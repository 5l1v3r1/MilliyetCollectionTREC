<DOC>
<DOCNO> 88823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/09/yazar/bila.html </URL>
<DATE> 2002/06/09/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Çiller’in önerileri 
</HEADLINE>
<TEXT>

     Anamuhalefet partisi DYP’nin lideri Tansu Çiller, Çankaya zirvesinden sonra ortaya çıkan tablo ve gelişmeleri değerlendirerek, bazı önerilerde bulundu. 
     Çiller, dünkü görüşmemizde, öncelikle Çankaya’ya çıkmayışının Cumhurbaşkanı Ahmet Necdet Sezer’e karşı bir tavır olmadığını vurguladı. 
     
     Aklımdan bile geçmez 
     "Zirveye gitmeyişim, Sayın Sezer’e karşı bir duruş, bir saygısızlık gibi gösterilmeye çalışılıyor. Bu doğru değil. Benim de, partimin de Sayın Sezer’e karşı bir duruşu söz konusu olamaz. Bir saygısızlığımız söz konusu olamaz. Bu aklımızdan bile geçmez. Çıkmayışımın tek nedeni, hükümetin kendi arasındaki uyumsuzluğa dikkat çekmek ve uyumsuz fotoğrafı halkın görmesini sağlamaktı. Düşündüğüm gibi de oldu." 
     
     Bahçeli ilan etti 
     DYP lideri, Çankaya zirvesinden sonra ortaya çıkan tablo ve MHP lideri Bahçeli’nin açıklamalarından sonraki duruma ilişkin olarak da şu değerlendirmeyi yaptı 
     "Çankaya zirvesi ve sonrası göstermiştir ki, bu hükümet artık yoktur. Türkiye hem başbakansız, hem de hükümetsiz durumdadır. Türkiye için yaşamsal önemi olan bir konuda bile hükümetin ortakları, olayı başka başka yerlere çekiyorlar. Ne Avrupa Birliği konusunda, ne idam konusunda, ne de Kıbrıs konusunda ortada bir hükümet politikası var. Hükümet politikası olmadan bu önemli konularda devlet politikası üretmek mümkün değildir. Bu konularda artık bir hükümet politikası olmadığı ve olmayacağı belli olmuştur. Sayın Bahçeli bunu ilan etmiştir. Hükümet tasarısı olmayacağını belirtmiştir." 
     
     Önce tasarı 
     Çiller, idamın kaldırılması, anadilde yayın ve öğrenim gibi konularda hükümet tasarısı yerine Meclis’te muhalefetten destek almak üzere yasa önerisi getirilmesi halinde kendilerinden destek beklenmesinin haksız olacağını belirtti. DYP lideri, böyle bir durumda alacağı tavrı şöyle açıkladı 
     "Bu konular hükümet tasarısı olarak gelmeli. Gelmeyeceği anlaşıldı. Hükümet kendi arasında sorunu çözemiyorsa bunu muhalefetten beklemesi haksızlıktır. O zaman hükümete gerek kalmaz. Yasalar hep Meclis’teki önerilerle yapılır, hükümet de işlevsiz kalır. Hükümet etmeye gerek kalmaz. Şimdi hükümetin aradığı budur. Buna destek olamayız." 
     
     Önce Kıbrıs 
     "Hükümet ortakları tartışmaları ve çalışmaları Kopenhag kriterlerine kilitlemiş görünüyor. Oysa, idam cezası dahil o kriterler orta vadeli taahhütler olarak görülüyor. Benim Brüksel’den, ABD’den aldığım bilgiler Türkiye’den beklenenin öncelikle Kıbrıs sorununu halletmesi. Kıbrıs konusunda ne oluyor, bilen yok. Sayın Ayfer Yılmaz akadaşımız Brüksel’de. Orayı izliyor, onun da verdiği bilgi, önceliğin Kıbrıs’ta olduğu yönünde. Ama hükümet bu mesajı almıyor. İdamı, yayını, öğrenimi öne çıkarıyor, oysa, önceliğin Kıbrıs’a verilmesi gerekli." 
     
     Seçim ve hükümet 
     Çiller, Çankaya zirvesinin Türkiye’nin öncelikli sorununun hükümet olduğunu bir kez daha ortaya çıkardığını belirttikten sonra, "erken seçim tarihinin belli olması" koşuluyla değişik hükümet formüllerine destek vereceklerini açıkladı. Çiller, bu konuda şu önerilerde bulundu "Benim ilk tercihim, DYP azınlık hükümetidir. Nasıl ben 1999’da, 5. parti olmasına rağmen DSP lideri Sayın Ecevit’e destek verip, azınlık hükümeti kurdurarak ülkeyi seçime götürmesine yardımcı olduysam, bugün de Sayın Ecevit’in bana ve DYP’ye bu desteği vermesi gerekir. Eğer bu seçenek gerçekleşmezse, o zaman, geniş tabanlı bir hükümet’ modelini destekleriz. Mümkün olduğu kadar geniş katılımlı bir seçim hükümetiyle seçime gideriz. Bu da gerçekleşmezse o zaman seçim tarihinin belirlenmesi koşuluyla her modele destek verebiliriz. MHP ayrılırsa, hükümete üçüncü ortak olarak girmeyiz. Ama seçim tarihini belirledikten sonra ikili hükümet modellerine dışarıdan destek oluruz." 
     
     Seçim sistemi 
     Çiller, ülkeyi seçime götürecek hükümetin ise mutlaka Seçim ve Siyasi Partiler Yasası’nı değiştirmesi gerektiğini belirtti ve şu önerilerde bulundu "Yüzde 10 barajı kalmalı, siyaset daha da parçalanmamalı. Vatandaş liderler sultasından şikayetçi, bu nedenle mutlaka tercihli oy sistemine geçilmeli. Uzmanlar için yüzde 5 kontenjan hakkı yeterli görülmeli. Seçim iki turlu olmalı. İki turlu seçim Türkiye’de siyasi parçalanmışlığı, imtiyazlığı azınlığın çoğunluğa hükmetmesini önleyecektir. Bu yapılmadığı için demokratik laik Cumhuriyet’ten yana olan yüzde 80 - 90 çoğunluk yerine, yüzde 15’lerle, yüzde 20’lerle azınlık iktidar olabilmektedir. Bu da toplumsal sancı yaratmaktadır. Bunun önlenmesinin tek yolu iki turlu seçimdir. Bu demokratik, laik, çağdaş Türkiye’nin ve toplumun güvencesi olacaktır." 
     Çiller, hükümet ortaklarının artık anlaşamadıkları gerçeğini kabul etmeleri ve siyaseti tıkamaktan vazgeçmeleri gerektiğini savundu. 
     
     







Bahçelerde kereviz... 


Ayskremhane 


Çiller’in önerileri 


Çatlak testiyle... 


Şimdi tam sırası "Avru-Pa " 


Bugün futbol günü 


Bir kitap ki... Yeme de yanında yat 


Oyun içinde oyun var 


MHP’siz çözüm ve DSP 


Kalbin meridyenleri Sevmenin zamanı 


Yasa gitti de ne oldu 


Güven sarsılınca rakamlara bakılmıyor 


Bavul ile giden mallar "Dinamo Stadı"nda 


</TEXT>
</DOC>
