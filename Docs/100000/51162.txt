<DOC>
<DOCNO> 51162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/07/son/sontur27.html </URL>
<DATE> 2001/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet Müdürlüğü'nden Küçük Armutlu operasyonu açıklaması... 
</HEADLINE>
<TEXT>

     İstanbul Emniyet Müdürlüğü, Küçükarmutlu'ya yönelik operasyon sırasında yanar halde polisin üzerine koşan Haydar Bozkurt'un, açılan uyarı ateşi nedeniyle seken bir kurşunla bacağından yaralandığını, ölü ve diğer yaralılarda ise kurşun izi bulunmadığını açıkladı. 
     İstanbul Emniyet Müdürlüğü'nden yapılan açıklamada, Sarıyer Küçükarmutlu'da ''Hayata Dönüş Operasyonu'' sonrası F tipi cezaevi sistemine geçişi protesto için ölüm oruçlarının sürdüğü sırada evlere olası bir müdahaleye karşı bölgedeki cadde ve sokaklara barikat kurarak 24 saat süreyle nöbet tutulduğu, saldırı amaçlı taş, sopa, molotofkokteyli hazırlanarak yığınak yapıldığı, mahallede yaşayan diğer insanların araçlarla geliş-gidişlerine izin verilmediği, ayrıca eylem yapılan evlerin yanına direk dikilerek örgüt bayrağının asıldığının görüldüğü belirtildi. 
     Güvenlik kuvvetlerinin G-25 Sokak üzerine kurulan barikatların polis panzerleriyle kaldırılması için 2 gün önce saat 15.00 sıralarında müdahalede bulunduğu vurgulanan açıklamada, panzerle barikatın kaldırılacağı sırada, asfalt olan zeminin boydan boya kazılması sonucu bir çukur oluşturulduğu ve üzeri tuzak şeklinde kapatıldığı, buraya gelen panzerin de açılan hendeğe düştüğü ifade edildi. 
     Bu sırada, yasadışı örgüt mensuplarınca panzerin üzerine çıkılmaya çalışıldığı ve molotofkokteyli atılarak yakılmak istendiği bildirilen açıklamada, yaya güvenlik güçlerinin derhal olay yerine geldiği ve oradaki örgüt mensuplarının uzaklaşmasını sağlamak amacıyla havaya uyarı ateşi açıp gaz bombası kullandıkları kaydedildi. 
     
     Kurşunla yaralama 
     Saldırgan grubun ara sokaklara dağılarak güvenlik kuvvetlerine taş atmaya devam ettiği vurgulanan açıklamada, bu sırada Haydar Bozkurt'un 27 emniyet güçlerine doğru yanar halde koştuğunun görüldüğü bildirildi. 
     Bunun üzerine, şahsa durması yönünde uyarı yapıldığı, ancak bunun gerçekleşmemesi üzerine uyarı ateşi açıldığı ve seken bir mermiyle bacağından yaralandığı kaydedilen açıklamada, bu kişinin olay yerine gelen sağlık ekiplerince yapılan ilk müdahalenin ardından hastaneye kaldırıldığı ifade edildi. 
     Diğer yasadışı örgüt mensuplarının yakalanması ve bölgede bulunan barikatların kaldırılması amacıyla G-25 Sokak Kavşağı'na gelindiğinde, 16 numaralı evden dumanların yükseldiğinin görüldüğü belirtilen 
     açıklamada, söz konusu evden güvenlik güçlerine molotofkokteyli atıldığı, bazı şahısların da ''Yardım edin, bizi kurtarın'' şeklinde bağırmaları üzerine de itfaiyenin yangına müdahalesinin sağlanarak 13 kişinin yaralı olarak içeriden çıkartıldığı vurgulandı. Bu kişilerin hastaneye sevk edildikleri, ancak 4'ünün yanıklar ve evde oluşan dumandan dolayı zehirlenerek öldükleri kaydedilen açıklamada, bu kişilerden hiçbirinin ateşli silahla yaralanmadığı ifade edildi. Bugünkü bazı gazetelerde yer alan ''ölümlerin polis kurşunlarıyla gerçekleştiği'' yönündeki iddiaların asılsız olduğu ve yasadışı örgütün propagandasının yapıldığı anlatılan açıklamada, bu şekilde yanlı faaliyet gösteren dernek ve diğer oluşumlar hakkında suç duyurusunda bulunulduğu bildirildi. 
     
     Ele geçirilen malzemeler 
     Olaylar sırasında bir polis memurunun da dumandan etkilendiği ve hastaneye kaldırıldığı ifade edilen açıklamada, 13 kişinin yaralı olarak kurtarıldığı evde yapılan aramada da, 48 adet molotofkokteyli, 9 adet bu patlayıcı yapımında kullanılacak boş şişe, 1 adet 
     bilgisayar, 1 adet doktor kulaklığı, tansiyon ölçme cihazı, çeşitli sağlık malzemeleri, CD ve fotoğraflar, ajanda, çatal iğne, mektup, kol saati, telefon pili, telefon fihristi ve çok sayıda afiş, bildiri, örgüt propagandası içeren kitap ve benzeri dokümanlar ele geçirildiği kaydedildi. Malzemeler, daha sonra Güvenlik Şube Müdürlüğü'nde basın mensuplarına gösterildi. 
     






</TEXT>
</DOC>
