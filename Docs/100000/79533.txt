<DOC>
<DOCNO> 79533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/21/guncel/gun03.html </URL>
<DATE> 2002/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Lösemili çocuklara Vali sahip çıktı... 
</HEADLINE>
<TEXT>

Milliyet’in manşetten verdiği haber üzerine Samsun Valisi, "Gelip çocuklarını tedavi ettirsinler, kefilleri benim" dedi 
     ŞENOL ÇAKIR Samsun DHA 

     Samsun Ondokuz Mayıs Üniversitesi Tıp Fakültesi Hastanesi’nde, lösemi teşhisi konulan ancak ailelerinin parasızlık nedeniyle tedavi ettirmediği 24 çocuktan 9’unun ölmesi, 8’inin ise akıbetinin bilinmemesi, tepkilere neden oldu. Samsun Valisi Muammer Güler, parasızlıktan çocukların tedavisini yaptırmayan ailelere seslendi, "Gelin çocukları tedavi ettirin" dedi. 
     
     8 aileyi arıyoruz 
     Vali Güler, lösemili çocuklarını göz göre göre ölüme terk eden ailelerin genellikle kırsal alanda yaşadığını ve cahil olduğunu söyledi. Löseminin uzun süreli bir tedaviyi gerektirdiğine, ancak gelir ve eğitim seviyeleri düşük ailelerin tedaviyi yarım bıraktığına dikkat çeken Güler, şöyle konuştu 
     "Bu konuyla ilgili toplantılar düzenliyoruz. Samsun’da tedavisini kesip kontrole getirilmeyen 8 aileye ulaşmaya çalışıyoruz. Hastaları bulursak, zorla üniversiteye getirip tedavisini devam ettireceğiz. Yeşil kartlı olsa da, olmasa da gelip tedavi görsünler, kefilleri benim. Ayrıca lösemili oğlu ölen anne Şemsi Başaslan’ın, diğer oğlu Özkan da hastanede tedavi altına alınacak." 
     
     İki destek daha 
     İstanbul’da bulunan Bizim Lösemili Çocuklar Vakfı da gazetemizin dünkü yayını üzerine Samsun’daki lösemili çocuklara sahip çıktı. Vakıf yetkilileri, parasızlıktan tedavi ettirilemeyen lösemili çocukların tedavisini ücretsiz üstleneceğini bildirdi. Ankara Lösemili Çocuklar Vakfı LÖSEV Başkanı Dr. Üstün Ezer, halen hayatta olan 8 çocuğun tüm tedavi giderlerinin vakıfça karşılanacağını dile getirdi. 
     
Rektör inceletiyor      SAMSUN Ondokuz Mayıs Üniversitesi Rektörü Prof. Ferit Bernay, konuyla ilgili kendi bünyelerinde bir ihmal olup olmadığının belirlenmesi için inceleme başlatıldığını söyledi. Bernay, olayın ailelerin cahilliğinden kaynak-landığını belirterek, "Olayın ciddiyeti anlatılsa bile aldırmıyorlar. Tedaviyi devam ettirmiyorlar" dedi. 
     



 GÜNCEL 





















</TEXT>
</DOC>
