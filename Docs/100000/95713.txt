<DOC>
<DOCNO> 95713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/15/ekonomi/eko02.html </URL>
<DATE> 2002/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
KISA KISA HABERLER... 
</HEADLINE>
<TEXT>

En çok İngiltere’ye ihracat yapıldı      Türkiye’nin, bu yılın ilk yarısında, ihracatının en fazla arttığı ülke İngiltere olurken, bunu Rusya ve ABD izledi. 
     İhracatçı Birlikleri verilerine göre, altı aylık dönemde, İngiltere’ye ihracat 261 milyon dolar artarak, 1 milyar 303 milyon dolara ulaştı. Bir önceki yılın aynı döneminde İngiltere’ye yapılan ihracat bir milyar dolardı. 
     Aynı dönemde, Rusya’ya yapılan ihracat 97 milyon dolar artarak, 428 milyon dolara ulaştı. ABD, ihracatın en çok arttığı ülkeler sıralamasında 85 milyon dolarla 3. sırada yer alırken, bu ülkeye yapılan ihracat bu yıl ocak - haziran döneminde 1 milyar 599 milyon dolara ulaştı. 
     
ABD’nin bütçe dengesi bozuldu      ABD, 4 yıl boyunca bütçe fazlası vermesine karşın, bu yıl terörle savaş ve borsadaki büyük kayıp nedeniyle bütçe açığının 165 milyar dolara ulaşacağını bildirdi. Beyaz Saray’dan yapılan açıklamada, 30 Eylül’e kadar bütçe açığının 106 milyar dolar olarak hesaplanmasına karşın, terörle savaşta artan harcamalar ve borsadaki kayıplardan, açığın 165 milyar doları bulacağı belirtildi. 
     Japon Maliye Bakanı Masajuro Shiokawa da, ABD Doları’nın değerinin çok düştüğünü söyledi. Shiokawa, doların psikolojik sınır olan 100 yen altına düşmesini önlemek için sanayileşmiş ülkelerin piyasalara müdahale edebileceğini bildirdi. 
     
Devletten kelepir limuzin satışı      ANKARA Milliyet 

     Maliye Bakanlığı, aralarında limuzin ve BMW gibi lüks otomobillerle Yamaha marka motosikletlerin de bulunduğu 96 kamu taşıtını açık arttırmayla satmak için ihale açtı. 
     Tasiş’in İstanbul İşletme Bölge Müdürlüğü’nde bulunan araçların satışı, 2 Ağustos’ta İETT Anadolu Garajı Yanı Kayışdağı Yolu adresinde saat 09.00’da yapılacak. Muhtelif model ve çeşitlerdeki Mercedes, Limuzin, Ford, BMW, Porsche, Opel, Lada, Volvo, Daewoo, Rover, Citroen, Audi, Volkswagen, Peugeot, Renault, Yamaha, Vespa, Amic gibi otomobil ve motorsikletlerin tahmini bedelleri, 53 milyon ile 42 milyar arasında. 
     İhale şartnameleri, İstanbul İşletme Bölge Müdürlüğü ile Tasfiye İşletme Şube Müdürlükleri’nden temin edilebilecek. 
     
OPET Otodrag’da büyük çekişme      OPET tarafından 1999 yılında Türk sporuna kazandırılan drag yarışları son hızla devam ediyor. 7 Temmuz Pazar günü Körfez pistinde koşulan "OPET Türkiye Otodrag Şampiyonası"nın üçüncü ayağı, yine büyük çekişmelere sahne oldu. 
     Altı kategoride gerçekleştirilen ve yaklaşık 2000 seyircinin izlediği şampiyonanın üçüncü ayağında, 67 drag pilotu 1600 cc’den 8200 cc’ye kadar motor gücüne sahip arabalarıyla kıyasıya yarışarak, sınıflarının birincilerini belirlediler. Yarışların sonunda Sınıf 1’de Emrah Yılmaz, Sınıf 2’de Nezih Oktaykan, Sınıf 4’de Levent Kesen, Sınıf 5’de Murat çetinkaya, Sınıf 6’da Güngör Mumcu, Sınıf 7’de ise Tolga Savacı rakiplerini eleyerek kupa aldılar. 
     
Sigorta devi ismini değiştirdi      Dünyanın yedinci büyük sigorta grubu İngiliz CGNU Grubu ismini Aviva olarak değiştirdi. Yaklaşık 300 yıllık sigorta geçmişine sahip İngiliz CGNU plc. ismini Temmuz 2002 tarihinden geçerli olmak üzere Aviva plc’ olarak değiştirdi. CGNU plc. ülkemizde Commercial Union Hayat Sigorta AŞ ve Commercial Union AŞ adıyla faaliyet gösteren iki sigorta şirketinin ana sermayedarıydı. 
     
Swatch yeni vizyonunu tanıttı      İsviçreli saat markası Swatch, Ortadoğu bölgesel toplantısını önceki hafta İstanbul’da gerçekleştirdi. İran, İsrail, Ürdün, Kuveyt, Pakistan, Arabistan, Suriye ile birlikte bölgedeki diğer ülkelerle beraber toplam 20 ülkenin katılımıyla gerçekleştirilen bölgesel toplantıda, Swatch’un 2003 yeni ürünleri, yeni pazarlama stratejileri ve yeni mağaza konseptleri konuşuldu. Ayrıca toplantıda, Swatch Türkiye de kendi aktivitelerini ve stratejilerini içeren özel bir sunum gerçekleştirdi. 
     
YKM Bağdat Caddesi’nde yeniden açıldı      Mağazalar zinciri YKM, Bağdat Caddesi’nde geçmişte kapanan mağazasını yeniden açtı. YKM, Suadiye’de yeniden açılan mağazayla birlikte logosunu ve konseptini yeniledi. YKM’nin bu modern dizaynı ziyaretçiler tarafından ilgiyle karşılanıyor. Altı katlı yeni YKM mağazasında dünyanın en seçkin markalarına ulaşmak mümkün. Yeni mağazanın açılış töreninde Kübalı müzik grubu Virüs Latino sahne aldı. 
     



 EKONOMİ 












</TEXT>
</DOC>
