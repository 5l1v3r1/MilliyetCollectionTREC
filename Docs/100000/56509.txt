<DOC>
<DOCNO> 56509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/10/son/sontur17.html </URL>
<DATE> 2001/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Konya'da yağışlar baraj ve gölleri doldurdu... 
</HEADLINE>
<TEXT>

     Yaz mevsiminde son 11 yılın en kurak dönemini yaşayan Konya Ovası'nda, son günlerde gerçekleşen yağış miktarının mevsim normallerinin üstüne çıkması, yüzleri güldürdü. 
     Meteoroloji Bölge Müdürlüğü'nden alınan bilgiye göre, Aralık ayı yağış ortalaması metrekareye 41 kilogram olan Konya'da, bu ayın ilk 10 günü metrekareye 58 kilogram yağış düştü. 
     Sağanak şeklinde etkili olan yağışlar, ilçelerde de metrekarede 30 ile 120 kilogram arasında değişen miktarlarda gerçekleşti. 
     Meteoroloji yetkilileri, Konya'daki yağışların mevsim normalleri üstünde seyrettiğini belirterek, ''Konya, daha şimdiden Aralık ayındaki ortalamaların üstünde yağış aldı. Eldeki veriler, bu ay sonuna kadar bölgede gerçekleşecek ortalama yağış miktarının metrekareye 100 kilogramdan fazla olacağını gösteriyor'' dediler. 
     Yetkililer, birkaç gün içinde karla karışık yağmur ve kar yağışının beklendiğini bildirdiler. 
     
     Baraj ve göller doluyor 
     DSİ Bölge Müdürlüğü yetkilileri de son yağışların bölgedeki baraj ve göllerdeki su miktarının artmasına neden olduğunu kaydettiler. 
     Konya'ya içme suyu sağlayan Altınapa Barajı ile Apa, Sille ve İvriz barajlarındaki su miktarında gözle görülen bir yükselme meydana geldiğini anlatan yetkililer, yağışların kurumaya yüz tutan Akşehir Gölü ile bölgedeki göletleri olumlu etkilediğini söylediler. 
     






</TEXT>
</DOC>
