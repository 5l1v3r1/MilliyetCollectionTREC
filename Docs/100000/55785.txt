<DOC>
<DOCNO> 55785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/06/spor/spo01.html </URL>
<DATE> 2001/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal ŞOKTA 
</HEADLINE>
<TEXT>
NİHAT’TA DEFO ÇIKTI 
İspanya’daki kontrolde, meniskusunda yırtık tespit edildi. İstanbul’a bugün dönecek Nihat 30 Haziran’a kadar iyileşirse, R. Sociedad’a transfer olabilecek 
     MEHMET ÇİFTÇİ - SAN SEBASTİAN 

     "İstanbul’da çıkmamıştı" 
     REAL Sociedad’a transferi için aylardır ikna edilmeye çalışan ve nihayet önceki gün "Evet" diyen Nihat, İspanya’da sakatlık şoku yaşadı. Başkan Asti ve Genel Direktör Toshack ile birlikte San Sebastian’a giden yıldız futbolcunun, dün yapılan sağlık kontrolünde, sol diz meniskusunda yırtık çıktı. Malatya karşılaşmasında sakatlanan, Fenerbahçe sınavında forma giyemeyen Nihat’ın, İstanbul’daki MR’ında, ödem oluşması nedeniyle, yırtığa rastlanmamıştı. 
     
     "Sakatlık ciddi değil" 
     İSPANYOL kulübünün doktoru Eduardo Escobar, dün düzenlenen basın toplantısında Nihat’ın sakatlığını doğruladı. Escobar, yıldız oyuncunun bir operasyon geçirmesi gerektiğini belirterek, "Ancak bu sakatlık çok ciddi değil. Kural gereği futbolcu henüz resmi imza atmadığı için, bu ameliyatı ve iyileşme dönemini Beşiktaş’ta geçirmesi gerekiyor" dedi. Başkan Asti ise aynı toplantıda Nihat’a olan ilgilerinin devam ettiğini vurguladı. 
     
     Transfer alt - üst 
     ASTİ, Beşiktaş Başkanı Serdar Bilgili ile görüştüklerini söyledi. Başkan, "Transferden vazgeçmediğimizi bildirdik. Ancak Nihat’ın tam olarak iyileşmesi gerek. İspanya’da ara transferin biteceği 30 Ocak’a kadar zaten iyileşecek. İki kulüp arasındaki anlaşmalar geçerlidir" dedi. Real Sociedadlı iki yönetici ile bugün İstanbul’a dönecek olan Nihat’tan 5 milyon dolar bekleyen Beşiktaş’ın transfer planları alt üst olacak. 
     
BİLGİLİ "Bilgi vermiştik"      BEŞİKTAŞ Başkanı Serdar Bilgili, Nihat’ın sakatlığı ile ilgili olarak Real Sociedad Başkanı Asti ve Teknik Direktör Toshack’a bilgi verdiklerini açıkladı. Bilgili, "İstanbul’da yaptığımız görüşmelerde her türlü ayrıntının yanı sıra doktorların raporlarını da kendilerine verdik. Hatta burada tedavisinin yapılmasını bile önerdik. Ancak onlar acele ettiler" dedi. 
     İLETİŞİM Komitesi Başkanı Doktor Mete Düren ise Nihat’ın dizindeki sorunu bildiklerine hatırlattı. Düren, "Toshack’ı bu konuda aydınlattık. Kendisi bizi telefonla aradı ve yırtık olduğunu söyledi. Transferde sorun yok. Anlaşma uzun vadeli olduğu için bu şekilde imza atamaz. Nihat’a artroskopi yapılacak. Üç hafta içinde sağlam olarak İspanya’ya dönecek" diye konuştu. 
     
"İyileşip, döneceğim"      İSPANYOL gazetecilerin sorularını yanıtlarken moralsiz olduğu gözlenen Nihat, "Çok talihsiz bir an yaşıyorum" dedi. Yıldız futbolcu, "Beşiktaş’taki ve buradaki doktorlar sakatlığımın ciddi olmadığını söyledi. Real Sociedad’ın kararını anlayışla karşılıyorum. En kısa zamanda iyileşip geri döneceğim" diye konuştu. Real Sociedad yöneticileri ile Toshack’a da teşekkür eden Nihat, "Beni bekleyin" ifadelerini kullandı. 
     
"Ortada suçlu yok"      REAL Sociedad Genel Direktörü Toschack ise büyük hayal kırıklığı yaşadığını, ancak Nihat’ın bu dönemde desteğe ihtiyacı olduğunu ifade etti. Galli hoca, "Ortada suçlu yok. Bu sakatlık her oyuncunun başına gelebilir. Nihat uzun zamandır sürekli oynayan bir futbolcu. Bu sakatlığın transferine denk gelmesi büyük şanssızlık. Nihat’a ilgimiz ilk günkü gibi tazeliğini koruyor. Bir ay içinde bu iş bitecek" yorumunu yaptı. 
     
Uzman gözüyle "1 ayda oynar"      BEŞİKTAŞ kulübü doktorlarından Alman Hastanesi Ortopedi Şefi Yalçın Yavuzer, Nihat’ın bir ay içinde sahalara döneceğini açıkladı. Yavuzer, "Bu tür yırtıklar abartılmamalı. Hatta yırtıkla oynayan futbolcular bile var. Nihat ameliyattan sonra on gün dinlenecek. Bir hafta son düz koşulara başlar, dördüncü haftada topla buluşur" dedi. 
     
Primlere tırpan      FENERBAHÇE maçından sonra soyunma odalarında primi ikiye katlayan yönetimin dün futbolculara 10’ar milyar yerine 5’er milyar ödemesi huzursuzluk yarattı. Menajer Sinan Engin ile görüşen oyuncular primin zamanını sordular. Engin de, olumlu yanıt alamadığı yönetime Gençlerbirliği maçı öncesinde paraların ödenmesi gerektiğini hatırlattı. Bunun üzerine Siyah - Beyazlı yöneticiler, öğleden sonra oyunculara prime mahsuben 5’er milyarı son dakikada dağıttılar. 
     
Amokachi sahnede      ESKİ Beşiktaşlı Amokachi, Tunus’un Esperance takımıyla anlaşma aşamasına geldi. Amokachi, hiçbir kulüpte yer almamasına rağmen, Nijerya Milli Takımı’nın Dünya Kupası aday kadrosuna da alınmıştı. Bu arada İstanbusporlu Murat ile prensip anlaşması yapan, Ç. Dardanelli Okan’a talip olan yönetime Gökdeniz için Trabzon Başkanı Özman Sümer’den "Hayır" yanıtı geldi. Öte yandan Yasin’in yarınki maçta oynamasının zor olduğu açıklandı. 
     



 SPOR 
























</TEXT>
</DOC>
