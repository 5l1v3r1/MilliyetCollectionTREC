<DOC>
<DOCNO> 98296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/27/spor/spo05.html </URL>
<DATE> 2002/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Ünlü’den ikna zirvesi 
</HEADLINE>
<TEXT>

Amatör takımlarını yarışmadan çeken üç büyük kulüp Fikret Ünlü ile bir araya geldi 
     SPORDAN Sorumlu Devlet Bakanı Fikret Ünlü ile Basketbol Federasyonu Başkanı Turgay Demirel dün Fenerbahçe, Galatasaray ve Beşiktaş kulüplerinin temsilcileriyle toplantı yaptı. Görüşmede kulüpler profesyonel olarak liglere devam etmelerinin mümkün olmadığını bir kez daha söylediler. Beşiktaş Başkanı Serdar Bilgili, "Voleybol ve basketbolda amatör olarak altyapıya yöneleceğiz. Ancak Bakan Ünlü ve TRT Genel Müdürü Yener’in çalışmaları var. Herşey daha sonra belli olacak" diye konuştu. 
     FENERBAHÇE Kulübü Asbaşkanı Murat Özaydınlı ise, basketbol ve voleybol konusunda görüşmelerin devam ettiğini vurgulayarak, "Buradan gelen gelirler şubelere yetmiyor. Zaten UEFA kararı gereğince yakın bir zamanda da şubelere kaynakları aktaramayacağız" dedi. Federasyon Başkanı Turgay Demirel de "Ben umutlu olmak istiyorum. Kulüpler, sponsor bulunması konusunda istekte bulundular" ifadesini kullandı. Demirel ayrıca, gelecek hafta yeni bir toplantının daha yapılacağını açıkladı. 
     



 SPOR 






















</TEXT>
</DOC>
