<DOC>
<DOCNO> 69872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/27/son/sontur13.html </URL>
<DATE> 2002/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan "MHP hükümetten ayrılmalıdır" 
</HEADLINE>
<TEXT>

     AK Parti Genel Başkanı Recep Tayyip Erdoğan, idam cezası konusundaki tartışmaları ''yapay bir gündem maddesi'' olarak tanımlayarak, ''kışkırtıcı bir idam edebiyatı yapanların'' şimdi yeniden halkın hissiyatı ile oynadığını söyledi. 
     Erdoğan, Türkiye'nin, milletin hissiyatı ile AB arasında bir tercihe zorlanmaması gerektiğini savundu. 
     Erdoğan, partisinin grup toplantısındaki konuşmasında, ölüm cezası ile ilgili tartışmalara değindi. Tartışmayı ''yapay ve sanal bir gündem maddesi'' olarak tanımlayan Erdoğan, ''Öncelikle ve açıkça söylemeliyim ki, bu konu yoksulluğun, sefaletin, yolsuzluğun, işsizliğin artık sınırsız şekilde ülkemizde egemen olduğu dönemde, Hükümet'in çaresizliğini ortaya koyan sanal bir gündem maddesidir'' dedi. 
     Hükümet ortakları ve özellikle MHP'nin işin kolayına kaçtığını ileri süren Erdoğan, konuşmasını şöyle sürdürdü 
     ''Son derece kışkırtıcı bir idam edebiyatı yaparak seçimlere girenler koalisyon adabı adına uzun süre millete verdikleri her sözü sümenaltı ettiler. Şimdi çıkmış, yeniden milletimizin hissiyatı ile oynuyorlar. Bu milletin hisleri, oyuncak değil. Türkiye, milletin hissiyatı ile AB arasında bir seçime zorlanmamalıdır, zorlanamaz. Ama bu hükümetin mensupları, her işi olduğu gibi bu işi de ellerine yüzlerine bulaştırmaya başladılar. Akşam başka, sabah başka...'' Hükümet'in iki ortağının terazinin bir kefesine AB'ı, diğer ortağın ise karşı kefeye idamı yerleştirdiğini anlatan Erdoğan, ''Hiçkimse, bu milletin geleceğini zora sokacak, devletin dünya sistemi içinde daha güçlü yerde olmasını engelleyecek kıştırtıcı politikalara tevessül etmemeli'' dedi. 
     Tartışmanın omurgasının yanlış olduğunu ve konunun Hükümet ortaklarının kendi arasında halletmesi gerektiğini belirten Erdoğan, bunun ortakların siyasi namus borcu olduğunu savundu. 
     Hem DSP hem de MHP'nin tüm seçim propagandasını Abdullah Öcalan'ın yakalanıp Türkiye'ye getirilmesi üzerine yaptığını ifade eden Erdoğan, ''Politikalarını bunun üzerine kurmuş olanlar, bugün ne oluyor da şimdi birbirlerine adeta orta sahada top atmaya başlamışlardır. Bu vaatleri doğrultusunda oy almadılar mı Bu konuyu çözmek onların borcudur, görevidir. Muhalefetin görevi değildir'' şeklinde konuştu. 
     
     MHP'ye eleştiri 
     MHP'nin tavrını eleştiren Erdoğan, bu partinin bir yandan ''idamın kaldırılmasına karşıyız'' dediğini, diğer yandan da ''bunu hükümet konusu yapmayız'' diyerek işin içinden sıyrılmaya çalıştığını öne sürdü. Erdoğan, ''Konuyu lütfen sulandırmayalım. Siyaset ciddiyet ister, böyle gayrıciddilik olmaz. MHP ya bu konunun önemli olduğunu söylemekten vazgeçmelidir ya da sözünün arkasında durarak hükümetten ayrılmalıdır'' diye konuştu. 
     Erdoğan, konuşmasını şöyle sürdürdü 
     ''Geçmişte o kadar hayati kararlar alınırken, insanların özgürlükleri kısıtlanırken, binlerce yıllık inanç ve geleneklerini yerine getirmesi engellenirken, onca Kabeler dağıtılırken, Hükümet'in uyumu önemli oluyor da koalisyon adabına saygının gereğinden bahsediliyor da şimdi bu konu neden Hükümet meselesi olmuyor. Siyasi ilkesizliğinin bu kadarını göstermek da herhalde MHP'nin kaderi oldu. 
     Şimdi biz de halkımız da koalisyon adabının saygı sürecinin nasıl gelişeceğini dikkatle izliyoruz. Bakalım nerelere varacak Hükümet ortakları samimi davranmamışlardır.'' 
     
     Oyumuzun arkasındayız 
     Erdoğan, Ekim ayında yapılan Anayasa değişikliği ile TBMM'nin ölüm cezası konusunda bir irade ortaya koyduğunu hatırlatarak, 5 ay içinde ne oldu da Ulusal Program'da ölüm cezasının yeniden gündeme getirildiğini sordu. Ulusal Program'da ölüm cezasının kaldırılmasının orta vadeli hedefler arasında bulunduğunu belirten Erdoğan, ''Hükümet, Ulusal Program'ı bu kadar önemsiyorsa öncelikle kısa vadeli hedefleri tamamlasın'' dedi. 
     Ölüm cezasının kaldırılmasının Anayasa değişikliğini gerektirdiğini, bu konuda ANAP'ın kolaycılık yaptığını ve popülist politika sergilediğini savunan Erdoğan, kendilerinin ölüm cezası konusunda ne düşündüğünü ise şöyle özetledi 
     ''Biz bu konularda ülkemizin uluslararası camiada alacağı yer ile ilgili, evrensel gelişmelerle halkın talep ve hassasiyetlerinin dengelenmesinden yanayız. AB'ın taleplerini ve dünyadaki gelişmeleri çok iyi biliyoruz. Fransa, AB'a girdikten 10 yıl sonra bu kanunu kaldırdı. Şu anda 5 ay önce Meclis'te verdiğimiz oyun arkasındayız. 
     Anayasa sürekli ve kısa aralıklarla değiştirilmemelidir.'' 
     






</TEXT>
</DOC>
