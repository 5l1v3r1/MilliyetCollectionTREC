<DOC>
<DOCNO> 77545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/10/son/sondun28.html </URL>
<DATE> 2002/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'in Eski Başbakanı Netanyahu ''Operasyonlar sürmeli'' 
</HEADLINE>
<TEXT>

     İsrail'in eski Başbakanı Binyamin Netanyahu, ABD Başkanı George Bush'un İsrail'in dostu olduğunu, ancak İsrail askerlerinin Filistin kentlerinden derhal çekilmesi çağrısına katılmadığını söyledi. 
     Netanyahu, New York'ta Amerikan Musevi liderlerine hitabında, ABD'nin İsrail askerlerinin çekilmesi çağrılarının, Irak'a saldırmadan önce bölgede sükuneti sağlama arzusundan kaynaklandığını savundu. 
     Eski başbakan, ''Bence ABD, Irak lideri Saddam Hüseyin'i bitirme görevini yerine getirebilmek için bölgede uzun süreli ateşkesi sağlama çabasında'' dedi. 
     Bush'u, İsrail'in Amerikan-İsrail ilişkileri tarihindeki en büyük dostu olarak niteleyen Netanyahu, ancak Bush'un ve uluslararası toplumun, İsrail askerlerinin derhal çekilmesi çağrısına katılmadığını söyledi. 
     Netanyahu, ''Operasyonlar devam etmeli. Böyle bir dehşetle karşı karşıya kalan herhangi bir demokraside olması gerektiği gibi, İsrail'in de bu görevi tamamlayacağını umuyorum '' dedi. 
     İsrail'e yarın gelmesi beklenen ABD Dışişleri Bakanı Colin Powell'ın, İsrail kuşatması altında bulunan Filistin lideri Yaser Arafat ile yapacağı görüşmeden sonuç çıkacağından şüphe duyduğunu ifade eden Netanyahu, terörist olarak nitelediği Arafat'ın sözlerinin ve imzasının herhangi bir değeri olmadığını da öne sürdü. 
     Netanyahu, Arafat'ın, imzaladığı her anlaşmanın her satırını ihlal ettiğini ileri sürerek, ''Arafat kendi kendini göz ardı etti. En iyisi onun en kısa zamanda bölgeden çıkarılmasıdır'' diye konuştu. 
     Görev süresi dolmadan 1999'da iktidardan düşürülen Netanyahu, Başbakan Ariel Şaron'a rakip olarak siyasete geri dönmeye hazırlanıyor. 
     






</TEXT>
</DOC>
