<DOC>
<DOCNO> 79857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/23/ekonomi/aeko.html </URL>
<DATE> 2002/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Hedefler değişmeyecek 
</HEADLINE>
<TEXT>

Devlet Bakanı Kemal Derviş, IMF ile yapılan son görüşmelerde yüzde 3’lük büyüme ve yüzde 35’lik enflasyon hedefinin tutturulabilirliği konusunda anlaşmaya varıldığını belirtti 
     WASHINGTON Milliyet 

     Devlet Bakanı Kemal Derviş, bu yıl için belirlenen yüzde 3’lük büyüme ve yüzde 35 enflasyon hedefinin değişmeyeceğini söyledi. Derviş, Uluslararası Para Fonu IMF ile yapılan son görüşmelerde de bu hedeflerin tutturulabilirliği konusunda görüş birliği oluştuğunu kaydetti. 
     
     Bölgesel şoku kaldırırız’ 
     Derviş, uygulanan ekonomik programın, Türkiye’nin bölgesindeki gelişmelerden dolayı meydana gelebilecek orta büyüklükteki şokları karşılayabilecek şekilde hazırlandığını da söyledi. 
     Derviş, Uluslararası Para Fonu IMF ve Dünya Bankası’nın yıllık toplantıları için bulunduğu ABD’nin başkenti Washington’daki düşünce kuruluşu The Washington Institute’de, ağırlıklı olarak Türk ekonomisindeki son durum hakkında bir konuşma yaptı. 
     
     İhtiyatlı büyüme 
     Derviş, "IMF ile burada yaptığımız görüşmelerde, bu yılki yüzde 3’lük büyüme ve yüzde 35’lik enflasyon hedeflerinin tutturulabileceği konusunda anlaştık. Dolayısıyla bu hedefleri koruyoruz" dedi. 
     Büyüme konusunda da olumlu işaretler alınmaya başlandığını anlatan Derviş, iki - üç ay içinde olumlu istatistiklerin görüleceğini belirtti. Derviş, "Başlangıçta bu, büyük bir büyüme olmayacak, ihtiyatlı bir büyüme olacak" diye konuştu. 
     Derviş, krize ilişkin görüşlerini belirtirken de "Köşeyi döndük" ifadesini kullandı. Geçen yılki krizin Cumhurbaşkanı ve Başbakan arasındaki bir tartışma sonucunda çıkmadığını belirten Derviş, bu krizin son 10 yıldaki uygulamalar nedeniyle kaçınılmaz olduğunu kaydetti. Bakan Derviş, son 10 yılki hükümetleri ölçüsüz harcama yapmakla eleştirdi. Çevresinde meydana gelecek bir savaştan, Türkiye’nin nasıl etkileneceği yönündeki bir soruyu da yanıtlayan Derviş, programın gelirler kısmının zaten muhafazak r şekilde hesaplandığını vurguladı. Turizm, ihracat ve Avrupa’ya tahvil ihracındaki rakamların da hedeflenin çok üzerinde olduğunu bildiren Derviş, Türkiye’nin bölgesel bir şoku kaldırabileceğini ifade etti. 
     
     AB bize tarih vermeli’ 
     Avrupa Birliği’nin, Türkiye’nin üyelik müzakereleri için mutlaka bir tarih vermesi gerektiğini de kaydeden Derviş, bunun Türkiye’nin reform programını çok büyük ölçüde ilerleteceğini belirtti. 
     Derviş, bu sayede doğrudan yabancı yatırımların Türkiye’ye geleceğini söyledi. 
     



 EKONOMİ 




















</TEXT>
</DOC>
