<DOC>
<DOCNO> 93919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/son/soneko17.html </URL>
<DATE> 2002/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Köhler ''Hükümetler ve IMF'nin rolü özel sektörü kurtarmak değil'' 
</HEADLINE>
<TEXT>

     IMF Başkanı Horst Köhler, hükümetler ve IMF'nin rolünün mali açıdan sıkıntılı dönemlerde özel sektörü kurtarmak olmadığı uyarısında bulunarak, ''aşırı karların toplandığı ve IMF veya devletlerin hasarı tamir etmek zorunda kaldığı bir dünya olamaz'' dedi. 
     Köhler, Financial Times gazetesine verdiği demeçte, döviz piyasalarındaki tedirginliğin ABD Doları'ndan kaçışa sebep olması halinde Fon'un, döviz kurlarının uluslararası koordinasyonunu sağlama yoluna gidebileceğini belirtti. 
     Köhler, müdahale konusunda temkinli olduğunu, ancak doların hızlı ve düzensiz biçimde düşmesi halinde, ''hiç müdahale etmemenin doğru bir cevap olmayacağı'' yanıtını verdi. 
     ABD Doları'nın serbest bir düşüşe geçeceğinden kuşkulu olduğunu kaydeden Köhler, çünkü Avrupa'nın, sermaye ve büyüme açısından henüz ABD'ye bir alternatif olmadığını bildirdi. 
     Köhler, ABD dolarının düşüşü ve Euro'nun değer kazanmasından memnun olduğunu, doların zaten aşırı bir değerlenme içinde olduğunu ifade etti. 
     Köhler bu arada, uluslararası mali sistemde, Enron ve WorldCom gibi şirketlerin çöküşünün, güven açısından mali istikrarı tehdit eden unsurlar olduğunu söyledi. 
     Uluslararası borsalardaki zayıflığın üstesinden gelinebileceğini ifade eden Köhler, borsalardaki düşüşün 1990'ların sonlarındaki yoğun büyüme coşkusuna bağlı olduğunu kaydetti. Serbest ticaretin teşviki, rüşvetten ve yolsuzluklardan kurtulmak için yapılması gereken çok şey olduğunu belirten Köhler, bu olaylara gelişmiş ülkelerdeki şirketlerin de sıkça karıştığını kaydetti. 
     Kapitalizmin eniyi sistem olduğunu işaret eden koehler, fakat bu sistemin etik çerçeveye ve bunun da özel sektöre bağlı olduğunu, iş dünyası liderlerinin, bu çerçevede daha sorumlu davranmaları gerektiğini bildirdi. 
     Fon'un geçmişte gelişmiş ülkelerde, kurumsallaşma ve sosyal güvenlik ağı oluşturulmasına gerekli dikkati göstermediğine dikkati çeken Köhler, gelişmekte olan ülkelerde, rekabet açısından uygun şartları oluşturmadan özelleştirmeyi teşvik etmenin yeterli olamayacağını da vurguladı. 
     
     TÜRKİYE VE BREZİLYA... 

     Öte yandan IMF Başkanı Köhler, halihazırdaki olağanüstü çalkantılı dönemin risklerini gözardı etmediğine işaret ederken, ''gelişmiş piyasalardaki güçsüzlüğün daha da derinleşmesi ve Brezilya ve Türkiye gibi gelişmekte olan iki piyasanın borçlarını ödemekte güçlük çekmesi'' gibi iki konunun birleşmesi durumunu, ''bir kabus senaryosu'' olarak değerlendirdi, bu senaryonun gerçekleşme ihtimalini ise ''beşte bir'' olarak gösterdi. 
     Köhler, Brezilya ve Türkiye gibi ülkelerdeki asıl güçlüklerinin siyasi olduğunu, bunun güç bir durum teşkil ettiğini, çünkü kendilerinin odak noktasının ekonomi olduğunu kaydetti. 
     





</TEXT>
</DOC>
