<DOC>
<DOCNO> 82884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/son/sontur26.html </URL>
<DATE> 2002/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte, The Marmara'yı basan eylemcinin DGM ifadesi... 
</HEADLINE>
<TEXT>

     The Marmara Oteli'ndeki rehin alma olayını gerçekleştiren ve bugün tutuklanan Mustafa Yıldırım'ın, DGM'deki ifadesinde, ''Eylemi, Çeçenistan'daki durumu dünyaya duyurmak için 'kendi iradesi doğrultusunda' yaptığını'' söylediği bildirildi. 
     İstanbul DGM Cumhuriyet Savcısı Ali Yorulmaz tarafından sorgulandıktan sonra Nöbetçi 2 No'lu DGM'ce tutuklanarak Bayrampaşa Kapalı Cezaevi'ne gönderilen Yıldırım'ın, ''Eylemi yapmak için kimseden talimat almadığını'' kaydettiği belirtildi. 
     Mustafa Yıldırım'ın, ''Birden çok kişinin hürriyetini kısıtlamak'', ''Panik yaratacak şekilde meskun mahalde ateş etmek'' ve ''Uzun namlulu silah bulundurmak'' suçlarından tutuklandığını hatırlatan DGM yetkilileri, olayın ''terör'' ve ''suç örgütü'' bağlantısı yönünden de incelendiğini bildirdiler. 
     Yetkililer, ''terör'' ve ''suç örgütü'' bağlantısı olmaması halinde, yargılamanın Ağır Ceza Mahkemesi'nin görev kapsamına gireceğini vurguladılar. 
     Epilepsi hastası olduğuna ilişkin raporu bulunan Yıldırım'ın, akli dengesinin bozuk olup olmadığıyla ilgili incelemenin ise daha sonra yapılacağı kaydedildi. 
     





</TEXT>
</DOC>
