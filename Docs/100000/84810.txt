<DOC>
<DOCNO> 84810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/son/sontur25.html </URL>
<DATE> 2002/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Tina Turner Muğla koylarında Mavi Tura çıktı... 
</HEADLINE>
<TEXT>

     Dünyaca ünlü ABD'li Pop Müzik sanatçısı Tina Turner, ABD'deki Atlantik Müzik Şirketi'nin sahibi Ahmet Ertegün'e ait tekneyle, Muğla'nın koylarında tatil yapıyor. 
     İsviçre'den dün akşam uçakla Dalaman Havaalanı'na gelerek karayoluyla Bodrum'a geçen Tina Turner, geceyi Ahmet Ertegün'ün evinde geçirdi. 
     Sabah saatlerinde Bodrum Karada Marina'dan Ecce-Navigo adlı tekneyle hareket eden Tina Turner, önce Marmaris'in Karacasöğüt Köyü yakınlarındaki İngiliz Limanı koyuna geldi. Daha sonra koydan ayrılan Tina Turner'ın bulunduğu tekne, Fethiye yönüne doğru yola koyuldu. 
     Tina Turner'ın transfer işlemlerini yapan Hatipoğlu Turizm yetkilileri, sanatçının gezi programını açıklamadığını, güzergahı teknede belirleyeceğini anlattı. 
     Turner'ın, Dalyan, Ekincik, Kleopatra Adası, Göcek Adaları, Bedri Rahmi Koyu başta olmak üzere dünyaca ünlü koyları ziyaret etmesi bekleniyor. 
     Türkiye'de yaklaşık 1 hafta kalacak olan Turner'ın dönüş tarihi açıklanmadı. 
     





</TEXT>
</DOC>
