<DOC>
<DOCNO> 55645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/05/son/sondun04.html </URL>
<DATE> 2001/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Ticaret Merkezi kurbanları buharlaşarak ölmüş 
</HEADLINE>
<TEXT>

     New York'taki Dünya Ticaret Merkezi ikiz kulelerinin 11 Eylül'deki terörist saldırıyla yerle bir olmasından bu yana üç ay geçmesine karşılık cesedi bulunamayan 3 bin kişinin, kulelere çarpan uçakların yaydığı ısıdan buharlaştığı zannediliyor. 
     Dünya Ticaret Merkezi kalıntılarında inceleme yapan tıbbi uzmanlar, ailelerin kendilerini bu gerçeğe hazırlamaları gerektiğini belirttiler. Şu ana kadar sadece 500 kurbanın kimlikleri tespit edilebildi. Bunlardan 60 kişi, DNA'sından tespit edilebildi. 
     New York eyaleti, kurbanların ailelerinin, ceset kanıtı olmadan ölüm sertifikaları almalarına izin vermişti. Ancak kurbanların aileleri, yakınlarından kalanların bulunmasına büyük önem veriyor. 
     Uzmanlar, bu durumu, kurbanların yakınlarının, halen bir mucize beklentisi içinde olmasına bağlıyor. 
     New York'ta 11 Eylül'de kaçırılan iki ticari uçağın, Dünya Ticaret Merkezi ikiz kulelerine intihar dalışı yapmasının ardından çöken binalardan, insan vücudundan kopan ve kime ait olduğu bilinmeyen 10 bin parça çıktığı belirtiliyor. 
     Tıbbi gözlemci Dr. Charles Hirsch, kurbanların ailelerine, yakınlarının cesetlerini bulma şansının çok düşük olduğunu ve binlercesinin, çarpan uçakların yaydığı yüksek ısının, kulelerdeki çelik ve asansör boşluklarından, geniş bir bölgeye iletilmesi yüzünden ''buharlaştığının'' tahmin edildiğini söyledi. 
     Hirsch, kurbanların bir kısmının da, yıkılan binanın tozları arasına karışarak eridiğini kaydetti. 
     Kulelerden 1.2 milyon ton döküntü çıkarılmıştı. Bunların arasında, DNA testi yapılmasının imkansız olduğu belirtiliyor. 
     Kurbanların aileleri, Dünya Ticaret Merkezi kalıntılarının Staten Adası'na götürüleceğini belirterek, toza karışan yakınlarına ''çöp'' muamelesi yapılmasına itiraz ediyorlar. 
     






</TEXT>
</DOC>
