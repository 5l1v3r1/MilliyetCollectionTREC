<DOC>
<DOCNO> 64292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/26/son/sondun08.html </URL>
<DATE> 2002/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalıların elinde Türk Taliban savaşçısı var 
</HEADLINE>
<TEXT>

     Alman Der Spiegel dergisi, Amerikan askerlerinin Afganistan'da yakaladıkları ve Küba'daki Guantanamo üssüne göndermeye hazırlandıkları Taliban savaşçıları arasında 19 yaşındaki bir Türk'ün bulunduğunu yazdı. 
     Derginin haberinde, Ocak ayı başlarında Amerikan askerleri tarafından yakalanan Türk gencinin, Almanya'nın Bremen kentinde doğup büyüdüğü, 3 Ekim 2001'de Frankfurt kentinden önce Pakistan'a uçtuğu, daha sonra da Taliban yönetimi adına savaşmak üzere Afganistan'a gittiği belirtildi. 
     Amerikalıların, Türk gencini Taliban yönetimi, hatta Usame Bin Ladin'e bağlı El Kaide örgütü adına çalışmakla suçladıkları kaydedilen haberde, bu nedenle Almanya'da öğrenim de gören gencin Guantanamo üssüne gönderilmek üzere hazır tutulduğu ifade edildi. 
     Almanya'da da, söz konusu şahıs hakkında suç örgütü oluşturma şüphesiyle soruşturma başlatıldığı ve şahsın çevresinden 3 kişi hakkında araştırma yapıldığı kaydedilen haberde, şüpheli şahıslardan birinin, Bremen'de imamlık yaptığı bildirildi. 
     Türk gencinin, yakınlarına Pakistan'da değişik Kuran okullarına gideceğini ve yaklaşık 1 ay sonra döneceğini söylediği belirtildi. 
     Türk gencine eşlik etmek isteyen 25 yaşındaki diğer bir Türk gencinin de, bir para cezasını ödemediği gerekçesiyle Sınır Koruma Dairesi görevlileri tarafından Frankfurt havaalanında alıkonduğu kaydedildi. 
     






</TEXT>
</DOC>
