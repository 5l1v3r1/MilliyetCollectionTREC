<DOC>
<DOCNO> 69733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/27/spor/spo02.html </URL>
<DATE> 2002/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kötü oynuyoruz 
</HEADLINE>
<TEXT>

Fenerbahçeli Simao, yıldızlardan kurulu tecrübeli bir kadro olmalarına rağmen, iyi oynayamadıklarını söyledi, "Ama bu hep böyle gitmez" dedi 
     YUSUF DURSUN 

     SARI - Lacivertli ekibin Brezilyalı oyuncusu Simao, kısa zamanda Türk futbolu hakkında oldukça geniş bilgi sahibi olduğunu söyledi. Simao, artık en ciddi rakiplerinin Galatasaray olduğunu belirtti, "Gördüğüm kadarıyla yıldızlar topluluğu ve tecrübeli futbolculardan kurulu bir ekibiz. Yine de kötü oynuyoruz. Ancak bu hep böyle gitmez" dedi. 
     SİMAO, Galatasaray’ın gerçekten çok iyi bir takım olduğunu da vurguladı, "Bunu da, Avrupa’da aldıkları sonuçlar gösteriyor. Şampiyonluk için bu takımla son haftaya kadar yarışırız" ifadesini kullandı. Brezilyalı futbolcu, Beşiktaş ve Ankaragücü’nün ise Fenerbahçe’nin gerisinde kalacağını iddia etti, "Bu yarışı sonuna kadar götüremezler" diye konuştu. 
     GALATASARAY derbisinde tribünlerin atmosferinden çok etkilendiğini ekleyen Simao sözlerini şöyle tamamladı "Böyle coşkulu taraftar, Brezilya’da bile yok. O gün Fenerbahçe forması ile sahada olmak isterdim. Denizlispor maçında kötüydüm. Ama, artık ailem de geldi ve kafam rahatladı. Bundan sonra herkes çok daha farklı bir Simao izleyecek." 
     
İkili idman      Lorant dün takımı ikiye bölerek çalıştırdı. Rüştü, Ogün, Mustafa Doğan, Johnson, Uche, Ümit, Ali Güneş, Fatih, Ceyhun, Hakan, Serhat, Oktay, Simao, Mert, Serkan’dan oluşan ilk grup 10.00’da idmana çıktı ve tempolu koşular yaptı. Oğuz, Recep, Yusuf, Revivo, Rapajc, Lazetic, Abdullah, Bilal, Fahri, Erhan, Ali Akdeniz, Mirkovic, Andersson’dan oluşan ve 11.15’teki ikinci grup da aynı şekilde çalıştı. Fotoğraf Hüseyin Yavuz 
     
Tribünde yıldız var      SEZON başında transfer piyasasının en çok konuşulan futbolcusu Hakan Bayraktar, Fenerbahçe’de tribüne abone oldu. Polonya’nın Pogon takımına giderek, bir yıl futbol oynamamayı bile göze alan genç futbolcu, Mustafa Denizli’nin kadrosunda çok az yer bulurken, Lorant’ın gelişiyle birlikte adeta unutuldu. Oktay ve Ali Güneş ile iletişim kuran ve içine kapanık yapısıyla dikkat çeken Hakan Bayraktar, sezon sonunda takımdan ayrılmayı düşünüyor. 
     
Lucescu’ya sert yanıt      FENERBAHÇE, kendilerini eleştiren Lucescu’ya sert yanıt verdi. Yönetim, açıklamasında şunları vurguladı "Fenerbahçe, şampiyonluklarını bileğinin hakkıyla elde etmiş ve Şampiyonlar Ligi’ne katılmıştır. Lucescu, masal anlatıyor. Kim, onların sayesinde Şampiyonlar Ligi’ne katılmış Herhalde ortalığı karıştırmak için böyle konuşuyor." Bu arada Galatasaray maçındaki olaylar nedeniyle kulübe 1.5 milyar lira ceza verildi. 
     
     



 SPOR 






























</TEXT>
</DOC>
