<DOC>
<DOCNO> 60181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/02/son/soneko04.html </URL>
<DATE> 2002/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası, 2002 para politikasını açıkladı 
</HEADLINE>
<TEXT>

     Merkez Bankası, temel parasal büyüklük olan para tabanının, 2002 yılı sonunda bir yıl öncesinin aynı dönemine kıyasla yüzde 40 oranında yükselmesinin hedeflendiğini bildirdi. 
     Merkez Bankası tarafından yapılan açıklamada, ''2002 yılında para ve kur politikası ve muhtemel gelişmeler'' değerlendirildi. 
     Açıklamaya göre, 2002 yılına parasal hedefleme ile başlanacak ve gelecek dönem enflasyonuna odaklanan bir para politikası uygulanacak. 
     Aralık 2001'de son verilen döviz ihalelerine, 2002 yılında aynı koşullar oluşursa önceden bilgi verilerek yeniden geçilebilecek. 
     Merkez Bankası, mülga kaldırılan Dış Krediler Kur Farkı Fonu kapsamındaki kredilere uygulanacak değişken faiz oranını, bu ay yüzde 62.65 olarak belirledi. 
     Ocak ayında bir ay süreyle, vadeye bakılmaksızın bu kapsamda kullanılmış tüm krediler için yıllık yüzde 62.65 faiz uygulanacak. 
     Değişken faiz oranı, Para ve Kredi Kurulu'nun sırasıyla, 23 Ağustos 1989, 28 Ocak 1998 günkü resmi gazetelerde yayımlanan tebliğlerinde belirtilen esaslar dahilinde uygulanacak. 
     Merkez Bankası, 2002 yılına parasal hedefleme ile başlanılacağını ve aynı zamanda ''gelecek dönem enflasyonu'na'' odaklanan bir para politikasının uygulanacağını bildirdi. 
     Koşullar oluştuğunda ise açık biçimde enflasyon hedeflemesi politikasına geçilecek. 
     Merkez Bankası'nın, ''2002 yılında para ve kur politikası ve muhtemel gelişmelerin'' değerlendirildiği açıklamasının ''para politikası'' bölümünde, ileriye yönelik belirsizlikleri azaltmak ve bekleyişleri şekillendirmek amacıyla, 2002 yılında kullanabilecek parasal hedefleme ve enflasyon herdeflemesi olmak üzere iki tür nominal çapa bulunduğu belirtildi. 
     Açıklamaya göre, ''gelecek dönem enflasyonu'na'' odaklanan bir para politikası, aynı zamanda ''örtük bir enflasyon hedeflemesi'' anlamına geliyor. Koşullar oluştuğunda ise açık biçimde enflasyon hedeflemesi politikasına geçilecek. 
     Para tabanı olan hedeflenen temel parasal büyüklük, emisyon, Türk Lirası ve serbest mevduat olmak üzere 3 değişkenin toplamından oluşuyor. 
     2002 yılında para tabanının, nominal milli gelir büyüme hızı kadar 
     artması hedefleniyor. Böylelikle, 2002 yılı sonunda para tabanı bir yıl öncesinin aynı dönemine kıyasla yüzde 40 oranında yükselecek. 
     
     Performans kriteri 

     Ayrıca, yeni "Niyet Mektubu"nda para tabanı bir performans kriterine dönüştürülüyor. Para tabanının gösterge niteliğinden performans kriterine yükseltilmesinin temel nedeni olarak, enflasyona karşı daha güçlü bir çapa atmak arzusu gösterildi. 
     Bir diğer performans kriteri değişkeni olan ''net uluslararası rezervlerin'', dönemler itibariyle belli bir alt sınırın aşağısına inmeyeceği taahhüt ediliyor. 
     Bilançonun bir diğer alt kalemi olan ve yurtiçine kredi açmak suretiyle Merkez Bankası'nın ne ölçüde para yarattığını ölçen ''net iç varlıklar'' kalemi ise gösterge niteliğinde bir büyüklüğe dönüştürülüyor. 
     
     Likidite fazlası 

     Yeni program çerçevesinde, uluslararası kuruluşlar tarafından sağlanması beklenen ek dış finansmanın Hazine tarafından bütçe ihtiyaçlarında kullanımı, piyasaya ek likidite çıkmasına sebep olacak. 
     Merkez Bankası, yaratılan fazla likiditeyi, Hazine ile koordineli şekilde ve piyasa mekanizmalarına dayalı şeffaf yöntemlerle hedeflenen enflasyon doğrultusunda çekecek. 
     Para tabanı için konulan hedef ile 2002 yılına ilişkin para talebi tahminleri arasında ise yakın ilişki bulunuyor. Her tahmin için geçerli olduğu gibi, bu tahminde de bir hata payı söz konusu bulunuyor. 
     Özellikle, 2002'de gerçekleşmesi beklenilen ''ters para ikamesinin'' alacağı boyuta bağlı, tahmin hatasının düzeyi değişebilecek. 
     
     "Çelişki yok" 

     Bu nedenle, ters para ikamesine bağlı, para tabanı artış hızı hedefini ileride revize etmek söz konusu olabilecek. 
     Buna göre Nominal çapa olarak seçilen bir büyüklüğe ilişkin revizyon ihtimalinden sözetmek ilk bakışta bir çelişki gibi görünmekle birlikte, aralarında herhangi bir çelişki bulunmuyor. 
     Parasal hedefleme ile amaçlanan, makroekonomik hedeflerle uyumlu bir parasal genişlemenin ötesine geçmemek ve geçilmeyeceğine ekonomik birimleri ikna etmek, diğer bir deyişle para arz fazlası yaratmamak ve yaratılmayacağına ilişkin bekleyiş oluşturuyor. 
     Ters para ikamesi, Türk Lirası talebinin döviz talebi aleyhine artması anlamına geliyor. Diğer bir deyişle, bu koşullar altında para talebi artmış oluyor. 
     Talepteki bu artış dikkate alınarak, para tabanı arzına ilişkin hedefin revize edilmesi, para arzı fazlası oluşacağı anlamına da gelmiyor. Dolayısıyla, bu revizyon nedeniyle programın öngördüğünün üzerinde bir enflasyon düzeyine ulaşılması olasılığı bulunmuyor. 
     
     Kısa vadeli faizler 

     Bu arada Merkez Bankası, enflasyon hedeflemesine geçmeyi beklemeden, kısa vadeli faizleri enflasyona yönelik kullanacak. 
     Diğer bir deyişle, para tabanı talebi tahmininde bazı sorunlar olsa da veya başka ülkelerde gözlendiği gibi para tabanı ile enflasyon oranı arasındaki ilişki bazen zayıflasa da, ''örtük enflasyon hedeflemesi'' politikası, söz konusu sakıncaları en aza indirecek ve ek bir çapa işlevi görecek. 
     Merkez Bankası, enflasyonun gelecekte alabileceği değerleri dikkate alarak, kısa vadeli faiz oranlarında değişikliğe gidebilecek. 
     Böylelikle, sadece para tabanı çapası ile yetinilmiyor. Bir de öngörülen enflasyona bağlı olarak ek önlemler alınacağı taahhüt ediliyor. 
     
     Cari enflasyon 

     Açıklamada, her ekonomide cari enflasyon oranının, geçmişte yaşananların bir sonucu olarak ortaya çıktığı ifade edilirken, ''diğer bir deyişle, yakın geçmişteki maliyet ve talep unsurları ile ekonomik birimlerin bekleyişleri, belli bir gecikmeyle cari dönemdeki enflasyon oranını belirliyor'' denildi. 
     Buna göre eğer, cari dönemdeki enflasyon oranını belirleyen bu unsurların geçmişte kalan hareketlerinin aynen gelecekte de devamı söz konusu ise şüphesiz, geleceğin enflasyon oranı da cari dönemdekinden ve geçmiştekinden farklı olmayacak. 
     Aksine, enflasyon oranını belirleyen unsurlardaki geçmiş hareketlerin gelecekte sürmeyeceği ve tersine döneceği ihtimali çok kuvvetli ise gelecek dönemin enflasyonunun cari dönem enflasyonundan giderek farklılaşması ihtimali de çok kuvvetli olacak. 
     Bu nedenle, fiyat istikrarını amaçlayan merkez bankaları geçmişte ve cari dönemde enflasyonda yaşanan gerçekleşmelerin arkasındaki nedenleri değerlendirmekte, bu nedenlerin gelecekte ne ölçüde geçerli olacaklarını irdelemekte ve kararlarını bu irdelemenin sonuçlarına göre alıyor. 
     
     Para politikaları 

     Merkez Bankası da, fiyat istikrarına ulaşma temel amacı doğrultusunda alacağı ''para politikası'' kararlarını, enflasyonu belirleyen unsurlardaki geçmiş birkaç aylık gelişmelere bakarak değil, geleceğe bakarak oluşturuyor. 
     Bu nedenle, piyasa oyuncularınca sadece o ay için açıklanan enflasyon oranının düzeyine bakılarak Merkez Bankası'nın kısa vadeli faiz oranlarını ne yönde değiştirmesi gerektiğinin irdelenmesi hatalı olacak. 
     Para politikası tümüyle enflasyona odaklanacağından, enflasyonun mevcut düzeyi ve gelecekte alabileceği değerler hakkındaki Merkez Bankası değerlendirmeleri kamuoyu açısından önem taşıyacak. 
     Şeffaflık ilkesi gereği, bu değerlendirmeler kamuoyu ile paylaşılacak. Her ay açıklanan enflasyon oranı hakkındaki Merkez Bankası analizi, her iki anketten elde edilen geleceğe yönelik enflasyon bekleyişleri ve ileriye yönelik Merkez Bankası bekleyişleri açıklanacak. 
     
     Enflasyon hedeflemesi 

     Böylelikle, bir önceki maddede değinilen yanlış değerlendirme riskinin de en aza ineceği düşünülüyor. Enflasyon hedeflemesi rejiminin koşulları oluştuğunda ise bu rejim açıklıkla uygulanmaya başlanacak. 
     2001 yılı içinde böyle bir rejime geçilmesini engelleyen temel 
     unsurlardan birisinin, ''iç borçların sürdürülebilirliği'' hakkındaki şüpheler olduğuna işaret edilen açıklamada, devamla şöyle denildi 
     ''Bu şüphelerin yaygınlaşması, kısa vadeli faiz oranlarının enflasyonist gelişmelere karşı kullanılmasını zorlaştırdı. Son aylarda gerçekleşen son derece olumlu gelişmeler sayesinde iç borçların sürdürülebilirliği çerçevesinde yapılan tartışmalar gündemden çıktı. 
     2002 yılı için düşünülen ekonomik ortamın gerçekleşmesi ile bu tür 
     tartışmalara, 2002 yılında yer olmayacak. Dolayısıyla, reform sürecinin 2002 yılında da aksamadan sürdürülmesi ve faizdışı fazla hedefine uygun gelişmelerin yaşanması, enflasyon hedeflemesi rejimine geçişin önündeki engellerden bir tanesini kaldıracak.'' Bu rejime geçişin ertelenmesine yol açan diğer iki unsurdan birincisinin, ''geçmiş enflasyona dayalı fiyatlama'' alışkanlığı olduğu hatırlatılan açıklamaya göre, geçmiş enflasyon yerine gelecekteki enflasyona endekslenen fiyatlama biçiminin giderek yaygınlaşması, enflasyon hedeflemesi uygulamasının sonuç vermesini kolaylaştıracak. 
     Bu çerçevede, özellikle kamu sektörünü ilgilendiren bazı alanlardaki geçmişe endeksli fiyatlandırma mekanizmalarının en aza indirilmesi gerekiyor. 
     
     Gelir kayıpları 

     Bu mekanizmaların kaldırılması önündeki engellerden birisinin, şüphesiz oluşacak gelir kayıpları olduğu belirtilen açıklamada, ''ancak, bu gelir kayıplarını telafi edecek yöntemlerin bulunması gerekmektedir'' denildi. 
     İkincisinin ise döviz kuru artış hızı ile enflasyon oranı arasındaki ilişkinin hala çok kuvvetli olması olduğu kaydedilen açıklamaya göre, dalgalı kur rejiminin, diğer ülke deneyimlerinde de olduğu gibi bu ilişkiyi zayıflatacağı düşünülüyor. 
     Para tabanının artış hızı üzerine konulan kısıtlar ve örtük enflasyon hedeflemesi uygulaması, sadece enflasyon bekleyişlerini şekillendirmeyi amaçlamıyor. 
     Bu politikanın bir diğer önemli amacının da, enflasyonu belirleyen iç talep ve maliyetleri etkileyen unsurlarının, enflasyonu düşürecek yönde ve doğrudan kontrol etmeye çalışması olduğu bildirilen açıklamada, şu görüşlere yer verildi 
     ''Şüphesiz tek başına para politikası yoluyla, enflasyonla mücadele etmek mümkün değildir. Mali disiplin sağlanmadan, bekleyişleri doğrudan etkileyen reform süreci kesintisiz uygulanmadan, enflasyonla mücadele yapılamaz. 2002 yılında uygulamaya konulacak yeni üç yıllık program bu açıdan bir bütündür ve amaçlarından birisi de, enflasyonla sağlıklı bir biçimde mücadele edilmesidir.'' 
     






</TEXT>
</DOC>
