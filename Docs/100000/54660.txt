<DOC>
<DOCNO> 54660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/29/spor/ybilgic.html </URL>
<DATE> 2001/11/29/ </DATE>
<TIME>  </TIME>
<AUTHOR> GÜRCAN BİLGİÇ  </AUTHOR>
<HEADLINE>
Çalışanlar hata yapar 
</HEADLINE>
<TEXT>

     Kupaların sürpriz sonuçlara gebeliği, bu dersi çok iyi çalışmış olan Fenerbahçe'nin kulağına küpeydi. Şükrü Saracoğlu Stadı maç öncesinde, "Hadi gel, Erzurum'a gel" türküsüyle neşesini bulmaya çalışırken, Altay'ın "kemik gibi" direnci, tribün mırıldanmalarını Mustafa Denizli'nin kulağına kadar getirdi. 30. dakika Denizli'nin gizli silahını devreye soktuğu andı. 
     Altay karşısında "ne gizli silahı" diyebilirsiniz. Özel hayatlarında ya da magazin sayfalarında çeşitli hatunlarla çıkan haberlerine göre, "düz duvara" tırmanma kapasitesine sahip bu gençler, Altay'ın demirperdesine gözetleme deliğini de açamıyorlardı. İşte gizli silah değil delik, koca bir gedik açan Ümit Özat oldu. Ümit'in orta sahadan topla beraber çıkışları, adam adama parsellenmiş olan Fenerbahçe orta sahasının hareketlenmesiyle, rakip ceza alanına kadar pürüzsüz devam eden driplinglerdi. Böylece bozulan dengeden ikinci deneme sonrasında sıyrılan Ali Akdeniz penaltıyı yaptırdı. 
     Gol Fenerbahçe'yi rahatlattı. Altay'ın daha hazır ve organize pas yapmasına karşın ceza alanı içinde etkili olabilecek tek bir hareketi yoktu. Hem skoru, hem de hafta sonu oynayacağı Beşiktaş derbisini düşünen Fenerbahçe'nin düşen temposu da maçı heyecansız ve çekilmez hale getirdi. 
     Gözler Yusuf'taydı. Johnson'un sakatlığıyla o bölgede görev alan Yusuf hem tepki, hem de sempati topluyordu. İlk golün pası ondan geldi. İkinci yarıdaki net pozisyonlarda da başlangıç noktasındaydı. Ama kaybettiği toplar veya gereksiz geri dönüşler puanını düşürüyordu. Bir şeyi unutmayalım Yusuf ve Lazetic'i yan yana koyun. Hem artılarda, hem eksilerde Yusuf fazla çıkar. Çünkü sahada bir şeyler yapmaya çalışan o. Unutmayalım ki sadece çalışanlar hata yapar. 
     Fenerbahçe, sürpriz yaşamadan ilk kupa maçından ayrıldı. Hakem Bülent Demirlek, tecrübesiz görüntüsüne ve gereksiz kart inisiyatiflerine rağmen maçın sonucuna etki edecek hata yapmadan karşılaşmayı bitirdi. 
     



 SPOR 
























</TEXT>
</DOC>
