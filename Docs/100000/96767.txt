<DOC>
<DOCNO> 96767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/19/son/sondun28.html </URL>
<DATE> 2002/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan'da, 17 Kasım operasyonları 
</HEADLINE>
<TEXT>

     Yunanistan Emniyet Genel Müdürlüğü Sözcüsü Leftheris İkonomu, ellerindeki kanıtların, önceki gün yakalanan Aleksandros Yotopulos'un, 17 Kasım terör örgütünün "Lambros" kod adlı lideri olduğunu ortaya koyduğunu açıkladı. 
     İkonomu, Yotopulos'un 58 , sorgusunda örgüt lideri olduğu suçlamasını kabul etmediğini, ancak 17 Kasım'a ait, daha önce bulunan hücre evlerindeki parmak izleri ve işledikleri suçları itiraf eden diğer örgüt üyelerinin ifadelerinin suçlamayı doğrular nitelikte olduğunu vurguladı. 
     Atina'nın Patission semtindeki hücre evinde, armatör Kostis Peratikos'un öldürülmesine ilişkin değerlendirmeleri içeren 4 sayfalık üzerinde el yazısıyla notlar eklenmiş basılı metinler bulunduğunu belirten İkonomu, notların yazılı olduğu kağıtlardaki parmak izlerinin Yotopulos'a ait olduğunun belirlendiğini açıkladı. İkonomu, metinler üzerindeki el yazısıyla yazılmış notların, Yotopulos'un yakalandığı sırada üzerinde bulunan notlardaki kendi el yazısıyla aynı olduğunun tespit edildiğini kaydetti. 
     İkonomu, "Tüm bunların dışında tutuklu bulunan diğer 17 Kasım üyeleri, Yotopulos'un Lambros kod adlı örgüt lideri olduğunu itiraf ettiler" dedi. 
     Bu arada, İkonomu, dün Eğriboz Evia yarımadasında yakalanan Vasilis Corcatos 47 ve Theologos Psaradelis'un 49 17 Kasım üyesi olduklarını ve katıldıkları eylemleri sorgularında itiraf ettiklerini açıkladı. 
     Öte yandan, polisin, Yotopulos, Corcatos ve Psaradelis'i savcılığa sevk ettiği açıklandı. 
     





</TEXT>
</DOC>
