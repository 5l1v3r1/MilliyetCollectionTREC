<DOC>
<DOCNO> 71958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/11/son/sondun28.html </URL>
<DATE> 2002/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk büyükelçiliği mensuplarına Rusya'da yapılan saldırı 
</HEADLINE>
<TEXT>

     Rusya'nın başkenti Moskova'da 6 Mart'ta oynanan Ülker-CSKA basketbol maçından sonra bir grup fanatik CSKA taraftarının Türkiye Büyükelçiliği mensuplarının da dahil olduğu bir gruba saldırdığı ve bazı Rus polislerin de bu saldırganlara destek olması nedeniyle Büyükelçiliğin Rusya Dışişleri Bakanlığı'na nota verdiği bildirildi. 
     Edinilen bilgiye göre, mensupları saldırıya uğrayan Türkiye Büyükelçiliği, hafta sonunda Rusya Dışişleri Bakanlığı nezdinde girişimde bulundu. Büyükelçiliğin ''bu nahoş olayla ilgili gerekli araştırmanın yapılarak gerekli izahatın verilmesi'' talebiyle bakanlığa verdiği notaya henüz yanıt verilmediği öğrenildi. 
     Görgü tanıklarından elde edilen bilgiye göre, bir grup CSKA'lı fanatik, Türkiye Büyükelçiliği yetkililerinden birinin oğluna saldırdı ve dövmeye başladı. Bu yetkilinin eşi de saldırıya uğradı. Bunu gören bir grup polis ise saldırganları gözaltına alacak yerde, yetkilinin oğlunu diğerleriyle birlikte dövmeye başladı. 
     Olaya tanık olan büyükelçilikten bir ataşe ve yine büyükelçilik yetkililerinden birinin ailesine mensup bir kişi de, durumu yatıştırmak için araya girince polislerden dayak yedi. 
     Bu sırada olay yerine polislerin üst rütbeli bir amiri geldi. 
     Dövülen yetkililerin ve ailelerinin ''Diplomat, diplomat'' diye seslenmeleri üzerine, polisler durdu. 
     Yetkilileri ve aile üyelerini coplayan polisler, bu kişilerin diplomat olduklarını anlayınca, saldırıya uğradıkları süsünü vermek için üniformalarının bazı yerlerini yırttı, sonra da ortadan kayboldu. 
     Saldırıyı ilk başlatan CSKA taraftarları da, polisin gereği gibi müdahale etmemesi yüzünden rahatlıkla olay yerinden ayrıldı. 
     






</TEXT>
</DOC>
