<DOC>
<DOCNO> 99172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/31/son/sonspo16.html </URL>
<DATE> 2002/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
FB Birleşik Grup Derneği, amatör şubelerin kapatılmasına tepkili 
</HEADLINE>
<TEXT>

     Fenerbahçeliler Birleşik Grup Derneği, amatör şubelerin kapatılması konusunda alınan kapatma kararına tepki gösterdi. 
     Fenerbahçeliler Birleşik Grup Derneği İkinci Başkanı Ali Gürel imzasıyla yapılan açıklamada, ''Amatör şubelerin kapatılması kararı başkan ve yönetimin haysiyet divanına sevkini gerektirir'' denildi. 
     Basında yer alan Fenerbahçe 2000 Grubu'nun amatör şubeler konusunda yaptığı deklarasyonunun desteklendiği kaydedilen açıklamada, şu görüşlere yer verildi 
     ''Fenerbahçe Kulübü Yönetim Kurulu'nun, amatör şubelerin faaliyetlerini tatil etmeye ve kapatmaya dair alacağı kararın uygulanabilmesi için tüzüğümüzün 61. maddesi 4. fıkrası gereğince, yüksek divan kurulunca onaylanması şarttır. Yönetim kurulunun böyle bir kararı icra etmeye, tek başına yetkisi yoktur. Aksine davranışlarda ise kararın altına imza atan yönetim kurulu üyeleri ve başkan, kulüp tüzüğünün 68 a maddesi 1. fıkrası gereğince haysiyet divanına sevkedilir.'' 
     
     ''AMATÖR ŞUBELERE TALİBİZ'' 
     Fenerbahçe Kulübü Başkanı Aziz Yıldırım'dan amatör şube sorumluları Murat Aşık ve Mahmut Uslu'nun görevinden alınmasının istenildiği açıklamada, ayrıca şu görüşlere yer verildi 
     ''Sayın Aziz Yıldırım, öncelikle amatör şube sorumlusu olup hiçbir maddi katkı sağlamayan Murat Aşık ve Mahmut Uslu'yu derhal değiştirmelidir. Zaten bu şubelerin en büyük rahatsızlığı bu ikilinin ilgisizliğindendir. Sayın Yıldırım, futbola kıyasla çok basit bütçelerle ayakta kalacak bu şubelerin başına, işin ehli yöneticiler getirerek, şampiyon armadalar yaratacağı yerde, şubeleri kapatmak istemektedir. Sayın Yıldırım'ı uyarıyoruz. Derneğimiz adına amatör şubelerin yönetimine tümüyle talibiz. Derhal görevi devretsin amatör şubeleri eski günlerine döndürelim. Aksi halde sayın Yıldırım ve ekibi bu vebalin altından kalkamaz.'' 
     





</TEXT>
</DOC>
