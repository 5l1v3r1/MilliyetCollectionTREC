<DOC>
<DOCNO> 73197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/18/yasam/yas01.html </URL>
<DATE> 2002/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İşinden olan pilot kamikaze yapmış 
</HEADLINE>
<TEXT>

1999 yılında okyanusa çakılan ve 216 masum yolcunun öldüğü Mısır uçağını, işten atılan pilotun intikam için düşürdüğü anlaşıldı 
     NEW YORK Milliyet 

     Ekim 1999’da New York - Kahire seferini yaparken 216 yolcusuyla Atlantik Okyanusu’na çakılan Mısır Havayolları uçağını, kokpitteki yardımcı pilot Cemil El Batuti’nin, cinsel taciz suçlamaları nedeniyle görevden alınacağını öğrenmesi üzerine kasten düşürdüğü ortaya çıktı. 
     Los Angeles Times Gazetesi’nin haberine göre, Mısır Havayolları’nın eski pilotlarından Hamdi Hanefi Taha şu açıklamada bulundu "Yardımcı pilot El Batuti, kendisinin ve 216 masum insanın hayatına son veren korkunç intikam eylemine, Atlantik ötesi uçuşlardan alındığını öğrendikten sonra karar verdi." 
     
     Kazanç yolu kapandı 
     Taha, Mısır Havayolları Baş Pilotu Hatem Rüşdi’nin, Batuti’ye "hakkında cinsel taciz suçlamaları bulunduğunu, dolayısıyla Kahire-New York-Los Angeles’ seferini yapan uçaklardaki görevinden alındığını ve New York - Kahire seferinin son Amerika uçuşu olacağını" tebliğ ettiğini anlattı. 
     Az kazanan Mısırlı pilotların, ABD’den aldıkları malları Mısır’da satarak geçimlerini sağladıklarını belirten Taha, Amerika hattından alınmasının kendisi için mal açıdan yıkım olacağını düşünen Batuti’nin, aynı uçakta yolcu olarak bulunan baş pilot Hatem Rüşdi’den intikam almak amacıyla, uçağı Atlas Okyanusu üzerinde düşürdüğünü iddia etti. 
     
Teknik arıza dediler ama...      Mısır Havayolları’na ait yolcu uçağı, 1999 ekiminde New York-Kahire seferini yapmak üzere JFK Havaalanı’ndan kalktıktan bir süre sonra Atlas Okyanusu’na düşmüştü. Soruşturmayı yürüten Amerikalı uzmanlar, uçağın pilot tarafından kasten düşürüldüğünü öne sürerken, Mısırlılar kazanın teknik arızadan kaynaklandığını iddia etmişlerdi. 
     



 YAŞAM 




















</TEXT>
</DOC>
