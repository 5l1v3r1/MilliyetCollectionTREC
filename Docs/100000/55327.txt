<DOC>
<DOCNO> 55327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/03/son/soneko06.html </URL>
<DATE> 2001/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Zorunlu tasarrufta 9 katrilyon lira birikti 
</HEADLINE>
<TEXT>

     "Zorunlu tasarruf" olarak da bilinen Çalışanların Tasarruflarını Teşvik Hesabında biriken para, 9 katrilyon lirayı geçti. 
     Hazine'den yapılan açıklamaya göre, Çalışanların Tasarruflarını Teşvik Hesabına 31 Ekim itibariyle kümülatif bazda 1 katrilyon 681.5 trilyon liralık anapara girişi oldu. 
     Bunun nemalandırılması sonucunda da kümülatif 7 katrilyon 407.4 trilyon liralık nema geliri elde edildi. Böylece, 
     hesaptaki toplam para 9 katrilyon 88.9 trilyon lira düzeyinde oluştu. Hesaptan, 2 katrilyon 28.2 trilyon lirası anapara, şahıs kesintisi ve nema olarak hak sahiplerine, 8.4 trilyonu iade olarak ilgili kurumlara, 16.9 trilyon lirası ise yatırım harcamaları ve komisyon olarak Ziraat Bankası'na ödendi. Kalan 7 katrilyon 30.9 trilyon liranın, çeşitli tahvil ve devlet iç borçlanma senetleri alımıyla nemalandırıldığı bildirildi. Kalan 4.5 trilyon liranın ise gecikme zammı ile tahsil edilerek Ziraat Bankası Ankara Merkez Şubesi'ndeki Çalışanların Tasarruflarını Teşvik Hesabına anapara girişi olarak aktarılacak tutar ile Banka şubelerinin Tasarrufu Teşvik Hesabı bakiyelerinden oluştuğu bildirildi. Bu arada, Nisan 1988'den Ekim 2001'e kadar olan kümülatif nema oranının yüzde 523.85'e ulaştığı belirtildi. 
     






</TEXT>
</DOC>
