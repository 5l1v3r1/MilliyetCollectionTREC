<DOC>
<DOCNO> 90783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/son/sonspo08.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Trapattoni "Görevi bırakmıyorum" 
</HEADLINE>
<TEXT>

     17. Dünya Kupası finallerine Güney Kore yenilgisiyle veda eden İtalya Milli Takımı'nda, teknik direktör Giovanni Trapattoni, ''Görevi bırakmıyorum'' dedi. 
     İtalya'nın Güney Kore karşısındaki yenilgisini, kötü oyuna değil, hakemin kötü yönetimine bağlayan deneyimli teknik direktör, ''Daha da hırslandım. 2004'te Portekiz'de düzenlenecek Avrupa Futbol Şampiyonası'nı düşünüyorum'' diye konuştu. 
     Federasyonla sözleşmesinin sürdüğünü ve görevi sürdürüp sürdürmemesinin kendisine bağlı olmadığını vurgulayan Trapattoni, şunları söyledi 
     ''20 milyon İtalyanın maçı izlediğini ve onların ne düşündüğünü çok iyi biliyorum. Hakem kararları şaibeli. Bir beceriksizlik mi, yoksa komplo mu olduğunu bilemiyorum. Finallere nasıl hazırlandığımızı, nasıl futbol oynadığımızı, buradaki herkes gördü. Artık bunlarla savaşamayız. Yeniden başlamamız gerekiyor.'' İtalya'nın en popüler teknik direktörü olan 63 yaşındaki Trapattoni, finallerdeki sonuca karşın, özellikle yıpratıcı tavrıyla tanınan İtalyan medyasının da desteğini yitirmiş değil. İtalyan basını, ''Trap'' lakabını taktıkları teknik direktörlerine büyük güven duyduklarını her fırsatta dile getiriyor. 
     





</TEXT>
</DOC>
