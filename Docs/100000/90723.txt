<DOC>
<DOCNO> 90723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/son/sondun31.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan Kohl ile görüştü 
</HEADLINE>
<TEXT>

     Kapatılan RP'nin son Genel Başkanı Necmettin Erbakan, Hollanda ziyareti dönüşünde uğradığı başkent Berlin'de Almanya'nın eski Başbakanı Helmut Kohl ile görüştü. 
     Kohl tarafından gazetecilerin alınmadığı görüşmeden sonra Erbakan, çok dostane bir görüşme yaptıklarını söyledi. 
     Kohl'ün, zaman zaman bu tür görüşmelerin yapılması gerektiğini ifade ettiğini söyleyen Erbakan, Kohl'ün, Almanya'da uyumun sağlanması için Batı ve İslam diyalogu hususunda elinden gelen gayreti göstereceğini söylediğini belirtti. 
     Erbakan, Kohl'ün, eskiden genel başkanlığını yaptığı CDU partisine yakınlığıyla tanınan Konrad Adenauer Vakfı'nın bu konuda çeşitli konferanslar tertiplemesini isteyeceğini ve bu konferanslara kendisinin de katılabileceğini söylediğini kaydetti. 
     Dünya Kupası maçlarının şu anda gündemde olması nedeniyle görüşmeye maçlarla başladıklarını ifade eden Erbakan, AB'nin görüşmede gündeme gelmediğini söyledi. 
     Erbakan daha sonra Berlin'deki Türk Şehitlik Camii'ni ve şehitliğini gezdi ve camiyi ziyaret eden Alman öğrencilerle sohbet etti. 
     Necmettin Erbakan, yarın Türkiye'ye dönecek. 
     





</TEXT>
</DOC>
