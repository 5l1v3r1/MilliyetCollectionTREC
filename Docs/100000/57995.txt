<DOC>
<DOCNO> 57995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/20/dunya/adun.html </URL>
<DATE> 2001/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Polisle halk birbirine girdi 
</HEADLINE>
<TEXT>
Kriz büyüyünce yağma başladı 
Arjantin de Türkiye gibi ekonomik krizdeydi. IMF'in desteğini çekmesiyle ülkede tüm dengeler alt üst oldu. Aç kalan halk, marketleri yağmalıyor 
     EKONOMİ SERVİSİ 

     Arjantin'de 4 yıldan bu yana ekonomide yaşanan durgunluk ve yüzde 22.5'i aşan işsizlik halkı çok zor durumda bıraktı ve sonunda binlerce insan süpermarketleri ve yiyecek satan dükkanları yağmalamaya başladı. Bir zamanlar Türkiye'yle aynı kefeye konan Arjantin, IMF'nin isteklerini yerine getiremeyince iflasa sürüklendi. Ülkede ekonominin patronu olan Domingo Cavallo, Kemal Derviş'le aynı günlerde ülkesinde iş başına geldi. O da ülkesinde IMF'nin reçetesini uygulamaya çalıştı. 
     
     KÖPRÜLERİ ATTILAR 
     Türkiye IMF'le ilişkileri iyi bir şekilde götürüp, istenilen yasaları çıkardı. 11 Eylül olaylarının da yardımıyla 2002 için 10 milyar dolarlık ek finansman sağlandı. Ve Türkiye krizden çıkma yolunda önemli sinyaller verdi. Arjantin ise o kadar şanslı değildi. Borçlarını çeviremedi, IMF'nin baskısına rağmen parasını dalgalanmaya bırakmadı. 10 gün önce de IMF'nin isteklerini yerine getiremeyeceklerini belirtip köprüleri atıp 1.3 milyar dolarlık kredi taksidinden de oldular. 
     
     BİZİM KARNIMIZ AÇ ’ 
     Sonunda halk isyan etti ve büyük yağmalamalar başladı. Arjantin polisi süpermarket önlerindeki güvenlik önlemlerini giderek artırırken önlemler özellikle salı gününden bu yana yaşanan yağmalama olayları nedeniyle sıkılaştırıldı. Yer yer polisle de ciddi çatışmalar meydana geliyor. Polis "Hepimiz açız, yiyecek istiyoruz" diye slogan atarak süpermarketleri yağmalayan halka göz yaşartıcı bombalarla karşılık veriyor. 
     
     YILBAŞI STOKLARI GİTTİ 
     Ülkedeki birkaç yerel yönetim, Devlet Başkanı Fernando de la Rua'dan yağmalama olayları nedeniyle acil yardım talebinde bulundular. Süpermarketlerin ve yiyecek dükkanlarının yaklaşan yılbaşı nedeniyle stok yaptığı da biliniyor. Devlet Başkanı Fernando de la Rua ile aynı partiden olan Entre Rios eyaleti Sosyal Gelişme Bakanı Ruben Villaverde yaptığı açıklamada "Ekstra yardım için görüşmelerimiz devam ediyor" dedi. 
     
     2002’DE 2.7 KÜÇÜLME 
     Hükümet uluslararası yardım peşinde ve 2002 yılı bütçesinde yüzde 20'lik bir kesinti yaparak borç ödemeyi planlıyor. Ekonomi Bakanı Domingo Cavallo, halk arasındaki popüleritesini kaybetmiş durumda. Öyle ki bakan, bir çocuk programında 'kırmızı boynuzları olan bir şeytan' kuklasıyla simgeleniyor. Halk kamu harcamalarında sürekli kesinti yapılmasından son derece hoşnutsuz. 
     Önerilen 2002 yılı bütçe kesintisi, 9 milyar doları buluyor ve kamu harcamalarının 48 milyar dolardan 39 milyar dolara inidirilmesini öngörüyor. IMF'nin beklentilerine göre ise Arjantin ekonomisi bu yıl yüzde 2.7'lik bir küçülme yaşayacak. 2002’de ise küçülme oranı 1.1 olarak tahmin ediliyor. 
     
Yediden yetmişe herkes yağmada      İşsizlik oranı yüzde 22.5'i aşan Arjantin'de sadece erkekler değil, genç kızlar hatta kucaklarında bebekleriyle genç anneler bile yiyecek uğruna polisle çatışmaya giriyor. Göz yaşartıcı bombalarla protestoları ve yağmaları engellemeye çalışan polis ise yakaladıklarını gözaltına alıyor. 
     
Kırmızı Boynuzlu Şeytan’      Bir çocuk programında Kırmızı Boynuzlu Şeytan’ kuklasıyla temsil edilecek kadar nefret edilen Ekonomi Bakanı Domingo Cavallo, kamu harcamalarından yapılacak kesintilerin 5 milyar dolarlık bölümünün 132 milyar dolarlık kamu borcunun takası ile azalan faiz oranları sayesinde karşılanacağını açıkladı. Ekonomistler ise bu kesintilerin borç ödeme konusunda ne işe yarayacağının belirsiz olduğunu söylüyor. 
     



 DÜNYA 
















</TEXT>
</DOC>
