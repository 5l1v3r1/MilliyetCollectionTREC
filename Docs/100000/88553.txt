<DOC>
<DOCNO> 88553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/07/son/sontur01.html </URL>
<DATE> 2002/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Hastanede televizyon tüpü patladı, yangın çıktı... 
</HEADLINE>
<TEXT>

     Ege Üniversitesi Tıp Fakültesi Hastanesi'nin Genel Cerrahi ve Organ Nakli servisinin ameliyathane ve yoğun bakım ünitesinde çıkan yangının, televizyon tüpünün patlaması sonucu meydana geldiği bildirildi. 
     Olay yerinde incelemelerde bulunan ve servis görevlileriyle görüşen itfaiye ekipleri, patlayan televizyon tüpünün yangına neden olduğunu belirlediler. 
     Yangın söndürüldükten sonra ameliyathane ve yoğun bakım bölümlerinde incelemelerde bulunan Ege Üniversitesi Rektörü Prof. Dr. 
     Ülkü Bayındır, gazetecilere yaptığı açıklamada, durumun kontrol altına alındığını ve herhangi bir can kaybının söz konusu olmadığını bildirdi. 
     Bayındır, ''Yoğun bakımdaki 8 hasta, çeşitli servislerin yoğun bakımlarına nakledildi. Dumandan rahatsızlanan hemşiremizin ve yoğun bakımdaki hastalarımızın sağlık durumları iyi'' dedi. 
     Olay yerine gelerek itfaiyenin çalışmalarını koordine eden İzmir Büyükşehir Belediyesi İtfaiye Daire Başkanı Fuat Barandır, yangın ihbarının ardından 3 dakikada ekiplerin olay yerine geldiğini ve 9 itfaiye aracının yangına müdahale ettiğini söyledi. 
     Barandır şunları kaydetti 
     ''Araçlarımız, kısa sürede olay yerine varmalarına rağmen, birbirine bitişik olan 3 bloka yanaşma imkanı bulamadı. Ekiplerimiz, ancak, bir girişten, hortumları birbirlerine bağlayarak 4 kat çıktıktan sonra yangına müdahale edebildiler. Ege Üniversitesi gibi bir hastanede karşılaştığımız bu manzara bizi şaşırttı. Hasta tahliyesi gerekseydi, bunu nasıl yapacaktık Konuyu hemen İl Sağlık Müdürlüğü ve üniversite yönetimine götürerek, hastanede, kolaylıkla yangınlara müdahale edilebilecek bir düzenleme yapılmasını isteyeceğiz.'' Yangının söndürülmesinin ardından, serviste bulunanlara dumandan etkilenmemeleri için ayran dağıtıldı. Yangının meydana geldiği ünitelerdeki sağlam kalan cihazlar, başka servislere taşındı. Yangın sırasında ve sonrasında, panik yaşayan hastalar ve yakınları da görevliler tarafından sakinleştirildi. Yangının yol açtığı zarar için tespit çalışmaları da başladı. 
     





</TEXT>
</DOC>
