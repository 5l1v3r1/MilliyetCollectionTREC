<DOC>
<DOCNO> 55291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/03/yazar/congar.html </URL>
<DATE> 2001/12/03/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Savaşın yeni cephesi 
</HEADLINE>
<TEXT>

     Döne döne aynı şeyleri yazmak, beraberinde getirdiği "Ben bu an’ı yaşamıştım" duygusuna rağmen bazen kaçınılmaz. 
     Geçen hafta bu sütunda, "Washington’daki yönetimin içinden ve çevresinden yetkililerle konuştukça, Irak’a yönelik bir savaşın elinin kulağında olduğunu düşündürecek adımların henüz atılmadığını görüyorum" demiş, sonra da "Dikkat edin, bu henüz’ kaydı çok önemli" diye eklemiştim. Aradan geçen yedi günde, gerek ABD’nin resmi açıklamaları, gerek Washington’da benim ulaşabildiğim kaynakların değerlendirmeleri bu görüşümü değiştirmedi, pekiştirdi. 
     Ancak aynı yedi günde, Başkan George W. Bush, işaret parmağını Saddam Hüseyin’in yüzüne sallarcasına, "Silah denetleyicilerini ülkesine kabul etmezse, ne olacağını anlar" türünden bir tehdit savurdu. Dahası bir dizi Amerikan yorumcusu, "Irak’la savaş için, bir tek Türkiye’nin desteği bize yeter. Onları da petrol vererek, olmadı Musul’u vererek ya da Irak’ın kuzeyindeki Kürt bölgesini toptan hediye ederek yanımıza çekeriz" tarzındaki fantezilerini gazete sayfalarına, televizyon ekranlarına taşımayı sürdürdü. 
     Dolayısıyla, dön baba dönelim. "ABD, Irak’a saldırdı saldıracak" beklentisindekilerin çokluğu, yine aynı sorulara cevap aramayı zorunlu kılıyor. 
     
Cevabı basit sorular ...      ABD’nin Afganistan harekatı amacına ulaştı mı Hayır. Bu harekatın amacına ulaşmış sayılmasının asgari koşulu ne El Kaide ve Taliban liderlerinin ele geçmesi. 
     ABD’nin teröre karşı savaşı, Afghanistan cephesinde bitecek mi Hayır. 
     ABD, Afganistan harekatında amacına ulaşmadan yeni bir cephe açabilir mi Evet. Bunu tercih eder mi Hayır. 
     Bush yönetimi, Saddam’ı devirmek istiyor mu Evet. 
     Bugüne dek, Irak yönetimini doğrudan 11 Eylül saldırılarından sorumlu gösteren kanıt elde edildi mi Hayır. Buna rağmen Irak’a karşı olası bir ABD saldırısının, terörle mücadele kapsamında gerekçelendirilmesi mümkün mü Evet. 
     Böyle bir gerekçelendirme hangi argümanlara dayanacak ABD’li yetkililer, Saddam Bağdat’ta oturdukça, Irak’ın, ABD’ye, kendi halkına ve bölgesine karşı tehdit olmayı sürdüreceğini söylüyorlar, söyleyecekler. Irak’ın çeşitli terör örgütlerine desteğinden, El Kaide ile dirsek temasından söz edecekler. Kitle imha silahları üretme çabasının, Saddam’ı, uluslararası bir terör tehdidine dönüştürdüğünü, sadece bu silahları üretmesinin bile müdahale için yeterli gerekçe oluşturduğunu savunacaklar. 
     Bush yönetiminin Irak’a birkaç hafta içinde saldırma planı var mı Hayır. Irak’a saldırı konusunda, ABD’nin üst düzey yetkilileri arasında görüşbirliği var mı Hayır. 
     ABD’nin Irak’a saldırma olasılığı şu anda uluslararası düzeyde destek görüyor mu Hayır. ABD, Irak’a yönelik askeri harekata karar verirse, böyle bir girişime uluslararası destek sağlamaya çalışacak mı Evet. Bu destek sağlanamazsa, Bush yönetiminin Irak’a saldırmaktan vazgeçmesi mümkün mü Evet. Bu destek tam sağlanamasa bile, Bush yönetimi Irak’a yine de saldırabilir mi Evet. 
     Olası bir Irak harekatının başarısı için Türkiye’nin desteği elzem sayılıyor mu Evet. ABD, Türkiye’yi bu konuda ikna edebileceğinden kesinlikle emin mi Hayır. İkna edebileceği konusunda iyimser mi Evet. Washington’daki yetkililer, Türkiye’nin bu konudaki çekincelerinin farkındalar, ancak iş, o noktaya gelir ve ABD, Irak’a karşı harekat için düğmeye basılırsa, Türkiye’nin kendi çıkarını, bu harekatı zorlaştırmamakta göreceğine güveniyorlar. 
     Bush yönetimi, Kuzey Irak topraklarının Türkiye’ye verilmesi fikrine ne diyor "Deli saçması" sayıyorlar. 
     ABD, Irak’ın parçalanmasına razı mı Hayır, birçok yetkili, böyle bir parçalanmanın, Saddam rejiminden daha büyük tehlike yaratabileceği görüşünde. 
     
Cevabı zorlaşan sorular      ABD, teröre karşı savaşın ikinci cephesini hangi ülkede açacak Bu soruyu, "İkinci cephe, Irak’ın kod adı" diye cevaplayan gözlemci çok. Ancak, ABD yetkililerinin merceğinde başka ülkeler de var ve son günlerde, bunlar arasında Somali belirgin biçimde öne çıkıyor. 
     İkinci cephe, Irak dışında bir yerde açılırsa, bunun da Afganistan’daki gibi tam kapsamlı, yoğun bir operasyon olacağı kesin mi Hayır, terörist hücreleri, eğitim kamplarını vb. hedef alan nokta operasyonları da mümkün. 
     ABD, olası bir Irak harekatının hedefini nasıl tanımlayabilir Saddam’ı, oğullarını, yakın kurmaylarını iktidardan uzaklaştırmak yerine, kitle imha silahları üretimine son verecek, BM anlaşmalarına uyacak, bölgesini tehdit etmeyecek bir yönetim geçirmek. 
     Bush yönetimi, Saddam’ı devirme sevdasından vazgeçer mi Hayır. Saddam’ı devirmek için tek yol olarak askeri harekat mı görülüyor Hayır, Irak muhalefetine desteği pekiştirmek, rejim değişikiliğini içerden zorlamak ve Saddam’ı suikastle götürmeye çalışmak fikri de Bush yönetimi içinde destek buluyor. 
     ABD’yi, Irak’a yönelik askeri harekattan ne vazgeçirebilir Böyle bir harekata uluslararası muhalefetin, ABD’nin askeri seçeneklerini ciddi biçimde daraltacağı görülebilir. Ayrıca Bush yönetimi içinde, Irak’a yönelik bir harekatın, Arap - İsrail gerginliğini iyice çığırından çıkacağına inananlar ve böyle bir saldırının, ABD’nin terörle mücadelede gereksindiği uluslararası desteği başka alanlarda zayıflatacağından çekinenler ağır basabilir. 
     Saddam’ın, olası bir ABD saldırısını önleyecek manevra şansı var mı Evet, Irak lideri, BM silah denetleyicilerini ülkesine yeniden kabul etmeye yeşil ışık yakarak, Bush yönetiminin elindeki en önemli argümanı ortadan kaldırabilir. 
     ABD, silah denetleyicilerinin Irak’a dönmesi için diplomatik atak başlatacak mı Bush yönetimi içinde, Irak’ın BM’ye "Buyrun" deyip, askeri müdahalenin önünü kesmesinden çekinerek, karşılanması zor bir ültimatomla Saddam’ı sıkıştırma yanlısı şahinler var. Ancak Dışişleri Bakanı Colin Powell, silah denetleyicileri konusunda uluslararası diplomasiyi harekete geçireceklerini söylüyor. Britanya, Rusya, Fransa aynı çizgide, Saddam’ı zorlamaktan yanalar. 
     Peki biz, hesabımızı ABD, er geç, Irak’a karşı bir savaşa girişecekmiş gibi mi yapalım Evet, bu olasılığı her boyutuyla değerlendirmek zorundayız. 
     Böyle bir savaş en erken ne zaman başlayabilir Afganistan harekatındaki gelişmelere, uluslararası diplomasinin nasıl işleyeceğine ve Saddam’ın tavrına bağlı. Usame bin Ladin ve adamları ele geçerse, Bağdat’tan, harekatın zeminini ortadan kaldıracak adımlar gelmezse ve Washington, ikinci cepheyi başka yerde açmak zorunda kalmazsa, İkinci Körfez Savaşı’nın 2002 baharında başlayabileceğini söyleyen ABD yetkilileri var. 
     
     







Yahya Kemal'in romanı 


Gizli oylama 


Savaşın yeni cephesi 


Ekonomide esintiler iyimser 


Abdullah Öcalan’ın merak ettikleri 


Kıbrıs "ver kurtul " ve Callaghan... 


Baykal'ın gelecek çağrısı 


Bugün şehir çok kalabalık 


Küçülme rakamları hastalığı belgeliyor 


İstanbul Ticaret Üniversitesi 


</TEXT>
</DOC>
