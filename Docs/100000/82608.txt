<DOC>
<DOCNO> 82608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/07/son/sondun35.html </URL>
<DATE> 2002/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
AB vatandaşları kitap ve TV'yi internete tercih ediyorlar 
</HEADLINE>
<TEXT>

     AB üyesi ülkelerde yapılan bir araştırmada, AB vatandaşlarının bilgisayar kullanmak ve internete girmek yerine televizyon seyretmeyi ve kitap okumayı tercih ettikleri ortaya çıktı. 
     Sonuçları bugün açıklanan araştırmaya, 15 AB ülkesinden 16 bin 162 kişi katıldı. Katılımcıların yüzde 'ü, bilgisayar ve interneti kullanmadığını söylerken, yüzde 34.5'lik kesim ise internette sörf yaptığını belirtti. 
     Yunanistan ve Portekiz vatandaşları yüzde 25 ile en az bilgisayar kullanan ülke vatandaşları olurken, bu ülke vatandaşları ayrıca yüzde 15'lik oranla en az internet kullananlar oldu. 
     Araştırma, İsveçlilerin yüzde 67 ile en fazla internet kullanıcısı olduğunu ortaya çıkarırken, İsveç'i yüzde 59 ile Danimarka, yüzde 54 ile de Hollanda takip etti. 
     Avrupalıların boş vakitlerinde en çok televizyon seyrettikleri belirlenirken, katılımcıların yüzde 98'inin televizyon izledikleri, yüzde 60'ının ise genellikle müzik ve haber programları olmak üzere radyo dinledikleri kaydedildi. 
     AB vatandaşlarının en fazla tercih ettikleri kültürel etkinlikler arasında sinemaya gitmenin hala ön sıralarda yer aldığı tespit edilen araştırmada, AB vatandaşlarının kütüphaneye gitmek ve tarihi yerleri ziyaret etmek gibi etkinlikleri de gözardı etmedikleri belirlendi. 
     İspanyol ve İrlandalıların ise sinemayı en fazla tercih edenler olduğu ortaya çıkarken, bu ülke vatandaşlarının önceki 12 ay içinde 4 ya da 6 defa sinemaya gittiklerini söyledikleri belirtildi. 
     Araştırmada, Avrupalıların yüzde 58'inin son 12 ay içinde en az bir kitap okudukları ve kuzeydekilerin güneydekilere göre kitap okumaya daha fazla ilgi gösterdikleri tespit edildi. 
     Geçen yıl yapılan araştırma sonuçlarına göre, AB'lilerin hemen hemen yarısı bir günlük gazete okuyor. En fazla gazete okuyan ülke vatandaşları ise yüzde 78 ile Finlandiya ve İsveçliler olurken, onları yüzde 66 ile Almanlar izliyor. 
     





</TEXT>
</DOC>
