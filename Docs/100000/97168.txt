<DOC>
<DOCNO> 97168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/21/son/sontur11.html </URL>
<DATE> 2002/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
"Kili deneyen şampuandan vazgeçer" 
</HEADLINE>
<TEXT>

     Kahramanmaraşlı kil satıcısı Sıdddık Akkök, kilin önemini bilenin, şampuan kullanmayacağını savundu. 
     özel bir ocaktan çıkarılan kili, kilosu 800 bin-bir milyon lira arasında değişen fiyatlarla sattıklarını söyleyen Akkök,''Tam anlamı ile doğal şampuan'' olarak tanımladığı kilin, saç ve cilt bakımı açısından önem taşıdığını belirtti. Akkök, ''Kahramanmaraş'ın yerlisi olanlar kilden vazgeçmez. Eskiden hamam önlerinde torbalarla kil satılırdı. Şampuan ve renkli, kokulu sabunlar çıkınca düşen kil satışları son yıllarda artmaya başladı'' dedi. 
     Kilin saçta kepeklenmeyi önlediğini ve saçı yumuşattığını anlatan Akkök, ''Doğal olduğundan saça zarar vermediği gibi, gelişimine katkı sağlar. Uzun saçların temizlenmesinde kilin ayrı yeri var. Kili bir kez kullanan, bir daha vazgeçmez'' diye konuştu. 
     Kilin hamamların yanı sıra evlerde de kullanılmaya başlanması sonrası satışlarının iyi olduğunu ifade eden Akkök, sözlerini şöyle tamamladı 
     ''Cilt rahatsızlıklarının tedavisi ve güzelleşmek için maske yapımında da kil çok yararlı. Bir kap içerisinde bir saat süreyle ıslanan kil, saç ya da cilde sürülüp yarım saat beklendikten sonra kolay bir şekilde yıkanır. Bu yöntemi haftada ya da 15 günde bir yapan, kilin farkını farkeder.'' 
     





</TEXT>
</DOC>
