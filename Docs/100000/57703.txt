<DOC>
<DOCNO> 57703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/18/siyaset/siy05.html </URL>
<DATE> 2001/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk helikopteri İsrail sistemiyle korunacak 
</HEADLINE>
<TEXT>

     UTKU ÇAKIRÖZER Ankara 

     Başbakan Bülent Ecevit, Türk savaş helikopterlerini çatışma anında düşman füzelerinden koruyacak savunma sistemlerinin İsrail’den alınması kararını imzaladı. TSK envanterindeki savaş helikopterlerini ve pilotlarını, radar ısı güdümlü düşman füzelerinin hedefi olmaktan kurtaracak 105 milyon dolarlık yaklaşık 150 trilyon lira CMDS projesinde ABD, Fransa ve İsrail firmaları arasında 4 yıl süren rekabet sonuçlandı. Ecevit, helikopterlere takılacak "chaff - and -flare" mühimmatının en ucuz teklifi veren IMI - Aselsan - MKE ortaklığınca üretilmesine ilişkin imzayı geçen hafta attı. 
     Türkiye’nin 150 triyon liralık projedeki tercihi acil kaynak ihtiyacındaki IMI firmasını da rahatlattı. İsrail Savunma Bakanlığı uzmanları, zararı gittikçe büyüyen IMI’ya, "bazı bölümlerini kapat, işçi çıkar" önerisinde bulunmuştu. Milli Savunma Bakanlığı, 15 gün önce IMI ile yürüttüğü 1 katrilyon liralık tank pazarlığını, "İsrail’in batan şirketi kurtarılıyor" yönündeki eleştirileri de dikkate alarak durdurmuştu. 
     
     Pilotun güvencesi 
     CMDS karşı önlem atış sistemi , pilot ve helikopterin, radar ve ısı güdümlü füzelere karşı korunmasına yönelik bir sistem. Helikoptere radar güdümlü füze gönderilmesi durumunda pilot "chaff" isimli binlerce metal parçacığından oluşan mühimmatı atarak, helikoptere kenetlenen füzenin hedefini şaşırtıyor. 



 SİYASET 













</TEXT>
</DOC>
