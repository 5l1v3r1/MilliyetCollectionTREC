<DOC>
<DOCNO> 70844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/05/spor/spo05.html </URL>
<DATE> 2002/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hadi yine iyisin 
</HEADLINE>
<TEXT>

Bitime dokuz hafta kala, küme düşme konusunda yaşanan belirsizlik sürerken, üç büyüklerin zirvede hizaya gelmesi heyecanın dozunu arttırdı. Tahmin yürütmek için, müneccim olsan nafile En çok futbolseverler varacak bu işin keyfine 
     TAMER BAĞLAN 

     Özellikle ligin dibinde, uzun yıllardır böylesine bir çekişme yaşanmadığını iki hafta önce vurgulamıştık. Antalyaspor ve Yimpaş Yozgatspor biraz geride kalmış gibi görünse de, aslında iyi mücadele eden, futbolun hücum yönünü son vuruş dışında iyi beceren her iki takım için de henüz hiç bir şey bitmiş değil. Sahasında beş hafta sonra üç puan kazanan ve seyircisi ile barışan Samsunspor lig sonuna kadar evinde oynayacağına göre, küme düşme hesaplarına pek fazla dahil edilmemelidir. Bu düşünce tarzıyla, ligin beşinci sırasından aşağıda yer alan takımların tamamı için "Henüz tehlikeyi atlatamadılar" denilebilir. UEFA Kupası’na katılma niyeti ve şampiyonluk hevesi taşıyanların, Tehlikeyi atlatamayanlar’ ile oynayacakları maçlar hep sürprize açık olacak ve muhtemelen ligin kaderini de onlar belirleyecektir. Kocaelispor’un Trabzon’da, Göztepe’nin evinde aldığı sürpriz galibiyetler bu konudaki en çarpıcı örneklerdir... 
     Üç Büyükler’in içiçe girdiği şampiyonluk mücadelesinin sonunu tahmin edebilmek için, müneccim sıfatı taşımak ya da bir müneccimle haşır neşir olmak bile yetmeyebilir. Beşiktaş’ta hala çözüm bulunamamış gibi görünen savunma ve kaleci sorunu, Galatasaray’ın sanki her hafta biraz daha kaybolan konsantrasyonu, ligin en pahalı takımı Fenerbahçe’nin kötü oyunu, tahminde bulunmak isteyenleri zorlayacak etkenlerdir. Ligin en çok gol atan takımı Kartal’ın kadro darlığına rağmen hücumdaki zenginliği, Avrupa’nın efendisi’ Cim Bom’un tecrübesi, Kanarya’nın ise önce Bir Numara’sı sonra usta bilekleri, şampiyonluk yolundaki en büyük güvenceler olarak görülebilir... 
     Kalan dokuz haftada, futbolseverleri hem dipte hem zirvede dişe diş, kola kol, bacağa bacak mücadeleler beklemektedir. Bu mücadelelerin spor ahl kı çerçevesinde geçmesi ve hakem hataları ya da katkılarının sonuçlara etki etmemesi en büyük temennimizdir... 
     



 SPOR 


























</TEXT>
</DOC>
