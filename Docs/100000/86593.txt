<DOC>
<DOCNO> 86593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/son/sonspo09.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İbrahim Kutluay. Panathinaikos'tan gönderiliyor mu 
</HEADLINE>
<TEXT>

     Milli basketbolcu İbrahim Kutluay ile Yugoslav sayı kralı Dejan Bodiroga'yı bünyesinde bulunduran Yunanistan'ın Panathinaikos takımının bütçesinin gelecek yıl 2 oyuncunun birden maliyetini kaldırabilecek güçte olmadığı öne sürüldü. 
     Atina'da yayınlanan Ethnos gazetesi, yeşil-beyazlı kadroda hangi oyuncuların kalacağı söylentilerinin yoğun olduğunu, ancak neyin dedikodu, neyin gerçek olduğunun yavaş yavaş açığa çıkmaya başladığını yazdı. 
     Kutluay ile Bodiroga ikilisine ödenen toplam miktarın çok fazla olduğuna dikkati çeken Ethnos, bu problemin ancak bir oyuncunun ''sahneden çekilmesiyle'' çözülebileceğini iddia etti. 
     Panathinaikos camiasında muhtemel gözüyle bakılan senaryonun, Türk guardın ayrılmasından yana olduğunu belirten Ethnos, Kutluay'ın bir İtalya takımı ile görüştüğü söylentilerinin yayıldığını da kaydetti. 
     Ethnos, yeşil-beyazlı yönetimin Damir Mulaomeroviç ve dopingli çıkan Yannis Yannulis'in sözleşmelerini yenilemek istemediğini, ancak Deryl Midleton ile forward Yorgos Balogiannis'in yeşil yoncalarda kalacaklarına kesin gözüyle bakıldığını belirtti. 
     





</TEXT>
</DOC>
