<DOC>
<DOCNO> 84194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/son/sontur08.html </URL>
<DATE> 2002/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Herkesin belinde bıçak, her kavgada bıçaklama... 
</HEADLINE>
<TEXT>

     Gaziantep Cumhuriyet Başsavcısı Ahmet Karayiğit, cinayet, gasp ve hırsızlık olaylarında ''bir numaralı suç aleti'' konumunda olan bıçakla ilgili çalışma yaptıklarını söyledi. 
     Karayiğit, özellikle Güneydoğu Anadolu Bölgesi'nde işlenen suçlarda, bıçağın en önemli suç aleti olarak öne çıkmaya başladığını belirterek, ''Bunda, kolay elde edilmesinin yanında, kolay taşınması etken oluyor. Bu da bıçağın suç aleti olarak kullanımını cezbediyor'' dedi. 
     Suç işlenebilecek düzeyde olan bıçak taşımanın 6136 Sayılı Kanun ile eşdeğer tutulabilmesi için bir dizi çalışma içinde olduklarını vurgulayan Karayiğit, şöyle devam etti 
     ''Adliyeye intikal eden suç dosyalarının içinde büyük yer alan adam öldürme, yaralama, gasp ve hırsızlık olaylarında, son dönemde genellikle bıçak kullanılmaya başlandı. Suç işlemeye meyilli kişiler, kolay taşınması, saklanabilmesi ve ucuzluğu nedeniyle bıçağa yöneliyor. 
     Bıçak taşıma ile ilgili kapsamlı bir çalışma içerisine girdik. 
     İdare de bu çalışmamızı destekliyor. Bıçak taşımayı caydırıcı kılacak önlemler almak için çaba gösteriyoruz. Asayiş olaylarında bıçak kullanımı çok önemli bir artış gösterdi. Buna dur demek zorunluluk haline geldi. 
     Bu konuda çalışmalar yaparken, kamuoyundan destek bekliyoruz. 
     Özellikle ailelerin desteğine ihtiyacımız var. Sivil toplum kuruluşlarının çabamıza vereceği destek, bu ülke adına amacımıza ulaşmamızı sağlar. Bu konuda basın ve ailelerin bize önemli güç vereceğine inanıyoruz.'' Karayiğit, ailelerin, çocuklarını bıçak taşıma noktasına gelmeden iyi bir aileiçi eğitimden geçirmeleri ve zaman zaman, başka bahanelerle ''üst araması'' yaparak, bıçak taşıyıp taşımadığını kontrol etmelerinin olumlu sonuçlar vereceğini de sözlerine ekledi. 
     





</TEXT>
</DOC>
