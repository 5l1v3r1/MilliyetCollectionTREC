<DOC>
<DOCNO> 87257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/son/sontur09.html </URL>
<DATE> 2002/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ve Gürtuna'ya alım-satıma fesat karıştırmaktan dava... 
</HEADLINE>
<TEXT>

     İstanbul Cumhuriyet Başsavcılığı, AK Parti Genel Başkanı Recep Tayyip Erdoğan ile İstanbul Büyükşehir Belediye Başkanı Ali Müfit Gürtuna hakkında, ''Alım satıma fesat karıştırmak'' suçundan dava açtı. Savcı, Tayyip Erdoğan için 30, Gürtuna için ise 100 yıl hapis cezası istiyor. 
     Yargıtay Cumhuriyet Başsavcısı Sabih Kanadoğlu'nun ''görevsizlik'' kararı vererek gönderdiği soruşturma dosyasına ilişkin çalışmalarını tamamlayan İstanbul Cumhuriyet Savcıları Erol Canözkan, Rasim Işıkaltın ve Hüseyin Yıldız, Erdoğan ile Gürtuna hakkında ''Alım satıma fesat karıştırmak'' suçundan iddianame hazırladı. 
     İddianamede, Erdoğan ve Gürtuna'nın, eylemlerine uyan TCK'nın 205. 
     maddesi uyarınca cezalandırılmaları isteniyor. 
     
     SORUŞTURMA DOSYASI 

     Yargıtay Cumhuriyet Başsavcısı Kanadoğlu, AK Parti Genel Başkanı Erdoğan ve İstanbul Büyükşehir Belediye Başkanı Gürtuna hakkında, İstanbul Büyükşehir Belediyesi'ndeki çeşitli usulsüzlüklerle ilgili olarak soruşturma yürütülmesi için ''görevsizlik'' kararı vererek, dosyayı İstanbul Cumhuriyet Başsavcılığı'na göndermişti. 
     Kanadoğlu'nun gönderdiği dosyada, Erdoğan ve Gürtuna hakkında, ''Belediye personelinin 1995-1996 yılına ait servis kiralama işi ihalesi'', ''Belediyece yaptırılan çeşitli dönemlerdeki servis kiralama ihalesi, hizmet aracı kiralanması, otopark ihalesi, İstanbul metrosu birinci aşama inşaatı ihaleleri'', ''Çeşitli tarihlere ilişkin ağaç, fidan ve süs bitkisi alımı konularında yapılan ihaleler'', ''İSTAÇ A.Ş. tarafından 1999'daki çöp istasyonlarının işletilmesi ve çöplerin taşınması işi'', ''İSBAK A.Ş tarafından yapılan ağaç kiralanması işi'', ''KİPTAŞ tarafından yapılan 1998 ve 2000 tarihli konut inşaat ihalesi'', ''Halk Ekmek A.Ş. tarafından 1998 ve 2000 tarihlerindeki çeşitli ihaleler'', ''AKBİL uygulaması konusundaki eylemler'' ve ''İGDAŞ A.Ş'nin 1997 ile 2000 yıllarını kapsayan 12 ayrı ihalesi''ne ilişkin çeşitli iddialar yer alıyordu. 
     Dosyada, Erdoğan ve Gürtuna hakkında, TCK'nın ''zimmet'' suçunu düzenleyen 202, ''Devlet alım ve satımlarında çıkar sağlamayı'' düzenleyen 205, ''Rüşvet'' suçunu düzenleyen 212, ''Görevi kötüye kullanmak'' suçunu düzenleyen 240 ve ''Artırma ve eksiltmelere hile karıştırmayı'' düzenleyen 366. maddeleri uyarınca soruşturma yürütülmesi isteniyordu. 
     Aynı soruşturma kapsamında, Recep Tayyip Erdoğan 6 Mayıs Pazartesi, Ali Müfit Gürtuna da 9 Mayıs Perşembe günü İstanbul Adliyesi'nde ifade vermişlerdi. 
     





</TEXT>
</DOC>
