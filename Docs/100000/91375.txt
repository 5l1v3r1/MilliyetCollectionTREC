<DOC>
<DOCNO> 91375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/22/yazar/civaoglu.html </URL>
<DATE> 2002/06/22/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Yeni "üç" mü 
</HEADLINE>
<TEXT>

     Türkiye siyaseti 27 Haziran'a kilitlenmiş bulunmakta. Ecevit'e doktorlarının istirahat süresi o gün bitiyor. Yeniden rapor verilecek. "Çalışabilir" ya da "çalışamaz..." 
     Bu iki sözcük Türkiye'nin yazgısını biçimlendirecek. 
     Bir açıklama yapılması artık kaçınılmaz. 
     Doktorlar gelip bir süre içeride kaldıktan sonra "sessizce" gidemezler. 
     "Belirsizlik" ve Ecevit için "gruba gelecek, Çankaya'ya çıkacak" gibi arkası boş çıkan söylemler, Türkiye'yi her geçen gün yoksulluk çizgisinde aşağılara çekiyor. 
     Ecevit'in sağlık sorunu çıkışından bu yana TL'nin dolar karşısında değer kaybı yüzde 20'ye yaklaştı. 
     Borçlarımızın yarısı, ekonominin yüzde 50'si dövize endeksli diye kabul edersek, yüzde 10 dolaylarında yoksullaştık. 
     Yakın yarınlarda, en büyük felaket "bu yüksek faizlerle Türkiye hazinesi iç borçlarını çeviremez" fısıltısının yeniden dolaşmaya başlamasıyla yaşanabilir. 
     Bunun anlamı TL hesaplarının boşaltılması ve "dövize geçiş", ardından da "dövizin kaçışıdır..." 
     Ekonominin domino teorisinde taşların birbiriyle bağlantılı ve birbiri ardına devre dışı kalacağı "korkunç süreç senaryosunun" sayfalarını daha fazla çevirmeyelim... 
     
Burnundan soluyanlar      Turgut Özal da kalp ameliyatı olmuştu. 
     2 ay fiili başbakanlık yapmamıştı. 
     Üstelik Türkiye'de değildi. 
     Ama şimdi olduğu gibi Türkiye üzerine bir kara bulut çökmüş değildi. 
     Kimse "bu Turgut Özal ne zaman başbakanlıktan çekilecek" diye sormuyordu. 
     Çünkü Türkiye iyi bir devlet adamı olan Başbakan Yardımcısı Kaya Erdem'in yönetimindeydi. 
     Onun başbakana vekalet ettiği süreçte ekonominin "büyüme" dahil bütün göstergeleri iyiye gidiyordu. 
     Enflasyon da son 21 yılın en iyi düzeyine çekilmişti yüzde 26... 
     Herkesin yüzü gülüyordu. 
     Özal, ameliyat olduğu Houston'dan "görüntülü" basın toplantısı yapmıştı. 
     Sağlığı, her gün doktorları tarafından ciddi bildirimlerle açıklanıyordu. 
     Daha sonra... 
     Türkiye dönüşü çalışmalarını Başbakanlık Konutu'nda yürüttü. 
     Zaten konut, elektronik donanımla, iletişim teknolojisiyle, alt kattaki acil müdahale tıp modülüyle çalışmalara hazırlanmıştı. 
     15 yıl sonra bugün ise durum çok farklı. 
     Doktorlar suskun. Türkiye'nin acılarına karşı geçirgenliği olmayan özel beyaz gömlekler içinde gibiler. Hipokrat yemini ile ulusal yararlar arasındaki ince çizgide yapılması gerekeni göremiyorlar. 
     Ekonomi her geçen gün su almakta. 
     Toplum burnundan soluyor. 
     Hükümetin İkinci adamı, Or - An'daki evin ikinci ismi tarafından dışlanmış. 
     İkinci adam da yüksek tansiyon sağlık sorunlarına itilmiş. 
     Derviş'e gelince, Erdem gibi değerli bir ekonomi uzmanı ama altında parti yok... Başbakan vekili değil... Hükümeti tek değil üç parçalı. Yalnız adam. 
     
Hükümete yeni bir "ben..."      Böyle bir ortamda, nefesler tutulmuş, 27 Haziran bekleniyor. 
     "Olumsuz" bir rapor, dağlarda birikmiş karları harekete geçiren tetikleme etkisi yapabilir. 
     Çığlar kopabilir. 
     Örneğin ilk hareketlenme DSP'den beklenmeli. Orada beyinlerinin "sağ" lobları iyi işleyen "sağduyulu" bir grup sağlam sosyal demokrat çözüm yollarını açmaya yönelebilir. 
     MHP birkaç transferle birinci parti haline gelir. Gelenekler gereği Bahçeli için başbakanlık formülü konuşulmaya başlar. Ortak bulamayacağı söyleniyorsa da Türkiye'de siyaset tekin değildir. "Olmaz deme, olmaz olmaz" söylemini unutmayalım. 
     Öte yandan "AB üyeliğinin gereklerini yerine getirerek 2003 yılında seçime" yönelmek üzere DSP öncülüğünde Anavatan ve DYP ortak hükümeti oluşabilir. Dünkü Yılmaz - Çiller görüşmesinde temel taşları kondu. Seçim yasası ve ittifak sistemi, Kürtçe eğitim kursları TV yayını için görüş birliği var. İdam ise "inat" konusu değil. 
     Kısacası... 
     Karanlıktan çok korkmayalım. 
     En koyu karanlığın gün doğumuna en yakın an olduğunu unutmayalım. 
     
     







Avrupa ve milliyetçilik 


Merhaba ey 76 


Vapura selam 


Çiller Kürtçe dahil anadilde yayın yapılsın 


1 trilyona ne yapılır 


İflasın eşiğine gelmeden olmuyor 


Yeni "üç" mü 


Vakıf üniversitelerinin vizyon arayışı 


Sevilla fırsatı kaçtı, ama... 


Başarıya başarı demem sanatla taçlandırılmayınca... 


Bodrum’da aile zirvesi 


İstanbul'un karma mahalleleri... 


Senegal anıları 


Dünyanın en manzaralı müzesi 


Tercih sizin 


Üçüncü büyük üniversite rektör seçiyor 


</TEXT>
</DOC>
