<DOC>
<DOCNO> 85871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/son/sondun17.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökbilimciler evrenin en erken aşamasının fotoğrafını çektiler 
</HEADLINE>
<TEXT>

     Gökbilimciler, evrenin en erken aşamasının fotoğrafını çektiler. Resimlerde, evrenin Büyük Patlama'dan hemen sonra, daha galaksiler oluşmadan önceki hali görülüyor. 
     ABD'deki California Teknoloji Enstitüsü araştırmacıları, Kozmik Arka Plan Görüntüleyicisi CBİ adı verilen teleskopu kullanarak, evrendeki kozmik ışımayı fotoğrafladılar ve Büyük Patlama'dan hemen sonraki evren görüntüsünü elde etmeyi başardılar. 
     Yaklaşık 14 milyar yıl önce meydana gelen Büyük Patlama'nın ışınım kalıntılarını inceleyen gökbilimciler, ''fosil mikro-ışınım haritası''nı çıkardılar. Haritada, daha sonra yüzlerce galaksiyi oluşturacak madde ve enerji taneleri görülüyor. 
     Uzmanların elde ettiği veriler, Büyük Patlama kuramı çerçevesinde evrenin genişlemesi tezini doğruluyor. Buna göre, yüksek sıcaklığa sahip ''evren plazması'' ilk 10 ila 32 saniyede müthiş bir yayılma gösterdi. Evren, daha sonra maddenin oluşmasına elverecek derece soğuyarak ''saydam'' hale geldi ve ilk parçacıkların oluşturduğu ''çorba''dan ilk fotonlar yayıldı. 
     Şili'de kurulu Kozmik Arka Plan Görüntüleyicisi sayesinde Büyük Patlama'dan 300 bin yıl sonra meydana gelen ilk hafif madde yoğunlaşmalarının izi bulundu. Bu madde yoğunlukları, daha sonra galaksileri ve galaksi kümelerini oluşturdu. 
     -KARA MADDE DOLU- Kısaca ''Caltech'' adı verilen araştırma grubunun şefi Anthony Readhead, resimlerle ilgili bilgi verirken, ''Galaksi kümelerini oluşturan maddecikleri ilk kez görüntülemeyi başardık. Böylece galaksi oluşumuna ilişkin kuramları sağlam gözlem zeminine taşıdık'' dedi. 
     Readhead, yüksek çözünürlüğe sahip görüntülerin, evrenin kara madde ve boşluk enerjisiyle dolu olduğunu kanıtladığını belirtti. 
     Astrofizikçilerin büyük bölümü, evrenin kütlesinin yüzde 95'inin görünmez olduğunu düşünüyor. Bu kütlenin yüzde 50'si, çekim gücüne baskın çıkan gizemli bir boşluk enerjisinden, yüzde 45'i de kara maddeden oluşuyor. Bu madde, bildiklerimizden farklı bir doğaya sahip ağır parçacıklardan meydana geliyor. 
     Kozmik Arka Plan Görüntüleyicisi, Şili'deki Atacama çölünde 5 bin metre yükseklikteki bir düzlükte kurulu 6 metre çapında bir teleskop. 
     Teleskopun kurulu olduğu bölge, dünyanın en kuru havasına sahip. 
     Havada nem oranının düşük olması, teleskopla daha net görüntü elde edilmesini sağlıyor. 
     





</TEXT>
</DOC>
