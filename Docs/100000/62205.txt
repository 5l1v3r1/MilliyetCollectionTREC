<DOC>
<DOCNO> 62205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/14/son/soneko06.html </URL>
<DATE> 2002/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa bu hafta Ecevit'in ABD gezisine kilitlendi... 
</HEADLINE>
<TEXT>

     Borsa'da haftanın en önemli gündem maddesini, Başbakan Bülent Ecevit'in bugün başlayacak ABD ziyareti oluşturacak. 
     Ak Yatırım Menkul Değerler Araştırma Müdür Yardımcısı Abdülkadir Konukoğlu, yaptığı değerlendirmede, piyasalarda 12 aylık karlar ve IMF ile yeni stand by çerçevesinde pozitif beklentilere bağlı, genel olumlu havanın devam etmesinin beklendiğini kaydetti. 
     Geçen hafta başlayan kar realizasyonlarının endeks üzerindeki olumsuz etkisinin de hissedilebileceğini dile getiren Konukoğlu, şöyle dedi 
     ''Bu hafta gündemin önemli maddesi Başbakan Ecevit'in ABD'ye yapacağı ziyaret olacak. Toplantıda ABD Başkanının ekonomik reformlar konusunda Türkiye'yi teşvik edici açıklamalar yapması, Başbakan Ecevit'in ise ticaret tarifeleri ve kotalar konusunda iyileştirmeler ve askeri borçların bir bölümünün silinmesini istemesi bekleniyor. 
     Siyasi konular ise Irak ve Kıbrıs olacak.'' Genel olarak düşen kurlardan ve nominal bazda yükselen endeksten kaynaklanan dolar bazında çok hızlı bir çıkışın söz konusu olduğunu, geçen hafta yapılan sert satışları da bu çerçevede değerlendirmek gerekeceğini anlatan Konukoğlu, endeksin teknik hareketiyle ilgili şunları söyledi 
     ''Teknik olarak, geçtiğimiz hafta başında 15,000 direncini deneyen IMKB 100 endeksi, direncinde zorlanarak gerilemeye başladı. Artan satış baskısını tamamen teknik düzeltme olarak yorumluyoruz. 
     Aşılamayan direncin etkisi, doların hızla değer kaybından dolayı endeksin düzeltmesi hızlanarak, 13,600 seviyelerine kadar ulaştı. 
     Bu hafta içinde gerilemenin yerini yatay seyre bırakması ve endeksin tekrar güç kazanmasını bekliyoruz. Kısa vade için çok hızlı bir harekete başlayacak görünümü veren IMKB-100 endeksinde 20 ve 50 günlük ortalamalar halen yukarı yönlü. Orta vade için destek bölgelerinden pozisyon arttırımı öneriyoruz.'' 
     






</TEXT>
</DOC>
