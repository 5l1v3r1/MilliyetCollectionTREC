<DOC>
<DOCNO> 68148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/17/son/sonspo06.html </URL>
<DATE> 2002/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıyat "Şampiyon olurken averaja ihtiyacımız olmayacak" 
</HEADLINE>
<TEXT>

     Fenerbahçe Kulübü Asbaşkanı ve Kulüp Sözcüsü Atilla Kıyat, sezon sonunda averaja ihtiyaç duymadan şampiyon olacaklarını öne sürdü. 
     Atilla Kıyat, herkesin Galatasaray'ı daha farklı skorla yenmeleri gerektiği ve lig sonunda averajın öneminden sözettiğini hatırlatarak, ''Herkes 7 kişi kalmış Galatasaray'ı daha farklı skorla yenmemiz gerektiğini söylüyor ve averajın öneminden bahsediyor. Ben bunlara katılmıyorum. Çünkü sezon sonunda şampiyon olurken, averaja ihtiyacımız olmayacak'' diye konuştu. 
     Karşılaşmanın 1-0 sona ermesinin kendilerini mutlu ettiğini kaydeden Kıyat, ''2 takım da sahada 11'er kişiyken maçın skoru 1-0'dı. Maçın da rakibimiz 7 kişi kalmasına rağmen böyle bitmesi, beni 
     mutlu etti. Dolayısıyla galibiyeti, rakibimiz eksik diye değil, hakettiğimiz için aldık'' dedi. 
     
     "Futbolcularımız sakindi" 
     Kıyat, dün maçı izlerken, stattaki atmosferden, tribünde kendilerinin de çok etkilendiklerini vurgulayarak, şunları söyledi 
     ''Böyle bir atmosferde hem galip geldiğimiz, hem de kimsenin burnu kanamadığı için çok mutluyuz. Bizi sevindiren diğer bir husus da sahada mücadele eden, mutlak galibiyete ihtiyacı olan ve bu yüzden 52 bin kişi önünde gergin ve sinirli olması gereken futbolcularımızın, sakin, terbiyeli ve disiplini bozmadan mücadele etmeleriydi.'' Fenerbahçe Şükrü Saraçoğlu Stadı'nın kapasitesini artırılmasıyla Fenerbahçe'nin büyük bir gelir kaynağına kavuştuğunu ifade eden Kıyat, ''Bu tesis Fenerbahçe'nin 50 yılını kurtardı. Burada sadece bilet gişe gelirleriyle değil, reklam gelirleriyle de kulübümüze büyük bir gelir kaynağı sağlandı. Bunun da yönetimimize nasip olması bizi mutlu ediyor'' diye konuştu. 
     Kıyat, ayrıca Galatasaray derbisini kazanan futbolculara toplam 200 bin dolara yakın prim verileceğini de sözlerine ekledi. 
     






</TEXT>
</DOC>
