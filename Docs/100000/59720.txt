<DOC>
<DOCNO> 59720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/30/son/sondun07.html </URL>
<DATE> 2001/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş naraları...Hindistan - Pakistan'da gerginlik tırmanıyor 
</HEADLINE>
<TEXT>

     Hindistan ile Pakistan arasındaki gerginlik, iki ülkenin son haftalarda sınırlarına son 15 yılın en büyük askeri yığınağını yapmaları ve yetkililerin açıklamalarıyla artarak devam ediyor. 
     Pakistan, Hindistan sınırına yerleştirdiği askeri birliklerinin ''savaşa hazır'' olduklarını bildirirken, Hint hükümeti, bütün siyasi partilerin, Pakistan ile savaşa girilmesi durumunda hükümete destek kararı aldıklarını belirtti. 
     Pakistan'daki askeri yönetimin sözcüsü, sınırdaki durumun ''çok gergin'' olduğunu söyleyerek, ''Hindistan'ın sınırdaki birliklerine takviye yapmasının ardından, Pakistan askerlerinin de savaş konumuna geçtiklerini'' kaydetti. 
     ''Gereken her şeyi yaptık, terörist oldukları sanılanlara karşı harekete geçtik. Amerikan Başkanı George W. Bush dün gece Devlet Başkanı Pervez Müşerref'e, bunların sorunu çözecek önlemler olduğunu belirtti ve Hindistan'ın bunu dikkate almasını umduğunu söyledi'' diye konuşan sözcü, ''Maalesef, Hindistan bunu dikkate almadı'' dedi. 
     Pakistanlı sözcü, Hint parlamentosuna 13 Aralık'ta girişilen intihar saldırısıyla ilgili Hindistan'ın elindeki bilgileri paylaşmak istediklerini hatırlattı. 
     Devlet Başkanı Pervez Müşerref de, Hindistan ile yaşanan gerginliği görüşmek üzere, ülkenin önde gelen siyasi isimleri ve dini yetkililerle biraraya geldi. 
     Hindistan hükümeti de, bütün siyasi partilerin, Pakistan ile savaşa girmek zorunda kalınırsa hükümete destek kararı aldıklarını belirtti. 
     Parlamento İlişkileri Bakanı Pramod Mahajan, bütün partilerin katıldığı toplantıdan sonra gazetecilere yaptığı açıklamada, ''Biz savaş istemiyoruz. Eğer savaşa zorlanırsak bunu birlikte hareket ederek karşılamalıyız'' dedi. 
     Hindistan İçişleri Bakanı L. K. Advani de, ülkesinin Pakistan ile değil, terörizmle savaşmak istediğini söyleyerek, İslamabad'ı bir savaştan kaçınmak için topraklarındaki aşırılık yanlılarına karşı derhal harekete geçmeye çağırdı. 
     Advani, televizyonda yaptığı açıklamada, ''Asıl savaşımız Pakistan ile değil, terörizmle ve onu destekleyenle'' diye konuştu. 
     Öte yandan, Pakistanlı yerel yöneticiler, Hint ordusunun Keşmir'de iki ülkeyi ayıran hat üzerindeki Pakistan denetiminde bulunan bölgeye bombardımanının, bir Pakistanlı köylünün ölümüne, 3'ünün de yaralanmasına yol açtığını bildirdi. 
     






</TEXT>
</DOC>
