<DOC>
<DOCNO> 69083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/23/siyaset/asiy.html </URL>
<DATE> 2002/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilkent önerdi 
</HEADLINE>
<TEXT>
Ecevit barış ödülüne aday 
Bilkent Üniversitesi Ecevit’i, Taliban terörüne kararlılıkla karşı çıkan tek müslüman ülke başbakanı olarak, Nobel’e aday gösterdi 
     ELÇİN ERGÜN Ankara 

     Bilkent Üniversitesi, teröre karşı verilen savaşı destekleme kararı aldığı için Başbakan Bülent Ecevit’in Nobel Barış Ödülü’ne aday gösterdi. Bilkent Üniversitesi Türk Politikaları ve Tarihi Merkezi Başkanı ve Türkiye Bilimler Akademisi Kurucu üyesi Prof. Dr. Metin Heper, 31 Ocak’ta Norveç’in Ankara Büyükelçiliği aracılığıyla Nobel Komitesi’ne bir mektup gönderdi. 
     Heper, 11 Eylül saldırıları sonrasında Afganistan’da İslami kökenli örgüt Taliban’ın temizlenmesi için başlayan savaşa, Türkiye’nin gerektiğinde asker gönderme kararı aldığını anımsattı. Heper, Ecevit’i ödüle aday gösterdiği mektubunda, nüfusunun yüzde 99’u müslüman olmasına karşın Afganistan savaşında aktif rol alan tek müslüman ülkenin Türkiye olduğunu vurguladı. 
     
     Prof. Metin Heper açıkladı 
     Heper, Türkiye’nin bu tavrıyla 11 Eylül saldırıları sonrasında tartışmalar yaratan Samuel Huntington’un "bu yüzyıl medeniyetlerin çatışmasına sahne olacak" tezini çürüttüğünü vurgulayarak şunları kaydetti "Türkiye bu süreçte müslüman olmayanların tüm dünyadaki müslümanlara karşı düşmanca duyguların artmasının engellenmesinde de önemli rol oynadı. Bu nedenle de bana göre Sayın Bülent Ecevit, değerli ödülünüzü almayı hak ediyor." 
     Nobel komitesi, dünyadaki tüm üniversitelere fizik, tıp, kimya, ekonomi, barış alanlarında verilecek ödüllere gösterilecek adayları belirleme şansı veriyor. Türkiye’de Yüksek Öğrenim Kurumu, üniversitelere bir yazı yazarak ilgili bölüm başkanları ile profesörlerden ödül için adaylar gösterilmesini istiyor. Nobel ödülleri için belirlenen adaylar, Norveç’teki komiteye gönderiliyor. Nobel komitesi, ödüle layık görülen adayı Aralık ayına kadar seçiyor. 
     
Ecevitler eski bayramları anlattı      İSTANBUL Milliyet 

     Başbakan Bülent Ecevit, çocukluğundaki bayramlarda pamuk helvacıları unutamadığını söylerken, eşi Rahşan Ecevit de, annesinin arife gecesi sabaha kadar kendisine elbise dikmesini unutamıyor. 
     TV 8’de yarın akşam yayınlanacak olan "Yıldız’da Sohbet" programı çekimine katılan Ecevit çifti, çocukluk dönemindeki bayramları anlattı. Rahşan Ecevit, çocukken annesinin arife gecesi sabaha kadar uyumayarak kendisine diktiği elbiseyi unutmadığını söylerken, Başbakan Ecevit, eski günleri şöyle anlattı 
     "Çağımızda teknoloji çok gelişti, ulaşım çok kolay. Şu anda bayramlarda maddi imkanı olanlar bir yerlere dinlenmek için gidiyorlar. Bu onların hakkıdır, kesinlikle yadırgamıyorum. Fakat benim çocukluğumda ulaşım bu kadar gelişmediği için biz İstanbul’da semtler arasında bile yatıya giderdik. 
     Tek eğlencemizse, Direklerarası’ndaki tiyatro gösterileri ve halk konserleriydi. Tabii şeker, macun, pamuk helva satan sokak satıcılarını da unutamıyorum." 
     



 SİYASET 











</TEXT>
</DOC>
