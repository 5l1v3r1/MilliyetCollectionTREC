<DOC>
<DOCNO> 55713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/05/son/sontur08.html </URL>
<DATE> 2001/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu bayram evdeyiz.. 
</HEADLINE>
<TEXT>

     Bayram tatili rezervasyonlarında yurtdışı tercihlerin yüzde 80, yurtiçi seyahat taleplerinin ise yüzde 50 oranında azaldığı bildirildi. 
     Seyahat acentelerinin yetkilileri, yaşanan ekonomik krizden etkilenen vatandaşların harcama yapmaktan çekinmeleri ve dövizin değerinin aşırı yükselmesi nedeniyle hem yurtiçi hem de yurtdışı tatil programlarına ilginin önemli ölçüde azaldığını söylediler. 
     Ze Tur yönetim Kurulu Başkanı Zeki Onurlu, turlara ilginin çok azaldığını belirterek, düzenledikleri turlardan bazılarını iptal ettiklerini ifade etti. 
     Onurlu, ''Bu bayramda yurtdışına 350 kişi çıkarmayı planlamıştık, şu anda 50 kişi bile yok. İtalya, İspanya, Fransa turlarımızı iptal ettik. Tek ilgi gören yurtdışı seyahatleri Prag ve Budapeşte'' dedi. 
     Turları çekici hale getirebilmek için yurtdışına çıkış harcı 50 doları kendilerinin ödediğini belirten Onurlu, sağlanan kolaylıklara ve taksitlendirmeye karşın, beklenen ilgiyi bulamadıklarını anlattı. 
     Duru Turizm ve Asya Tur yetkilileri de bayram tatilinde yurtdışı tercihlerin yüzde 80, yurtiçi rezervasyonların ise yüzde 50 oranında azaldığını bildirdiler. Yetkililer, bu azalmanın, vatandaşların ekonomik krizin psikolojisiyle ellerinde bulunan parayı harcamaktan kaçınmasından kaynaklandığını söylediler. 
     
     Abant ve Kapadokya gözde 
     Seyahat acenteleri yetkilileri, kayak ve dağ tatili tercih edenlerin, bu merkezlere henüz yeterli kar yağmadığı için rezervasyon yaptırmadıklarını belirterek, en çok ilgiyi, Kapadokya, Abant, Yedigöller gibi yörelerin gördüğünü kaydettiler. 
     Bu mevsim Akdeniz kıyılarının da yeterli ilgiyi görmediğini ifade eden yetkililer, yurtdışı tercihlerin ise fiyatlarının uygun olması nedeniyle Budapeşte ve Prag'da yoğunlaştığını anlattılar. 
     Acentelerden alınan bilgiye göre, bayram tatilinde Amerika, Çin ve Uzakdoğu seyahatini tercih edenlerin, uçak dahil bir haftalık tatil için kişi başına 1500-2000 dolar ödemeleri gerekiyor. 
     Avrupa seyahatine gitmek isteyenlerin ise 4 günlük tatil için uçak dahil, 500-1000 doları gözden çıkarmaları gerekiyor. 
     Tatilini Türkiye'de geçirenler için en pahalı tercih ise Kartalkaya ve Uludağ. Bu merkezlerde tatil programları 4 gün kişi başı 400-500 milyon lira, Akdeniz tercihleri ise 4 gün için 100-200 milyon 
     lira arasında değişiyor. 
     Bayram tatilini Kapadokya, Abant ve Yedigöller'de geçirmek için de kişi başına 200 milyon lira dolayında ücret ödemek gerekiyor. 
     






</TEXT>
</DOC>
