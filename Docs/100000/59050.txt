<DOC>
<DOCNO> 59050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/26/yasam/yas07.html </URL>
<DATE> 2001/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Terk edilmiş kadınlar köyü 
</HEADLINE>
<TEXT>

Sincan’da kriz sonrası işsiz kalan 400 erkek evlerini terk edince, yüzlerce kadın ve çocuk ortada kaldı. Ve sorumsuz erkekler'e karşı, terk edilmiş kadınlar köyü' projesi başlatıldı 
     SALİHA ÇOLAK Ankara 

     Krizle birlikte işsiz kalan erkeklerin eve ekmek götüremeyince çoluğu çocuğu bırakıp evden kaçmaları, yeni bir sosyal sorunu gündeme getirdi. 
     Sorumsuz erkeklerin kaderlerine terk ettiği kadınlar, halen yetiştirme yurtları ve huzurevleriyle bakıma muhtaçlara hizmet götüren devleti, yeni bir 'koruma' anlayışına yöneltti. Bu yeni koruma anlayışının ortaya çıkmasına önayak olan kadınlar ise, Ankara'nın yanı başındaki Sincan ilçesindendi. Özellikle taşradan inşaat işinde çalışmak üzere ilçeye gelen erkekler, krizle birlikte işsiz kalıp birer birer evlerini terk etmeye başlayınca, 400 kadın çocuklarıyla birlikte açlık tehlikesiyle karşı karşıya kaldı. 
     
Meslek sahibi oldular      Sosyal Yardımlaşma ve Dayanışma Fonu'ndan yardım almak üzere Kaymakamlığa başvuran terk edilmiş kadınların sayısındaki artış, Kaymakam Şener Sarıçiftçi'yi harekete geçirdi. 
     Sarıçiftçi, 'sorumsuz erkek sendromu' adını verdiği bu sorunu aşmak için önce, açtığı kurslarla bilmeyenlerin okuma yazma öğrenmesini sağladı. Ardından kadınların tek başına ayakta durabilmesini sağlamak amacıyla meslek edindirme kursları başlattı. Ayakkabı dikim projesi böyle ortaya çıktı. Sarıçiftçi, son olarak da, kadınları başlarını sokabilecekleri mütevazı bir ev sahibi yapmak için daha kapsamlı bir projeye el attı. 
     Ancak bir yandan da köyün hemen yanındaki organize sanayi bölgesi ile protokol yapıp kadınlara iş bulmaya hazırlanan Sarıçiftçi, maddi kaynak konusunda tıkanıp kaldı. Devlet kaynakları kullanılmadan, bağışlarla 20 evin kabasını bitirten Sarıçiftçi, bu noktada da Türk Anneler Derneği'nden destek aldı ve 'Bir evi yaptır, adını verelim' kampanyası düzenledi. 
     
Onlar sokağa düşmesin’      Tüm çabalarına rağmen maddi ve manevi sıkıntıları halen aşamayan Sarıçiftçi, Sincan'da terk edilmiş kadınların büyük bir sosyal sorun haline dönüşme tehlikesine dikkat çekiyor. 
     Bu kadınlara iş bulunamaması, evlerinin tamamlanamaması halinde onlarca kadının çoluk çocuk sokağa düşeceğini söyleyen Kaymakam Sarıçiftçi, "Onları sokağa düşmeden tutamazsak, büyük paralar da harcasak açılan yaraları sarmak imk nsız hale gelebilir" diyor. 
     Ve bu nedenle, ilk etapta 200 terk edilmiş kadının çocuklarıyla konaklayabileceği bir köy projesini hayata geçirmek için var gücüyle çalışıyor. 
     



 YAŞAM 




















</TEXT>
</DOC>
