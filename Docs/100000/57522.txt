<DOC>
<DOCNO> 57522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/16/son/sontur04.html </URL>
<DATE> 2001/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İlaçta Promosyon Yönetmeliği'nde değişikliğe gidiliyor 
</HEADLINE>
<TEXT>

     Bazı ilaç firmalarının hekimlere ''Nataşalı promosyon'' önerdiklerine ilişkin iddialar üzerine, Sağlık Bakanlığı, Türk Eczacıları Birliği TEB , Türk Tabipleri Birliği TTB ve ilaç endüstrisi, İlaçta Promosyon Yönetmeliği'nde değişikliğe gidiyor. 
     Soruları yanıtlayan, İlaç ve Eczacılık Genel Müdürü Orhan Canbolat ve İlaç İşverenler Sendikası İEİS Yönetim Kurulu Başkanı Bülent Eczacıbaşı, promosyon konusunun, taraflarla yapılacak görüşmeler ve işbirliği sonucunda çözüleceği görüşünde birleşti. 
     İlaç ve Eczacılık Genel Müdürü Orhan Canbolat, İlaçta Promosyon Yönetmeliği'nin ilaç tanıtımını tarif ettiğini, ancak yönetmeliğin kendi içinde bazı eksik noktaları bulunduğunu söyledi. 
     Yönetmelikte, promosyonun şeklinin çok açık ifade edilmediğini, bu nedenle bayramdan sonra TEB, TTB ve sektör temsilcileriyle yapılacak toplantıda yönetmelik değişikliğinin görüşüleceğini bildirdi. 
     Yönetmeliğin, 4-5 maddesinin değiştirileceğini söyleyen Canbolat, yönetmeliğe, cezai yaptırımlar koyulmasa da bazı yaptırımların ekleneceğini ifade etti. 
     Canbolat, daha önce ilgili kuruluşlarla yapılan bir toplantıda bu konunun çok ciddi tartışıldığını ve karar alındığını hatırlatarak, şöyle konuştu 
     ''Tartışıldı, ama hayata geçirilmedi. Promosyon konusu aslında iki bireyin arasında olan bir konu. Fakat hem bizi, hem sektörü, hem hekimleri hem de eczacıları çok rahatsız eden bir boyuta geldi. Bunun çözümü için tüm tarafların yan yana geldiği, tekrar yeni bir toplantı yapıp, bu yönetmeliği ciddi anlamda tekrar gözden geçirip, değiştirme mecburiyetimiz ortaya çıktı.'' İEİS Yönetim Kurulu Başkanı Bülent Eczacıbaşı da ilaç tanıtımında etik olmayan konuların ilaç sektörünün gündeminden hiç düşmeyen konular olduğunu söyledi. 
     ''Bu kadar titiz davranmamıza ve yaptırımlarımıza rağmen tüm dünyada olduğu gibi bizde de zaman zaman etik olmayan uygulamalarla karşılaşıyoruz'' diyen Eczacıbaşı, bu durumu önlemenin, hekimleri, eczacıları, ilaç endüstrisini temsil eden kuruluşların ve Sağlık Bakanlığı'nın işbirliğiyle mümkün olacağını ifade etti. 
     Bu kuruluşların, temsil ettikleri meslek gruplarının etik ilkelerine uyumu için yoğun çaba göstermeleri gerektiğini kaydeden Eczacıbaşı, ''Üzerinde hassasiyetle durduğumuz bu konuda, gerek meslek örgütleri gerek Sağlık Bakanlığı'nın daha sıkı işbirliği içinde olmaları gerektiği bir kez daha ortaya çıktı'' diye konuştu. 
     İlaç sanayiinde bugüne kadar meslek ahlakı ilkelerinin belirlendiğini, kurallara bağlandığını, denetim kurullarının oluşturulduğunu söyleyen Eczacıbaşı, bu konuların sektör tarafından değerlendirildiğini ve gereken yaptırımların uygulandığını anlattı. 
     Eczacıbaşı, ''Ama bazen yalnızca söylenti oluyor, kesin kanıtlar olmuyor. Dolayısıyla böyle durumlarda yapılacak fazla birşey yok'' diye konuştu. 
     Eczacıbaşı, bundan 3 yıl önce bir protokolle, bütün firmaları belirli ilkelere uymaya zorladıklarını, bunun içinde aşırı pazarlama uygulamalarının da bulunduğunu anlatarak, şunları kaydetti 
     ''Fakat, eczacı odaları bizi Rekabet Kurulu'na şikayet etti ve Rekabet Kurulu'ndan biz ceza aldık. Dolayısıyla Rekabet Kurulu nedeniyle, sendika olarak üyelerimizi bağlayan protokoller yapma şansımız yok. Bakanlık bize, 'işlere hakim ol' diyor. Piyasada yapılan indirimler, iskontolar, vadelendirme gibi konularda Bakanlık haklı olarak, 'Fiyat veriyorum siz de fiyatlarınızı buralara harcıyorsunuz, sonra da ağlıyorsunuz' diyor. Bu işe hakim olmamızı istiyor. Bakanlık bizi mahkemeye veriyor, biz bu işe hakim olmaya çalıştığımızda ise Rekabet Kurulu engelliyor. Sendika olarak, 'Ey sanayiciler, şu şu koşullara uyun, hepimizin başına bela açmayın, Bakanlığın koyduğu ilkelere uyun' dediğimiz zaman Rekabet Kurulu bize, 'Sen rekabeti engelleyemezsin' diyor. Devletin sağ kolu böyle, sol kolu da başka bir şey söylüyor.'' 
     






</TEXT>
</DOC>
