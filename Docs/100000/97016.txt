<DOC>
<DOCNO> 97016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/20/son/sontur07.html </URL>
<DATE> 2002/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıcak havada otomobil kullananlara öneriler... 
</HEADLINE>
<TEXT>

     Hava sıcaklığının artmasının sürücülerde dikkat ve refleks azalmasına neden olduğunu belirten yetkililer, sürücülere sıcak havada 2 saatten fazla araç kullanmamaları ve sık sık dinlenmeleri tavsiyesinde bulundular. 
     Yetkililerden alınan bilgiye göre, sıcak hava vücutta su ve tuz kaybına, damarlarda genişlemeye neden oluyor. Damarlardaki genişleme sebebiyle kalp ve beyne daha az kan gidiyor. Bu durum, halsizlik, uykusuzluk, yorgunluk, gevşeme, dikkat ve refleks azalması, beceride yavaşlama ve bozukluk, algılama zayıflığı, çabuk yorulmaya yol açıyor. 
     Yetkililer, sıcak havada araç kullanan sürücülere şu tavsiyelerde bulunuyorlar 
     ''Özellikle 11.00-15.00 saatleri arasında zorunlu olmadıkça trafiğe çıkmayın. Aracı iyi havalandırın. Bol ve açık renkte elbise giyin. 2 saatten fazla araba kullanmayın. Sık sık dinlenin. Tuzlu ayran veya su için.'' Yaz mevsimiyle birlikte birçok vatandaşın tatile çıktığını da hatırlatan yetkililer, tatile çıkacak sürücülerin, araçlarının yazlık bakımlarını yaptırmaları gerektiğini kaydettiler. 
     Aracın yağ değişimi, hidrolik bakımı, lastik durumu ve elektrik aksamının kontrol ettirilmesi gerektiğini ifade eden yetkililer, sürücülerden uykusuz, yorgun ve alkollü olarak araç kullanmamalarını istediler. 
     Yetkililer, ayrıca, sürücülerin belirtilen hız sınırlarını aşmamaları ve trafik kurallarına uygun davranmaları gerektiğini sözlerine eklediler. 
     





</TEXT>
</DOC>
