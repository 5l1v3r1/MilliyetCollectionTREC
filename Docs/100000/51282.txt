<DOC>
<DOCNO> 51282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/08/son/sondun20.html </URL>
<DATE> 2001/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan Başkanı Müşerref ''Afganistan bombardımanı durmalı'' 
</HEADLINE>
<TEXT>

     Pakistan Devlet Başkanı Pervez Müşerref, Afganistan'a yönelik ABD öncülüğündeki askeri harekatın en kısa sürede durdurulması gerektiğini, çünkü bütün dünyanın bunu masum sivillere karşı savaş gibi gördüğünü söyledi. 
     Müşerref, dün geldiği Paris'te Fransız liderlerle yaptığı görüşmelerin ardından düzenlediği basın toplantısında, ABD Başkanı George Bush'tan, bu ayın ortasında başlayan Ramazan ayı boyunca bombardımanın askıya alınmasını isteyeceğini bildirdi. 
     Ramazan ayı boyunca bombardımanın sürmesinin İslam dünyasında rahatsızlığa yolaçabileceğini kaydeden Müşerref, Afganistan harekatının bütün dünyada, fakir ve perişan durumdaki masum insanlara karşı bir savaş olarak algılandığını söyledi. 
     İngiltere Başbakanı Tony Blair ile de görüşmek için bugün Londra'ya geçecek Müşerref, buradan da BM Genel Kurulu sırasında Bush ile biraraya geleceği ABD'ye gidecek. 
     






</TEXT>
</DOC>
