<DOC>
<DOCNO> 60092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/02/guncel/gun02.html </URL>
<DATE> 2002/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Örümcek ağı’nın kuryesi gözaltında 
</HEADLINE>
<TEXT>

Bazı polis müdürlerinin de adının karıştığı Örümcek Ağı operasyonu hızını kesmeden sürüyor. Türkiye ile İsviçre arasındaki para trafiğinde kuryelik yapan Erol Kohen’in sağ kolu Benjamin Avayu da yakalandı 
     TOLGA ŞARDAN Ankara 

     Ankara DGM Savcısı Hamza Keleş'in yürüttüğü Örümcek Ağı operasyonu çerçevesinde, hayali ihracat ve naylon fatura organizasyonunun kilit ismi Erol Max Kohen'in sağ kolu işadamı Benjamin Avayu, İstanbul'da gözaltına alındı. 
     Kohen'in yanı sıra yakın adamlarını da tutuklatan Keleş, operasyonun ikinci aşamasında, Kohen'in gizli kuryesinin gözaltına alınmasını istedi. Soruşturma kapsamında Avayu, pazar günü İstanbul'da gözaltına alındı. Özel ekip tarafından Ankara'ya getirilen Avayu, yılbaşını gözaltında geçirirken, Ankara Kaçakçılık ve Organize Suçlar Şubesi'nde sorguya alındı. Maliye müfettişlerinin yürüttüğü incelemeler sırasında Avayu'nun, özellikle Kohen'in İsviçre - Türkiye arasındaki para trafiğini yönlendirdiği ve yönettiği belirlendi. Avayu'nun, zaman zaman Kohen'in talimatıyla yurt dışına çıkarak para götürüp getirdiği de anlaşıldı. 
     Keleş ve polis, Avayu'nun faaliyetlerine, Kohen'in sağ kolu Nail Tahsildaroğlu'nun verdiği bilgilerden yola çıkarak ulaştı. Halen tutuklu olan Tahsildaroğlu, polise verdiği ifadede, Kohen'in şirketleriyle hiç bir ilişkisi olmayan Avayu'nun, sadece Kohen'in hayali ihracattan kazandığı paraları yurt dışındaki bankalara götürdüğünü ve yine Kohen ihtiyaç duyduğunda yurt dışına çıkarak, Türkiye'ye nakit para getirdiğini anlattı. Tahsildaroğlu, Kohen'in İsviçre ve Amerika'da ağabeyi Cemil Kohen ve babası Mario Kohen üzerinde yüklü miktarda parası bulunduğunu da itiraf etti. 
     Tahsildaroğlu Keleş'e, Kohen'in şirketlerinde mali danışman olarak çalışan bir kişiyken, bazı usulsüzlükler ve yolsuzluklar yapıldığını, göreve başladıktan 1 yıl sonra anladığını da söyledi. 
     



 GÜNCEL 
























</TEXT>
</DOC>
