<DOC>
<DOCNO> 69315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/24/son/sontur03.html </URL>
<DATE> 2002/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğulu, sosyal güvenceden yoksun... 
</HEADLINE>
<TEXT>

     Yurt genelinde bölgeler arasında milli gelirden en az pay alan Doğu Anadolu Bölgesi'nde, halkın büyük bölümünün sosyal güvenceden yoksun olması ve gelir seviyesinin düşük olması, yeşil kart sahibi olanların sayısının büyük oranlara ulaşmasına neden oluyor. 
     Valiliklerden edinilen bilgiye göre, bölgenin 7 ilinde son nüfus sayımına göre 2 milyon 576 bin 66 kişi yaşarken, bu illerde yeşil kart sahibi olanların sayısı 765 bin 356. 
     Erzurum, Ağrı, Muş, Tunceli, Bingöl, Iğdır ve Ardahan'da her 100 kişiden 30'u, sağlık hizmetlerinden ücretsiz yararlanabilmek için yeşil kart taşıyor. 
     
     Erzurum Valisi 
     Erzurum Valisi Derya Kadıoğlu, Erzurum'da bulunan yeşil kart sahibi sayısının yüksekliğinin normal olduğunu söyledi. Doğu Anadolu Bölgesi'nde olanakların çok kısıtlı olduğunu belirten Kadıoğlu, ''Devlet, vatandaşın mağdur olmaması için var. Yeşil kart uygulaması, özellikle Doğu Anadolu Bölgesi'ndeki insanlar için bir nimet. Hem bu uygulama sayesinde vatandaşların sahtecilik yapmaları da önleniyor'' diye konuştu. 
     
     ETSO Başkanı 
     Erzurum Ticaret ve Sanayi Odası ETSO Başkanı Lütfü Yücelik, yaşanan ekonomik krizin, en fazla Doğu Anadolu Bölgesi'ni etkilediğini ifade ederek, ''Evi, arabası olanlar iflas etmiş, yeşil karta mahkum olmuşlardır'' dedi. 
     Bölge nüfusunun yüzde 30'unun yeşil kartlı olmasının fakirlik göstergesi olduğunu vurgulayan Yücelik, şunları söyledi 
     ''Bölge insanının yüzde 30'u yeşil kart taşıyor, fakat yüzde 50'si açlık sınırında yaşamlarını sürdürüyorlar. Bir parça et için Kurban Bayramı'nı bekleyen insan sayısı hiç de küçümsenmeyecek kadar fazladır. Bölgede açlık ve sefalet hüküm sürüyor. İşsizlik çığ gibi büyümektedir. Hırsızlık ve gasp olaylarının bölgemizde de artmasından endişe duyuyoruz.'' 
     






</TEXT>
</DOC>
