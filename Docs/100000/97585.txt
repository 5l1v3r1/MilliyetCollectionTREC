<DOC>
<DOCNO> 97585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/dunya/adun.html </URL>
<DATE> 2002/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük başarı’ 
</HEADLINE>
<TEXT>

İsrail Başbakanı Şaron, Gazze’de Hamas’ın askeri kanat lideri Şeyh Salah Şehada dahil dokuzu çocuk toplam 15 kişinin öldüğü hava saldırısı için bu sözleri kullandı 
     DIŞ HABERLER SERVİSİ 

     İsrail Başbakanı Ariel Şaron, aşırı dinci Filistin terör örgütü Hamas’ın askeri kanadı İzzeddin El Kassam’ın lideri Şeyh Salah Şehada’nın karısı ve 3 çocuğuyla birlikte Gazze’deki evinde öldürüldüğü F - 16 saldırısını "büyük bir başarı" olarak niteledi. Şaron, saldırıda ölen diğer Filistinliler için üzüntü duyduğunu söyledi. 
     İsrail, önceki gün F - 16’larla düzenlediği saldırıda, uzaktan kumandalı 1 tonluk bombayla, Şehada’nın oturduğu 4 - 5 katlı apartman ile çevresindeki 3 evi yerle bir etmiş olayda 9’u çocuk toplam 15 kişi ölmüş, 176 kişi de yaralanmıştı. Ölen çocuklardan ikisinin 2 ve 18 haftalık bebek, 5’inin de 5 yaşın altında olduğu belirtildi. Yaralılar arasında da çok sayıda çocuk olduğu belirlendi. 
     Dünkü hükümet toplantısında konuşan Başbakan Şaron, aslında sivilleri vurmak niyetinde olmadıklarını ve ölen siviller için üzüldüklerini söyledi. Şaron, "Ancak, bence bu operasyon elde ettiğimiz en büyük başarılardan biridir. Hamas’ın saldırılarına karşı alarmda olmamız gerekiyor. Terörle uzlaşamayız, terörle savaşılmalıdır’’ dedi. 
     Bu arada, saldırıda ölenler için dün Gazze’de yapılan cenaze törenlerine yaklaşık 50 bin Filistinli katıldı. Gösteriye dönüşen törenlerde, Hamas’ın ruhani lideri Şeyh Ahmet Yasin de hazır bulundu. Hamas’ın silahlı kanadı İzzeddin El Kassam Tugayları ise Salah Şehada’nın öldürülmesinin intikamını alacağını duyurdu. Örgütten yapılan açıklamada, "Her lokantada, her otobüs durağında ve her otobüste Siyonistlerin cesetlerini 1001 parçaya ayıracağız’’ denildi. 
     
Hamas’ın lideri olacaktı      Şehada, son 2 yıldır İsrail’in en çok arananlar listesinin başındaydı. Hamas lideri Şeyh Ahmed Yasin’e yakın bir kişi olarak çalışan ve gelecekte Yasin’in yerine geçeceği belirtilen 40 yaşındaki Şehada’nın birçok kez İsrail tarafından tutuklandığı, İsrail’in birçok öldürme girişiminden de kurtulmayı başardığı bildirildi. 
     
Dünya kınadı      Hamas’ın askeri kanat lideri Şeyh Salah Şehada’yı saldırıda havaya uçuran İsrail, operasyonda çocuk ve sivillerin ölmesi nedeniyle, Türkiye de dahil uluslararası kamuoyunda eleştiri oklarına hedef oldu. Saldırıyı kınayan, İsrail’in stratejik ortağı ABD’den yapılan açıklamada, Beyaz Saray Sözcüsü Ari Fleischer, "Başkan Bush bu eylemin barışa katkıda bulunduğunu düşünmüyor" dedi. AB Ortak Savunma ve Dış Politika Yüksek Temsilcisi Javier Solana da saldırıyı kınayarak, İsrail’in güvenliği sağlama ve terörizmi durdurma hakkını anladığını, ancak bu tip operasyonların barış ve uzlaşmaya yardım etmediğini bildirdi. Avrupa Konseyi, Birleşmiş Milletler ve Kızılhaç gibi örgütlerin yanı sıra Türkiye, Rusya, İngiltere, Almanya, Fransa, Norveç, İsveç, Çin, Ürdün, İran, Suudi Arabistan ve Mısır da saldırıyı kınadı. 
     



 DÜNYA 











</TEXT>
</DOC>
