<DOC>
<DOCNO> 52688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/17/dunya/dun01.html </URL>
<DATE> 2001/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçak kaçırmayı cihad sayan radikal İslamcılara gerçek cihad’ tanımı 
</HEADLINE>
<TEXT>
Marifet kaçırmak değil üretmek 
Pakistanlı yazar İzzet Mecit, Usame Bin Ladin’in nezdinde radikal İslamcılara çağrı yaparak "Gerçek cihad uçak kaçırmak değil, o uçağı imal edebilmektir" dedi 
     DIŞ HABERLER SERVİSİ 

     Pakistanlı bir işadamı, Suudi terörist Usame Bin Ladin’e hitaben yazdığı açık mektupta kaba Batı düşmanlığına çarpıcı bir yanıt verdi. Pakistan’ın The Nation adlı gazetesinde yayınlanan mektubunda İslam, modernite ve cihad kavramlarını irdeleyen işadamı - yazar İzzet Mecit, radikal İslamcılara "Gerçek cihad uçak kaçırmak değil, o uçağı imal edebilmektir" diye seslendi. 
     
     Reform gerekiyor 
     İzzet Mecit mektubunda şu görüşleri dile getirdi 
     "Biz Müslümanlar her hastalığımız için Batı’yı suçlamamalıyız. Yaşadığımız sefaletin utancı tamir edilemez. Bu utanç sadece fakirlik yüzünden de değil içimizde tarihi olarak var olan sosyal ve siyasi kötülüklerle yüz yüze gelme cesaretini göstermediğimizden de kaynaklanıyor. İslam, bizi geriye değil, ileriye götürecek şekilde reformdan geçirilmedikten sonra Müslümanlar için dünyanın hiçbir yerinde umut yok. 
     
     Molla ikiyüzlülüğü 
     Şimdiye kadar İslam’ı, devlet desteğindeki mollacılığın organize ikiyüzlülüğüne indirgedik. Bin yıldan fazladır İslam dondu kaldı. Mollalar içtihat adı altında İslam’ın kapılarını moderniteye kapattılar. Ve kimse de çıkıp kutsal kitap Kuran’ın gelişen dünyayla bütünleşecek bir yorumunu yapmadı. Mollaların tüm dediği bin yıl geriye nasıl gidilir. 
     Oxford ve Cambridge 13. yüzyılda Hıristiyanlığın medreseleriydiler. Şimdi bakın neredeler Bizim modern eğitim kurumlarımız nerede 
     Müslümanların bugün ihtiyaç duyacağı en son şey, Ladin’in saklandığı mağaraların karanlığıdır. Gerçek cihad uçakları kaçırmak değil, onları imal etmektir." 
     
     Yaraya parmak bastı 
     Amerikan The New York Times Gazetesi, Mecit’in mektubuna geniş yer vererek "Usame Bin Ladin farkında olmadan tarihi bir yaraya parmak bastı" yorumunu yaptı. 
     Müslüman ülkelerde yüzyıllardır aynı statik siyasi yapının korunduğunu belirten gazete, şimdiye kadar bu rejimlerin kah ABD’nin, kah Sovyetler’in desteği ve petrol gelirleriyle ayakta kaldığını hatırlattı ve "Ancak şimdi petrol gelirlerinin azalması ve küreselleşme bu rejimleri sarsıyor" dedi. 
     



 DÜNYA 















</TEXT>
</DOC>
