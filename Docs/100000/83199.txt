<DOC>
<DOCNO> 83199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/yazar/guclu.html </URL>
<DATE> 2002/05/10/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Özel okul zamları 2 
</HEADLINE>
<TEXT>

     Özel okullar gelecek öğretim yılı ücretlerini bu ay içerisinde açıklamak zorundalar. Ama nedense ses soluk yok. Tüm okullar önce rakip okulların ücretlerini açıklamasını bekliyorlar. Onlara göre tavır alacaklar. Eğer zam oranı yüzde 50'yi aşıyorsa onlar da aşacaklar, yüzde 50'nin altında kalıyorsa onlar da altında kalacaklar. İyi taktik .. 
     Önceki gün yazdığım yazıyla ilgili olarak hala mesaj yağıyor. Veliler öylesine dolu ki, yüklü bir zam pek çoğunu radikal kararlar almaya zorunlu kılabilir. 
     Özel okullarda çocuk okutanların belki de yarıdan fazlası öyle sanıldığı gibi zengin falan değil. Maaşıyla geçinen, dişinden tırnağından artırıp çocuğum daha iyi eğitim alsın özverisinde bulunan veliler. Kriz nedeniyle kiminin eşi işsiz kalmış, kimi de yüzde 10'luk artışla yetinmiş. Birikimi olanlar ise çoktan sıfırı tüketmiş. 
     Şimdi böyle bir ortamda yüz binlerce velinin ekonomik durumunu göz ardı edip biz yaptık oldu mantığıyla enflasyon oranında zam yapmanın kime ne yararı olur Kriz döneminde başta devlet olmak üzer tüm kurumlar yeniden bir yapılanmanın içerisine girdi ve fuzuli masraflarını asgariye indirdiler. Özel okullar da benzer bir süreçten geçemezler mi 
     Bankalar bir bir niye battı ise, özel okullar da aynı yanlışın içerisindeler. Pek çok ilde yüzme havuzu, görkemli konferans salonları, kafeteryalar yokken özel okulların her birinde fazlasıyla var. Peki ne kadar kullanılıyor İşte o tam bir muamma. Ne zaman hangi okula gitsem salonlar, yüzme havuzları, kütüphaneler, laboratuvarlar bomboş. Yani işletmecilik açısından hiç de rantabıl değiller. Tıpkı peşe peşe dizilen otomatik para çekme makineleri ATM'ler gibi... 
     Özel okullar artık trilyonların döndüğü büyük işletmeler haline geldi. Ama yasa gereği öğretmen kökenlilerin dışında yönetici atayamıyorlar. Oysa pek çok ülkede akademik müdürle, mali ve idari işler müdürleri birbirinden çok farklı. Hatta pek çoğunda pazarlama müdürleri de var. Çünkü özel okullar arasında hem eğitim kalitesi açısından, hem de ücretlerin makul düzeyde tutulması açısından ciddi rekabet var. Biliyorlar ki, boş kalan her kontenjan ek külfet getiriyor. Hedef sürekli zam değil, kaynakların en iyi şekilde değerlendirilmesi .. 
     Veliler bu arada verdikleri ücretin karşılığını alıp alamadıklarını da sorgulamaya başladılar. Yaptıkları fedakarlığın karşılığında aldıklarına baktıklarında kefenin bir yanının hafif kaldığının fazlasıyla farkındalar. Dil deseniz dil öğrenemiyorlar, üniversiteye hazırlık deseniz dershaneye gitmek zorunda kalıyorlar. Özel öğretmen ise hiç eksik olmuyor... 
     Madalyonun bir de öteki yüzünden yani özel okulcuların gözüyle baktığımızda onların da hiç memnun olmadıklarını görüyoruz. Kendi açılarından onlar da haklı. Onca yatırımı eğitime değil de farklı bir sektöre yatırsalar ya da bankaya yatırıp faizini alsalar bugünkünden çok daha karlı ve huzurlu olurlar. Ama sanki eğitime gönül verdikleri için cezalandırılıyorlar inancındalar. 
     Ne devlete yaranabiliyorlar ne de velilere... 
     Özetin özeti Eğitim yükünün altından devletin tek başına kalkması mümkün değil. Velilerin de bir şekilde katkıda bulunması gerekiyor. Özel okullar ve vakıf üniversiteleri bu amaçla atılan olumlu adımlar. Yaygınlaşabilmeleri için devletin de kurucuların da velileri yolunacak kaz olarak görmekten vazgeçmeleri gerekiyor... 
     
     







Ecevit'in yeni misyonu 


Devletler hukuku, Org. Kıvrıkoğlu'nun tepkisi ve Türkiye'nin profili... 


Dış basın gördü 


Ecevit Çekilmem söz konusu değil 


Derviş 'Seçim erken olsun ' diyor 


AB'deki bıyıksız Türkler 


Özel okul zamları 2 


Neden şıkır şıkır oynamıyorlar 


İntiharlarda medyanın sorumluluğu ve Milliyet’in kararı 


BDDK, Ajda’nın peşinde 


Yasal boşluk var Kim terörist, kim çeteci belli değil 


Van'da canavar değil şenlik 


Devletleşen Partiler 


Muallim Mektebi'nde Trafik Kongresi 


İnsanın kendisinden farkı nedir 


Bankalar bilanço düzeltiyor’ 


</TEXT>
</DOC>
