<DOC>
<DOCNO> 89905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/14/son/sontur10.html </URL>
<DATE> 2002/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrenciler bugün karne heyecanı yaşıyor... 
</HEADLINE>
<TEXT>

     İlköğretim, ortaöğretim ve yaygın eğitim kurumlarındaki yaklaşık 16 milyon öğrenci, bugün yaz tatiline girdi. 
     Aydınlıkevler İlköğretim Okulu'nda yapılan törende öğrencilere karnelerini dağıtan Milli Eğitim Bakanı Metin Bostancıoğlu, anne-babalardan, geçici bir dönem için karnelerinde kırık olan çocukları üzmemelerini, aşağılamamalarını istedi. Bostancıoğlu, ''Çünkü hiçbir karne, çocuklarımızdan değerli değildir'' dedi. 
     2001-2002 Eğitim-Öğretim Yılı'nın sona ermesi dolayısıyla 
     Aydınlıkevler İlköğretim Okulu'nda, Bostancıoğlu'nun da katılımıyla tören düzenlendi. 
     Törende, Diyarbakır'da 1997 yılında şehit düşen öğretmen Lütfü Ölmez'in oğlu, ilköğretim 3. sınıf öğrenci Alper Ölmez, Bakan Bostancıoğlu'na çiçek verdi. 
     Daha sonra konuşan Bostancıoğlu, törenin, 3 kuşağı biraraya getirdiğini, bu tabloyu görmekten mutluluk duyduğunu ifade ederek, başarılı bir öğretim yılının geride kaldığını söyledi. 
     Bostancıoğlu, Türkiye'nin, OECD'nin düzenlediği başarı seviyesini ölçme çalışmasına katıldığını belirterek, gelecek yıl sonuçlar açıklandığında, Türk öğrencilerin pek çok Avrupa ülkesi öğrencisinin önünde yer alacağına inandığını bildirdi. 
     Öğrencilerin yıl içinde ellerinden geldiği kadar çalıştıklarını, ancak buna rağmen bazı öğrencilerin karnesinde zayıf not bulunabileceğini kaydeden Bostancıoğlu, çocukların çalışarak durumlarını düzelteceklerine olan inancını dile getirdi. 
     Çocukların başarı için gösterdiği gayretin önemine işaret eden Bostancıoğlu, ''Velilerden, herkesten dileğim, geçici bir dönem için karnelerinde kırık olan çocuklarımızı üzmesinler, kırmasınlar, aşağılamasınlar, bezginliğe sürüklemesinler'' dedi. 
     Hiçbir karnenin çocuklardan değerli olmadığını vurgulayan Bostancıoğlu, çocuklardan, yaz tatilinde dinlenmelerini, eğlenmelerini ancak kitap okumayı da ihmal etmemelerini istedi. 
     Öğrenci Seçme Sınavı'nın 2 gün sonra yapılacağını anımsatan Bostancıoğlu, bu sınava katılacak öğrencilere de başarılar diledi. 
     
     ''OKULLAŞMA ORANI ARTTI'' 
     Bostancıoğlu, 2001-2002 yılının okullaşma oranları açısından çok verimli geçtiğine dikkati çekerek, ilköğretimde yüzde 100'lere yaklaşan oranın, okul öncesinde yüzde 10, ortaöğretimde yüzde 64, yükseköğretim de yüzde 28 düzeyine ulaştığını belirtti. 
     8 yıllık zorunlu eğitimin daha fazla çocuğun eğitim görmesini 
     sağladığını ifade eden Bostancıoğlu, yapımı süren dersliklerle, sınıf mevcudunu 30'a indirmeye çalıştıklarını anlattı. 
     
     ŞEHİT ÖĞRETMENİN OĞLUYLA DUYGULU ANLAR... 
     Eğitimde emeği geçen tüm öğretmenlere teşekkür eden Bostancıoğlu, konuşmasından önce yanına gelen Alper Ölmez'in babasının Diyarbakır'da şehit olduğunu belirterek, ''Alper'in babası Türk eğitimine destek vermek için şehit oldu. Alper'in annesi de bu okulda öğretmen. Alper bizim de çocuğumuz'' dedi. 
     Alper Ölmez, daha sonra yeniden Bakan Bostancıoğlu'nun yanına giderek bir süre sohbet etti. Duygulu anların yaşandığı konuşma sırasında Bostancıoğlu, ağlayan Alper'i teskin etmeye çalıştı. 
     Konuşmalar sırasında Alper, Bostancıoğlu'na, 3. sınıftan 4. sınıfa geçtiğini ve karnesindeki tüm notların pekiyi olduğunu söyledi. 
     Bostancıoğlu'nun sorusu üzerine Alper, büyüdüğünde öğretmen olmak istediğini belirtti. 
     Bostancıoğlu, daha sonra Alper'i de yanına alarak, 5-F sınıfı öğrencilerinin karnelerini dağıttı. A Milli Futbol Takımı'nın Dünya Kupası finallerindeki başarısı ile çocukların başarısının kesiştiğini söyleyen bir gazeteciyi doğrulayan Bostancıoğlu'nun istemi üzerine öğrenciler Milli Takım'ı alkışladılar. 
     Daha sonra Bostancıoğlu, 1-C sınıfı öğrencilerine karnelerini dağıttı. İlk karne heyecanını yaşayan öğrenciler, Bostancıoğlu'na hep bir ağızdan şarkı söyleyip ve şiir okudular. 
     Alper Ölmez'in de karnesini veren Bostancıoğlu, öğretmenlere de birer karanfil sundu. 
     





</TEXT>
</DOC>
