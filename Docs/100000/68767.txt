<DOC>
<DOCNO> 68767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/21/siyaset/siy02.html </URL>
<DATE> 2002/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Fogg’u çekmiyoruz 
</HEADLINE>
<TEXT>

     GÜVEN ÖZALP Brüksel 

     Brüksel - Ankara ilişkilerinin gündeminde ilk sıraya oturan Avrupa Birliği’nin AB Türkiye’deki temsilcisi Karen Fogg’un görev yerinin değiştirilmesi şu aşamada birliğin gündeminde değil. AB Komisyonu yetkilileri, Fogg’un geri çekilmesinin söz konusu olmadığını belirttiler. 
     Hem genişlemeden sorumlu üyesi Günter Verheugen hem de başkanı Romano Prodi aracılığıyla üst üste iki kez Ankara’yı uyaran AB Komisyonu, kendilerine "resmi" olarak "Fogg’u çekin talebi" gelmediğini ifade ediyorlar. Türk Dışişleri de, bu yönde resmi bir girişimi olmadığını dün açıklamıştı. Ancak karşılıklı bu "resmi yaklaşımlara" karşın, Fogg’un Ankara’dan alınmasının faydalı olabileceği görüşü kapalı kapılar ardında dile getiriliyor. 
     Şu anki AB resmi görüşü ise, "Fogg’un şu aşamada çekilmesi doğru olmaz ve buna gerek de yok" şeklinde. Ancak orta vadede bu yönde bir gelişme bekleniyor. Daha önce komisyonun PKK’ya hitaben bir mektup göndermesiyle patlak veren skandalda da AB benzer bir tutum izlemişti. Dönemin Türkiye masası şefi ve mektuba imza atan Alain Servantie, Ankara’nın "resmiyet kazanmayan" ısrarlarına rağmen hemen görevden alınmamış, ancak birkaç ay sonra azledilmişti. 
     



 SİYASET 









</TEXT>
</DOC>
