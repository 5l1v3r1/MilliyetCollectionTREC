<DOC>
<DOCNO> 85727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/23/son/sonspo09.html </URL>
<DATE> 2002/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen mağlubiyetin faturasını hakeme çıkardı 
</HEADLINE>
<TEXT>

     Erkekler Basketbol Birinci Ligi play-off final serisinin ilk maçında Ülkerspor'a 81-80 yenilen Efes Pilsen, karşılaşmanın hakemi Fatih Söylemezoğlu'nun rakiplerine toleranslı davrandığını ileri sürdü. 
     Kulüp genel menajeri Engin Özerhun, maçın baş hakemi Fatih Söylemezoğlu'nun taraflı bir yönetim sergilediğini ileri sürerek, ''Hakem maçın sonucuna bu kadar etkili olmamalıydı. Karşılaşmanın sonucunu adeta kendisi belirledi'' dedi. 
     Dünkü maçın son saniyelerinde Ülkersporlu Harun'un oyuncuları Brown'a faul yaptığını, ancak hakem Fatih Söylemezoğlu'nun kararını rakiplerinin lehine verdiğini savunarak, ''Bu pozisyonda topu alan Harun'un faul yaptığını herkes net bir biçimde gördü. Ancak hakem bunu görmedi ve bizim oyuncumuz Brown'un yaptığı gerekçesiyle faul verdi'' diye konuştu. 
     
     ''GEÇEN YIL ANTRENÖRÜMÜZÜ SAHADAN ATMIŞTI'' 
     Özerhun, Fatih Söylemezoğlu'nun, Ülkerspor kenar yönetimine oldukça toleranslı davrandığını da ileri sürdü. 
     Söylemezoğlu'nun, geçen yılki play-off final serisinde Ülkerspor ile karşılaştıkları maçlarda antrenörleri Oktay Mahmuti'yi sahadan attığını hatırlatan Özerhun, şöyle konuştu 
     ''Geçen yıl antrenörümüzü büyük bir iştahla sahadan atan hakemin, dünkü maçta Ülkerspor kenar yönetiminin hareketleri karşısındaki toleransı kafalarda soru işareti yaratıyor. Ülkerspor kenar yönetimi, bizim antrenörümüzün geçen yıl yaptığının en az iki katını yaptı ve buna birşey diyemedi. Tek tesellimiz Fatih Söylemezoğlu'nun bu seride bir daha karşımıza çıkmayacak olmasıdır.'' 
     
     ''AVANTAJ KAYBETTİK'' 
     Özerhun, Ülkerspor karşısında aldıkları yenilgiyle hiçbir şeyin sona ermediğini kaydederek, yalnızca avantaj yitirdiklerini söyledi. 
     2. maça, seriye yeniden başlıyormuş gibi çıkacaklarını ifade eden Özerhun, ''Dünkü maçta kazansak da kaybetsek de seri bitmeyecekti. Ancak, tabii ki kaybetmek istemezdik. Maçta sürekli önde olduğumuz ve hatta bir ara farkı 7 sayıya çıkardığımız süreçlerde, farkın kapanmasına izin vermeseydik sonuç böyle olmazdı'' diye konuştu. 
     





</TEXT>
</DOC>
