<DOC>
<DOCNO> 83774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/13/son/sontur03.html </URL>
<DATE> 2002/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Korkut Eken'e destek açıklamalarına takipsizlik kararı verildi 
</HEADLINE>
<TEXT>

     Ankara Cumhuriyet Başsavcı Vekili Bekir Selçuk, Susurluk Davası kapsamında aldığı 6 yıl ağır hapis cezasının infazı için cezaevine konulan MİT eski görevlisi, emekli yarbay ve eski Emniyet Genel Müdürü Danışmanı Korkut Eken'e destek amacıyla emekli generaller ve bazı politikacılar tarafından yapılan açıklamalarda, ''suç olmadığı'' gerekçesiyle takipsizlik kararı verdi. 
     Selçuk'un 4 sayfalık takipsizlik kararında, Eken'e destek amacıyla yapılan açıklamalar konusunda, ÖDP Genel Başkanı Ufuk Uras, Çağdaş Hukukçular Derneği İstanbul Şubesi Başkanı Severay Demir, İnsan Hakları Derneği İstanbul Şubesi yöneticileri, İzmir Barosu Başkanı Noyan Özkan ve arkadaşları ile bazı vatandaşların suç duyurusunda bulundukları anımsatıldı. 
     Şikayet dilekçelerinde, açıklamaların organik bir bütünlük içinde planlı olarak yapıldığı, ceza alanları kurtarmaya yönelik olduğunun öne sürüldüğü bildirilen kararda, açıklama yapanlar hakkında, ''cürüm işlemek için teşekkül oluşturma'' suçundan soruşturma açılmasının talep edildiği ifade edildi. 
     Kararda, suç duyurusu dosyaların toplandığı İstanbul Cumhuriyet Başsavcılığı'nın 27 Mart 2002 tarihinde yetkisizlik kararı verdiği hatırlatıldı. 
     Takipsizlik kararında, İstanbul 6 No'lu DGM'de sonuçlandırılan ''Susurluk Davası'nın sanıklarının savunmalarında ve tanık anlatımlarında, 9. Cumhurbaşkanı Süleyman Demirel, DYP Genel Başkanı Tansu Çiller, DTP Genel Başkanı İsmet Sezgin, eski Genelkurmay Başkanı, Kilis Milletvekili Doğan Güreş, emekli Orgeneraller Necati Özgen, Teoman Koman, Hasan Kundakçı, Adnan Doğu, emekli Korgeneral Atilla Kurtaran, emekli Tümgeneral Cumhur Evcil, emekli Tuğgeneral Veli Küçük, milletvekilleri Kemal Çelik, Saffet Arıkan Bedük, Hayri Kozakçıoğlu ve Ünal Erkan'ın isminin geçmediği bildirilerek, dosyadaki mevcut delillerle de bu kişiler arasında irtibat bulunmadığı kaydedildi. 
     
     EKEN'İN, TERÖRLE MÜCADELEDEKİ BAŞARISIYLA İLGİLİ SÖZLER 
     Kararda, şu görüşlere yer verildi 
     ''Türk Ceza Kanunu'nun 313. maddesindeki suçun oluşması için sanıkların cürüm işlemek üzere bir örgütlenme disiplini ve dayanışması içinde planlı ve sürekli biçimde biraraya gelmiş olmaları gerekmektedir. Şikayet edilen sanıklar, Türkiye'nin Kurtuluş Savaşı'ndan sonra, dünyanın en büyük, Ortadoğu, Arap ve Avrupa destekli terörist örgütü olan PKK ile mücadelede görev almış üst düzey sivil ve asker kişilerdir. 
     Açıklamaları, Korkut Eken'in asker olarak ve terörle mücadeledeki görevinde başarısı ve kişiliği ile ilgili sözlerdir. Bu sözlerle, İstanbul 6 No'lu DGM'ce suçu sabit görülüp cezalandırılan Korkut Eken'in suç teşkil eden fiilleri ile organik bağ kurmak hukuken mümkün değildir. Bu haliyle, bu kişiler yönünden işlenmiş suç ve suçluluk durumu mevcut olmadığından takibata yer olmadığına karar verilmiştir.'' Kararda, haklarında suç duyurusunda bulunulan milletvekilleri Mehmet Ağar ve Sedat Bucak için İstanbul DGM Cumhuriyet Başsavcılığı'nca dokunulmazlıklarının kaldırılması istemiyle fezleke düzenlendiği anımsatılarak, bu kişiler yönünden aynı konuda ikinci defa fezleke düzenlenmesinin hukuken mümkün olmadığı kaydedildi. 
     Kararda, bu nedenle Ağar ve Bucak hakkında da takibata yer olmadığı ifade edildi. 
     





</TEXT>
</DOC>
