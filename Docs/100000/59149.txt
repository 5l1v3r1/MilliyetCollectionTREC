<DOC>
<DOCNO> 59149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/26/son/sontur06.html </URL>
<DATE> 2001/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'de en pahalı doğalgaz Ankara'da... 
</HEADLINE>
<TEXT>

     Ankara'daki aboneler, doğalgazı diğer illere göre daha pahalı kullanıyor. Oluşan fiyat farkı, dağıtımda uygulanan kar oranlarından kaynaklanıyor. 
     Doğalgazın metreküpü, abonelere dağıtımın büyükşehir belediyeleri tarafından gerçekleştirildiği illerden Ankara'da 441 bin, İstanbul'da 399 bin, İzmit'te ise 403 bin liradan satılıyor. 
     BOTAŞ'ın doğrudan satış yaptığı iller olan Bursa ve Eskişehir'de ise aboneler doğalgazın metreküpünü 382 bin 320 liradan kullanıyor. 
     Enerji ve Tabii Kaynaklar Bakanlığı'nın tebliği uyarınca, büyükşehir belediyeleri, BOTAŞ'tan aldıkları doğalgazı, üzerine yüzde 45'i geçmemek üzere kar ekleyerek satabiliyorlar. 
     Ankara Büyükşehir Belediyesi, Bakanlığın belirlediği limit kar oranı olan yüzde 45'in tamamını kullanırken, bu oran İstanbul'da yüzde 39, İzmit'te ise yüzde 40 olarak uygulanıyor. 
     BOTAŞ, abonelere doğrudan satış yaptığı Eskişehir ve Bursa'da, doğalgazı, yüzde 33 karla satıyor. 
     






</TEXT>
</DOC>
