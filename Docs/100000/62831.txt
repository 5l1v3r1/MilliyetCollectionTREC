<DOC>
<DOCNO> 62831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/17/son/sontur19.html </URL>
<DATE> 2002/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Ali Erbil yoğun bakımda 
</HEADLINE>
<TEXT>

     Ulus'taki evinde baygınlık geçiren ünlü şovmen Mehmet Ali Erbil Alman Hastanesi'nde yoğun bakıma alındı. Erbil'in hayati tehlikesi bulunuyor. 
     Akşam saatlerinde tansiyon düşüklüğü ve halsizlikten yakınan Mehmet Ali Erbil gece fenalaşınca abisi ve eşi Sedef Erbil tarafından ambulansla hastaneye kaldırıldı. Alman hastanesinde yapılan tetkiklerden sonra ünlü şovmen yoğun bakıma alındı. 
     Mehmet Ali Erbil'in tedavisini yürüten doktorlar henüz kesin teşhis konulmadığını ancak bir şok tablosu ile karşı karşıya olduklarını belirterek, "Henüz hayati tehlikeyi atlattığını söyleyemeyiz. Kalp ve ciğer hastalığından kaynaklanan bir durum da olabilir. Ne olduğunu saptayana dek tetkikler sürecek" dediler. 
     Hastanenin Yoğun Bakımlar Koordinatörü Prof. Dr. Kutay Akpir, gazetecilere yaptığı açıklamada, bulantı, kusma, halsizlik, terleme, düşük tansiyon şikayetleriyle dün akşam hastaneye gelen Erbil'e ilk müdahalenin dahiliye uzmanları tarafından yapıldığını belirterek, şunları söyledi 
     ''Yapılan muayene sonucu şok tablosu bulantı, kusma, hafif şuur bulanıklığı, terleme, halsizlik, elde ve ayakta soğuma gibi problemlerle seyreden tablo içinde olduğu anlaşıldığı için sabaha karşı yoğun bakıma alındı. 4 gün gribal enfeksiyonla yoğun şekilde çalışmış. Bu tablonun ortaya çıkmasında bunun da etkisi var.'' Yapılan tedaviyle hastalığın gidişatının durdurulduğunu belirten Prof. Dr. Akpir, ''Hastanın yoğun bakımda tedavisi sürüyor. Şok tablosu kontrol altına alındı'' dedi. 
     Hastanın bir süre daha yoğun bakımda kalacağını anlatan Prof. Dr. 
     Akpir, her yoğun bakımda olan hasta gibi Erbil'in de ''hayati tehlikesinin bulunduğunu'' sözlerine ekledi. 
     






</TEXT>
</DOC>
