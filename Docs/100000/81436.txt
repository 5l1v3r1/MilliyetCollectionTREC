<DOC>
<DOCNO> 81436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/01/son/sondun11.html </URL>
<DATE> 2002/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere yerel seçimlerinde 23 Türk aday yarışacak 
</HEADLINE>
<TEXT>

     İngiltere'de yarın, 174 belediyede toplam 5900 belediye meclisi üyesini belirlemek üzere seçim yapılacak. 
     Londra'da 32 belediyede de yapılacak seçimlerde, Başbakanlık'ta beşinci yılını dolduran Tony Blair'in ''güven tazelemeyi'' deneyeceği, Muhafazakar Parti'nin ise Blair'in oylarındaki düşüşten yararlanarak bir sonraki genel seçimde güçlü bir alternatif olacağını kanıtlamayı hedefleyeceği belirtiliyor. 
     Seçimin bir diğer favorisi olarak ise aşırı sağcı İngiliz Milliyetçi Partisi BNP gösteriliyor. BNP'nin özellikle geçen yaz çıkan ırkçı olayların merkezinde yer alan Oldham ve Burnley gibi yerleşim birimlerinde büyük oy patlaması yapabileceği belirtiliyor. 
     Siyasi gözlemciler ise İşçi Partisi'nin genel siyasi göstergelerdeki bütün olumsuzluklara rağmen bu seçimden en az zararla çıkabileceği tahmininde bulunuyor. Gözlemciler, bu durumu da seçimin genellikle İşçi Partisi'nin güçlü olduğu yerlerde yapılacak olmasına bağlıyor. 
     
     TÜRK ADAYLAR 
     Yerel seçimlerde, çeşitli bölgelerde, çeşitli partilerin adayları olarak 23 de Türk yarışacak. 
     Türk adayların 12'sinin Londra'daki Enfield bölgesinden, 5'inin yine Londra'daki Hackney bölgesinden, 2'sinin başkentin Islington belediyesinden, 2'sinin de Londra'da Türklerin yoğun olarak yaşadığı Harringey'den yarışa katılacakları ifade ediliyor. 
     Southampton'da 1 Türk adayın yarıştığı seçimlerde, Bexley'de de 1 Türk belediye meclise girmek için mücadele verecek. 
     Türk adayların yerel seçimlerde ilk kez bu kadar çok olduğuna dikkat çekilirken, belediye meclisi üyeliği için en fazla adayın bulunduğu Londra'daki Enfield bölgesinde Türk adayların Muhafazakar Parti ile İşçi Partisi arasında dağıldığı belirtiliyor. 
     Seçimlere katılan Türk adayların 14'ünün Kıbrıslı Türk olduğu bildiriliyor. 
     Yarınki yerel seçimde ilk kez, oylama için alternatif metodların kullanılması denenecek. Seçimlerde bazı bölgelerde seçmenlere internet üzerinden oy kullanma şansı tanınırken, bazı seçim bölgelerinde ise mektupla oy verme imkanı sağlanıyor. 
     Yarın yapılacak seçimlere katılacak Türk adaylar, partileri ve seçim bölgeleri şöyle 
     
     ENFIELD 
     İşçi Partisi Yasemin Brett Bowes , Ayfer Orhan Highway , Ahmet Karahasan Jubilee , Tahsin İbrahim Southgate , Ahmet Öykener Winchmore Hill . 
     Muhafazakar Parti Doğan Delman Highway , Ertan Hürer Jubilee , Erdoğan Derviş Palmers Green , Metin Noyan Southbury , Kamuran Kadir Upper Edmonton , Yunus Kemal. 
     Liberal Demokrat Parti Yaşar İsmailoğlu. 
     
     HACKNEY 
     İşçi Partisi Muttalip Ünler. 
     Sosyalist Birlik Partisi Ayten Storry. 
     Muhafazakar Parti Erdoğan Sarıkaya, Halide Mehmet. 
     Bağımsız Nusret Şen. 
     
     ISLINGTON 
     Liberal Demokrat Parti Meral Ece. 
     İşçi Partisi Yasin Kaplan. 
     
     HARINGEY 
     İşçi Partisi A. Nilgün Canver St. Ann . 
     Muhafazakar Parti H. Tahsin Bilginer Harringey . 
     
     SOUTHAMPTON 
     İşçi Partisi Funda Pepperell. 
     
     BEXLEY 
     İngiliz Milliyetçi Partisi Lawrence Rüstem. 
     





</TEXT>
</DOC>
