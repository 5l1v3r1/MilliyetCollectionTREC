<DOC>
<DOCNO> 86993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/30/son/soneko13.html </URL>
<DATE> 2002/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
112 Bölge ve Başmüdürlük yarından itibaren kapanıyor... 
</HEADLINE>
<TEXT>

     Devletin küçültülmesi ve kamudaki tasarruf önlemleri kapsamında 112 bölge ve başmüdürlük, yarından itibaren kapatılacak. 
     5 ve 6 Nisan 2002 tarihlerinde Resmi Gazete'de yayımlanan Bakanlar Kurulu Kararları gereğince çeşitli kamu kuruluşları bünyesinde faaliyet gösteren 185 bölge müdürlüğü ve başmüdürlük, en geç 1 yıl içinde devre dışı bırakılacak. 
     Bu çerçevede, 31 kamu kuruluşuna bağlı 112 bölge ve başmüdürlük yarın akşam itibariyle faaliyetine son verecek. 38 bölge ve başmüdürlük 31 Aralık 2002, 35 bölge ve başmüdürlük ise 31 Mayıs 2003 yılı tarihine kadar kapanacak. 
     İlgili Karar gereğince, bölge müdürlükleri veya başmüdürlükleri kaldırılan kurum ve kuruluşlar, hizmetlerinin devamı için gerekli önlemleri alacak. Bu çerçevede, alt hizmet birimleri yetkili organlarca kurulup, değiştirilecek ya da kaldırılacak. 
     Bölge ve başmüdürlüklerinin kapanması nedeniyle işlevsiz kalan birimler de kaldırılacak. 
     Kapatılan bölge ve başmüdürlüklere bağlı birimlerde görev yapan il müdürlüğü, müstakil şube müdürlüğü, başmühendislik, şeflikler ve de diğer birimler ise hizmetlerini mevzuat hükümlerine göre yürütmeye devam edecek. 
     Bu konuda yayımlanan Kararname uyarınca, kaldırılan bölge müdürlükleri ve başmüdürlüklerde çalışan memurlardan ve sözleşmeli personelden hizmetine ihtiyaç duyulanlar, atamaya yetkili amirler tarafından aynı kurum veya kuruluşun diğer birimlerinde durumlarına uygun boş kadro veya pozisyonlara atanacak. 
     Hizmetine ihtiyaç duyulmayanlar ise tercihleri de dikkate alınarak diğer kamu kurum ve kuruluşlarına nakledilecek. Kapatılan bölge müdürlükleri ile başmüdürlüklerin kullanımında bulunan bölge hizmet binası, lojman, sosyal tesis, misafirhane, lokal ve benzeri tesisler ile taşıtlar, demirbaş ve diğer araç gereçler, hiçbir surette anılan kurum ve kuruluşlar ile diğer kamu kurumlarınca kullanılamayacak. Bunlar, ivedilikle satışa sunulacak. Bunlardan kiralık olanların da kira sözleşmeleri en kısa sürede feshedilecek. 
     Hizmetin devamı için gerekli taşıtlar ile diğer araç gereçler ise Başbakanlık onayı alınmak suretiyle ilgili kuruluşların kullanımına bırakılabilecek. 
     





</TEXT>
</DOC>
