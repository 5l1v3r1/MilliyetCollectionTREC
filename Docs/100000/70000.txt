<DOC>
<DOCNO> 70000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/28/son/soneko12.html </URL>
<DATE> 2002/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF heyeti birinci gözden geçirme için geliyor 
</HEADLINE>
<TEXT>

     Türkiye Temsilcisi Odd Per Brekk, Birinci Gözden Geçirme ziyaretinin ana hatlarını, bütçe performansı ve reformlar, para politikası, bankacılık sektörü reformu, iş ortamının geliştirilmesi ve özelleştirme gibi konuların oluşturacağını bildirdi. 
     Odd Per Brekk tarafından yapılan yazılı açıklamada, Türkiye Masası Şefi Juha Kahkonen başkanlığındaki IMF heyetinin, Birinci Gözden Geçirme ziyaretinin yanısıra, Türkiye ekonomisinin geniş kapsamlı bir incelemesinin amaçlandığı Dördüncü Madde Konsültasyon çalışmaları çerçevesinde, önce İstanbul'u, daha sonra da Ankara'yı ziyaret edeceği belirtildi. 
     Heyetin İstanbul'da, mali ve reel sektör temsilcileri ile görüşmelerde bulunacağı da vurgulandı. 
     Birinci Gözden Geçirme ziyareti içinde, 2004 yılına kadar sürecek olan Stand-By programı çerçevesinde, makro ekonomik politikalarla yapısal programların uygulanmasındaki ilerlemenin inceleneceği ifade edildi. 
     Birinci Gözden Geçirmenin ana hatları içinde yer alan Bütçe Performansı ve Reformlar ana başlığı altında, vergi reformu, kamu sektöründeki istihdam konusu ve Kamu İhale Yasası yer alacak. 
     Para Politikası başlığı altında ise Enflasyon Hedeflemesi politikası için gerekli altyapının oluşturulmasındaki ilerleme ile Türk Para ve Döviz Piyasası'nın fonksiyonel olarak geliştirilmesi, Bankacılık Sektörü Reformu başlığı altında ise özel sektör bankalarının sermaye açısından desteklenmesi, kamu bankalarının işletme yönetimi açısından yeniden yapılandırılmalarının yer alacağı belirtildi. 
     Ayrıca, iş Ortamının Geliştirilmesi ve kamu varlıklarının satışının özelleştirilmesindeki ilerleme de inceleme konusu olacak. 
     
     Dördüncü madde konsültasyon incelemesi 
     IMF heyeti, yaklaşık 15 gün sürecek olan bu ziyaretinde, Dördüncü Madde Konsültasyon incelemesini de gerçekleştirecek. 
     IMF tarafından üye ülkelere düzenli olarak yapılan bu incelemede, Türkiye ekonomisindeki orta vadeli gelişmeler, büyüme, ticaret politikası, istihdam piyasası, Avrupa Birliği'ne giriş müzakereleri süreci, şeffaflık konusundaki gelişmeler, etkin kamu yönetimi, bütçe yönetimi, rüşvetle mücadele, istatistiki verilerin geliştirilmesi konuları ele alınacak. 
     






</TEXT>
</DOC>
