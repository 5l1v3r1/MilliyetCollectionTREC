<DOC>
<DOCNO> 59313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/27/son/soneko31.html </URL>
<DATE> 2001/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Karakoyunlu "İsdemir 31 Ocak 2002'de Erdemir'e devredilecek" 
</HEADLINE>
<TEXT>

     Devlet Bakanı Yılmaz Karakoyunlu, İsdemir hisselerinin, protokol çerçevesinde hazırlanacak devir sözleşmesiyle, 31 Ocak 2002 tarihinde Erdemir'e devredileceğini açıkladı. 
     Karakoyunlu, düzenlediği basın toplantısında, İsdemir'in Erdemir'e devri konusunun sonuca ulaştırıldığını vurgularken, devir protokolü hakkında bilgi verdi. 
     1998 tarihinde Özelleştirme kapsam ve programına alınan 
     İsdemir'in, faaliyete başladığı günden bu yana, 1984-1988 arası dönem hariç sürekli zarar ettiğine işaret eden Karakoyunlu, şöyle konuştu 
     ''Erdemir ve Özelleştirme İdaresi arasında bugün imzalanan hisse devir protokolü, İdare'ye ait İsdemir hisselerinin yüzde 100'ünün, tüm hak ve vecibeleriyle birlikte Erdemir'e devrini kapsamaktadır. 
     Bu protokol çerçevesinde hazırlanacak hisse devir sözleşmesiyle, İsdemir hisseleri, Erdemir'e 31 Ocak 2002 tarihinde devredilecektir.'' 
     
     700 milyon dolarlık yatırım 
     Orta ve uzun dönemde sıcak haddelenmiş yassı mamül üretimi için, yatırımlara, fiilen hisse devir sözleşmesi imza tarihinden itibaren en geç 18 ay içinde başlanacağını vurgulayan Karakoyunlu, hisse devir sözleşmesinin, imza tarihinden itibaren 5 yıl içinde tamamlanacağı belirtti. 
     Erdemir tarafından İsdemir'e yapılacak yatırımların yaklaşık tutarının 700 milyon dolar olduğunu da anlatan Karakoyunlu, ''devir neticesinde Erdemir, İsdemir ile birlikte yaklaşık 1.7 milyar dolar ciroya sahip, ülkemiz yassı çelik ihtiyacının önemli bir bölümünü karşılayan, rekabet gücü yüksek, Avrupa'nın en büyük 10 demir çelik üreticisi arasında yer alan bir kuruluş haline gelecektir.'' 
     






</TEXT>
</DOC>
