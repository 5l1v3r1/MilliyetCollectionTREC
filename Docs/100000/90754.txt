<DOC>
<DOCNO> 90754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/son/soneko20.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD Başkanı ''Siyasi belirsizlik ülkeyi felakete sürükler'' 
</HEADLINE>
<TEXT>

     Türk Sanayicileri ve İşadamları Derneği TUSİAD Yönetim Kurulu Başkanı Tuncay Özilhan, siyasi belirsizliğin ülkeyi bir felakete sürükleyebileceğini belirterek, ''Bu gidişe dur denmezse iktidar partileri tarihlerinin en büyük hezimetini kendi elleriyle hazırlamış olacaklardır'' dedi. 
     TUSİAD'ın, yılın ilk Yüksek İstişare Konseyi YİK toplantısının açılışında konuşan Özilhan, progrmın bütün çabasının iç borçları kademeli bir biçimde azaltmak olduğunu belirterek, iç borcun yeniden tırmanışa geçmesininin ekonomik, politik ve sosyal açıdan çok büyük risk yarattığını söyledi. 
     Özilhan, şunları kaydetti 
     ''Her durumda borcun reel olarak küçültülmesi mecburiyeti vardır. Bu da faiz dışı fazla, reel gelir ve reel faiz arasında bir denge sağlamakla mümkündür. Bu teorik imkan, rakamlara baktığınızda bir imkansızlık olarak ortaya çıkmaktadır. 
     Yüzde 6.5 faiz dışı fazla ve yüzde 3 gelir artışı beklentileriyle hareket ediyoruz. Bu beklentilerle iç borcun gelire oranını sabit tutacak paçal iç borç reel faizi, yüzde 9.5' dur. Şu anda AB Kopenhag kriterleri ile ilgili olarak hükümetin içerisinde başgösteren uyumsuzluğun faizleri nominal olarak yüzde 70'e çıkarmasıyla birlikte paçal iç borç reel faizi yüzde 18'e çıkacaktır. Bu şekilde iç borcun gelirdeki payının artmasını istemiyorsak, yüzde 6.5 faiz dışı fazlayı arttırmamız gerekecek ve o zaman milli gelir artışı 2001 yılında olduğu gibi 2002 yılında da kuvvetli negatif rakamlara dönecektir.'' 
     
     ''TÜRKİYE İKİNCİ BİR EKSİ BÜYÜMEYİ KALDIRAMAZ'' 

     Özilhan, Türkiye ekonomisinin artık 'ikinci bir eksi büyümeyi' kaldıramayacağını belirterek, ''Bunun yaratacağı yeni bir işsizlik dalgasını, sosyal olarak taşıyabilmemiz mümkün değildir'' şeklinde konuştu. 
     Hükümetin mali piyasaları irrasyonel noktalara itecek davranışlardan kaçınmasının bunun için çok önemli olduğunu vurgulayan Özilhan şöyle devam etti 
     ''İktidar olsun, muhalefet olsun Türkiye'yi yönetme iddiasıyla sahnede bulunan ülkemizin tüm siyasi aktörlerinin görmesi gereken gerçek şudur Siyasi belirsizlik ülkeyi bir felakete sürükleyebilir. Bu gidişe dur denmezse iktidar partileri tarihlerinin en büyük hezimetini kendi elleriyle hazırlamış olacaklardır. Muhalefet partileri ise oluşmasına katkıda bulundukları enkazın altında kalarak yönetilebilir olmaktan çıkmış bir ülke devralacaklardır. Çöküntü öyle hızlı gerçekleşir ki en erken seçim bile bizi kurtaramaz'' 
     
     Özilhan "Çöküntünün sorumlusu hükümet olur" 

     Türk Sanayicileri ve İŞadamları Derneği TÜSİAD Yönetim Kurulu Başkanı Tuncay Özilhan, ekonominin bir an evvel büyüme trendine sokulmasını istedi. 
     TÜSİAD YİK toplantısının açılış konuşmalarının ardından basına kapalı devam eden bölümünde, Prof. Dr. Asaf Savaş Akat tarafından ''Türkiye'nin AB üyeliği, doğrudan yatırımlar ve ekonomik büyüme'' başlıklı rapor sunuldu. Üyeler de görüş alışverişinde bulundu. 
     Toplantı çıkışında basın mensuplarının sorularını yanıtlayan Özilhan, Pamukbank'ın Fon'a devredilmesine ilişkin bir soru üzerine, bunun BDDK'nın bir kararı olduğunu hatırlattı ve Türk ekonomisinin artık bu aşamadan sonra büyümeye geçmesi gerektiğini söyledi. 
     Özilhan, şunları kaydetti 
     ''Konuşmamda da söylediğim gibi negatif büyüme, bu tip sıkıntıları ortaya çıkaracak. Neticede işletmelerin reel sektörün sıkıntıları gündemde ki, bunlar yaralarını saramıyor. Yine mali sektörün sıkıntıları gündemde. Onların yaraları sarılmaya çalışılıyor. Mali sektörün sıkıntılarının çözülmesi lazım ki reel sektör de çalışmaya başlasın. Dolayısıyla bir an evvel ekonominin büyüme trendine sokulması gerekli. Ben bunu biraz da med-cezire benzetiyorum. Yani sular çekildikçe, sığlık ortaya çıktıkça kayalar sıkıntılar ortaya çıkıyor. Bunun için bir an evvel ekonominin büyüme trendine girip bu problemlerin ortadan kalkmasına sebep olması gerekir.'' Öncelikle siyasi istikrar dediklerini hatırlatan Özilhan, Başbakan Bülent Ecevit'in hastalığından önceki döneme bakıldığında iyimser bir trende girildiğini, enflasyonun düştüğünü, ekonomide ufak tefek kıpırdılar başladığını ve faizin düştüğünü bildirdi. 
     Özilhan, AB meselesinde hükümet içindeki uzlaşmazlık ve Başbakan Ecevit'in rahatsızlığı neticesinde güvenin tekrar sarsıldığını dile getirerek, ''Geçen hafta da gördük. Döviz faiz nereye geldi Aylardır faizleri indirmeye çalışıyoruz. 2, 3 puan deniyor, ama 20 puan birden çok önemli bir yük getiriyor'' diye konuştu. 
     Siyasi istikrarın bir an evvel oturtulması gerektiğini yineleyen Özilhan, ''Siyasetçilerin, Meclisin işidir o. Dolayısıyla da sorumluluk onlarda. Oturması gerekir'' dedi. 
     Özilhan, bir basın mensubunun ''Konuşmanızda bir çöküntüden bahsettiniz. Bu çöküntünün sorumlusu sizce kim '' şeklindeki sorusu üzerine, şöyle dedi 
     ''Bu çöküntünün sorumlusu hükümet olacaktır. Bütün yetki ve selahiyet hükümettedir. Dolayısıyla bunu şimdiden ikaz etmek mecburiyetindeyiz. Birtakım önemli tedbirler alınması gerekir ve siyasi istikrarın da oturtulması gerekir. AB, Kopenhag ile ilgili önemli adımlar bu piyasaları müspet olarak etkileyecektir. Meclis'in tatile girmeyip bunları bir an evvel çıkarması Türkiye'nin önünün açılması açısından çok önemlidir.'' Milli Takım'ın başarısına sevindiklerini, ancak neticede 65 milyon insanın refahı ve huzurunun da önemli olduğunu ifade eden Özilhan, bir soru üzerine, demokrasi içinde Meclis'de her türlü çözümün bulunabileceğine inandıklarını kaydetti. 
     Özilhan, ''Gerek muhafelet, gerek iktidar Türkiye'nin şu kritik döneminde el ele verip bir uzlaşma ortamı sağlamalı. Yani, böyle küçük siyasi manevralar aramamalı'' diye konuştu. 
     Tuncay Özilhan, Yönetim Kurulu Başkanı olduğu Alternatifbank ile ilgili bir soru üzerine, ''Alternatifbank her türlü taahhüdü yerine getirdi. Şu anda herhangi bir sermaye rasyosu problemi de yok. Çok yakın zamanda sermaye artışını da tamamladı. Gayet sıhhatli bir şekilde çalışıyor'' karşılığını verdi. 
     TÜSİAD Yönetim Kurulu Başkanı Özilhan, ''Türkiye AB ilişkilerinin önem kazandığı bir dönemde, işadamı siyasi bir belirsizlik görüyor mu ''sorusunu ise, ''Görmemek imkansız mı Tabii ki görüyor'' dedi. 
     





</TEXT>
</DOC>
