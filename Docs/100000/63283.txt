<DOC>
<DOCNO> 63283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/20/son/sonspo05.html </URL>
<DATE> 2002/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Karan ''Oynadığımız futbolla rakiplere gözdağı verdik'' 
</HEADLINE>
<TEXT>

     Galatasaray'ın golcü futbolcusu Ümit Karan, Gaziantepspor karşısında ortaya koydukları futbolla rakiplerine gözdağı verdiklerini söyledi. 
     Ümit, internetteki ''www.umitkaran.org'' adresli sitesinde yaptığı açıklamada, Birinci Süper Lig'in ikinci yarısına adeta fırtına gibi başladıklarını belirterek, ''Ligin güçlü ekiplerinden Gaziantepspor'u 2-0'la geçerken, oynadığımız futbolla da sanırım rakiplerimize gözdağı verdik. Ligin devre arasında geçirdiğimiz başarılı bir hazırlık kampı, ardından oynadığımız nefis bir Kocaelispor maçı ve en son olarak da Gaziantepspor karşısında oynadığımız nefis futbol, taraftarlarımızı oldukça mutlu etmiştir'' diye konuştu. Kocaelispor ve Gaziantepspor maçlarını peş peşe oynamış olmalarına ve Ali Sami Yen Stadı'nın zemininin bozulmasına karşın, Türkiye liglerinin üstünde bir futbol oynadıklarını kaydeden Ümit, ''Özellikle ilk yarıda çok başarılı olduğumuzu düşünüyorum. Yakaladığımız fırsatları daha iyi değerlendirebilseydik skor çok daha farklı olabilirdi. Hedefe giden yolda engelleri birer birer aşacağız. Mutlu sona ulaşıp üçüncü yıldızı göğsümüze takacağız'' dedi. 
     
     Berkant "Daha farklı kazanabilirdik" 

     Galatasaray'ın başarılı futbolcusu Berkant Göktan da ligin güçlü takımlarından Gaziantepspor'u 2-0 gibi net bir skorla geçmesini bildiklerini söyledi. 
     Sahada her iki yarıda 2 farklı Galatasaray'ın olduğunu ifade eden Berkant, şunları söyledi 
     ''İlk yarıda verdiğimiz mücadeleyi, ne yazık ki ikinci yarıya taşıyamadık. Genel olarak iyi bir futbol oynadığımızı söyleyebilirim. 
     İlk 30 dakikadaki tempomuzu maçın geneline yayabilseydik skor çok daha farklı olabilirdi. Hatta ben de biraz şanslı olabilseydim birkaç gol atabilirdim. Bir türlü fırsatları değerlendirip çok istediğim golü atamadım. Ancak önemli olan benim gol atmam değil takımın galip gelmesi.'' 
     






</TEXT>
</DOC>
