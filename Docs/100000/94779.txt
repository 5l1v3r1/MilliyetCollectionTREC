<DOC>
<DOCNO> 94779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/10/siyaset/siy04a.html </URL>
<DATE> 2002/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli Tayyip’i ihbar etti 
</HEADLINE>
<TEXT>
AKP neden 6 Ekim’i istiyor, sorun bakalım 
MHP lideri, Erdoğan’ın kurucu üyelikten çıkarılması için verilen sürenin 21 Ekim’de dolduğunu anımsatarak, AKP’yi eleştirdi... 
     ANKARA Milliyet 

     MHP lideri Devlet Bahçeli, AKP Genel Başkanı Tayyip Erdoğan’ın kurucu üyelikten çıkarılması için Anayasa Mahkemesi’nce partiye verilen sürenin ekim ortasında dolacağını ima ederek, "Neden 6 Ekim’de seçim istiyorlar, sorun bakalım" dedi. 
     Bahçeli, partisinin dünkü MYK toplantısının ardından soruları yanıtlarken ANAP’ın 29 Eylül ve AKP’nin 6 Ekim’de erken seçim tekliflerinin anımsatılması üzerine "Neden 6 Ekim de, 21 Ekim değil. 21 Ekim olursa ne olur acaba, sorun bakalım" diye konuştu. 
     Bahçeli kurmaylarıyla yaptığı değerlendirmede de ANAP lideri Mesut Yılmaz ve Hüsamettin Özkan’ı hedef alarak, 4 Temmuz’daki ekonomi zirvesinde iplerin koptuğunu dile getirip şöyle konuştu 
     "Sayın Bülent Ecevit’e ve hükümete karşı tertip içine girildi. Ekonomi zirvesinde Kemal Derviş yeni senaryodan bahsetti, Yılmaz sağlık raporlarının açıklanmasını istedi. Özkan ise sessiz kaldı. Kopuşlar senaryo sahiplerini suçüstü yakalatmıştır. Ecevit yüreğinden hançerlendiğini anladı." 
     MHP’nin erken seçim tarihini 3 Kasım olarak açıklarken "siyasi blöf" yapmadığını savunan Bahçeli, çeşitli senaryoların boşa çıkarmak için böyle bir tutum sergilediklerini söyledi. Bahçeli, hükümetin geleceğinin bir kaç gün sabredilmesi halinde şekilleneceğini de ifade etti. 
     



 SİYASET 


















</TEXT>
</DOC>
