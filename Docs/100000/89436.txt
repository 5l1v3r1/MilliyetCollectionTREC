<DOC>
<DOCNO> 89436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/12/son/soneko10.html </URL>
<DATE> 2002/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasalarda "2001 sonuna geri döndük" yorumları yapılıyor... 
</HEADLINE>
<TEXT>

     Borsa'daki gerileme, faizlerdeki çıkış ve doların yükselişiyle, piyasalarda 2001 yılının sonlarına geri dönüldüğü yorumları yapılıyor. 
     Şekeryatırım Menkul Değerler A.Ş. Kurumsal Finansman ve Araştırma Bölümü Müdür Yardımcısı Aslı Yüksel, son iki haftadır endeks için 9,800-9,600 aralığına geri çekilme riskini vurguladıklarını hatırlattı. 
     Tahvil-bono faizlerindeki sıçramanın ise kendilerini tedirgin ettiğini ifade ettiklerini dile getiren Yüksel, şunları söyledi 
     ''Şu gün itibariyle para ve sermaye piyasalarına baktığımda, 2001 sonuna geri döndüğümüzü görmenin rahatsızlığını hissediyorum. O günlerde faizler yüzde 70'lerde, dolar 1 milyon 450 binlerdeydi. Hisse senetleri piyasası ise şu günlerde dolar bazında 0,66 cent seviyesinin altında. Yani durum, Rusya ve telekom krizlerinde geçirdiğimiz günlerden daha kötü. Gerçek bir şansızlık yaşadığımız, tam makro verilerde canlanma sinyalleri alınmaya başlamışken, Başbakanımızın sağlık problemlerinin her olumlu gelişmenin önüne geçmesi ve bu durumda siyasilerin olumsuz demeçleri piyasalarda panik havasının her geçen dakika artmasını sağlıyor.'' 
     
     PANİK HAVASI 
     Yüksel, faiz cephesinde ise yılbaşından beri gelen kotasyon indirimleri ve sert geri çekilmeyle 18 puanlık bir düşüş kaydedildiğini dile getirirken, şöyle dedi 
     ''Şimdi faizler yine aynı seviyelerde ve hatta üstünde. Bu gelişme, Hazine TL finansman maliyetini arttırmakta, vadeleri kısaltmakta, sürdürülemez iç borç tartışmalarını tekrar gündeme taşımakta. Bulunan çözüm dövizle borçlanma. 
     Bugün yine Euro cinsinden tahvil ihalesi gerçekleştiren Hazine, iç borcunda da yaklaşık yüzde 30'luk kısmını dövize endeksleyerek, kur riskini ve kura iç borçların duyarlılığını arttırdı. Yıl sonu enflasyon hedefine bakıldığında hala yüzde 35'lerin ve altının beklendiğini, reel kazanca rağmen yatırımcının bono pozisyonu açmadığını görüyoruz.'' Dövizde ise yine 1 milyon 500 binlerin üzerine çıkıldığını hatırlatan Yüksel, bu seviyelerden yeni maliyetli döviz pozisyonu açmayı da riskli bulduğunu vurguladı. 
     Yüksel, ''Artık tüm piyasalarda yaşanan panik havasının yavaş yavaş dağıtılacağını umuyorum. Gelinen seviyeler mantıkla açıklanabilir noktada da değil. Piyasaların köpük seviyelerde olduğunu, normal seyrine yavaş da olsa döneceğini bu ters rüzgarın yavaşlayacağını umuyorum'' şeklinde konuştu. 
     





</TEXT>
</DOC>
