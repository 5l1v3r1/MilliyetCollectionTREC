<DOC>
<DOCNO> 54417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/27/son/sontur18.html </URL>
<DATE> 2001/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Karakoyunlu'dan yanıt "Çakar okuduğunu anlamamış" 
</HEADLINE>
<TEXT>

     Devlet Bakanı Yılmaz Karakoyunlu, MHP İstanbul Milletvekili Ahmet Çakar'ın TRT'de yayınlanan ''Salkım Hanım'ın Taneleri'' filmine yönelik getirdiği eleştirilere, ''Vatanperverlik diyorsa önce vatan tarifini yapsın da kimin perveri olduğunu biz beraber tayin edelim' dedi. 
     Karakoyunlu, şunları söyledi 
     ''Çakar kitabı okumamış, kitabı okuduysa da anlamamış. Belli ki, eline bir şey yazmış vermişler onu da doğru düzgün yazamamış... 
     Türkçesi de fevkalade bozuk olduğu için anlaşılması da ne demek istediği de fevkalade zor... 
     Söylediğinin filmle gerçekle uzaktan yakından alakası yok. Ne zaman hakkında ne mekan hakkında bir fikri var. Muhtemel ki yaşını bilmiyorum ama Çakar bunların cereyan ettiği tarihte henüz doğmamıştı. 
     Ben bu olayların içinde yaşadım ve gözlemlerimi anlattım. Bu gözlemlerimle ilgili olarak bugün gazetede şöyle bir ifade var 
     Dönemin değerlerinin çok uzun araştırmalarla gerçekçi şekilde tespit edildiği tarzındaydı.'' Bu filmin TRT'de yayınlanmasının göreviyle uzaktan yakından ilgisi olmadığını bildiren Karakoyunlu, şunları kaydetti 
     ''Bu film TRT için yapıldığı zaman, Bakan bile değildim. Asıl önemli olan tarafı, Çakar'ın işini gücünü bırakıp bu işle ilgili yayın yapmış olması. Okuduğunu da anlamadığı için ne söylediği de belli olmadığı için, ortaya fevkalade gerçeklerden uzak, sadece şahsi olarak kendini tatmin etmek isteyen, biraz da hava atmaya yönelik bir beyanatı olmuş. 
     Çakar'ın bu hassasiyetine ne açıdan teşekkür edeceğimi düşündüm... 
     Vatanperverlik diyorsa evvela vatan tarifini yapsın da kimin perveri olduğunu biz beraber tayin edelim.'' 
     






</TEXT>
</DOC>
