<DOC>
<DOCNO> 85601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/23/spor/spo05.html </URL>
<DATE> 2002/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Son prova G.Afrika 
</HEADLINE>
<TEXT>

A Milli Takım, Dünya Kupası finalleri öncesi son hazırlık maçını bugün Güney Afrika ile yapacak. TSİ 15.15’deki karşılaşmayı TRT 1 naklen yayınlayacak 
     2002 Dünya Kupası finalleri için hazırlıklarını Hong Kong’da sürdüren A Milli Takımımız, Brezilya maçı öncesinde son sınavını bugün Güney Afrika önünde verecek. Ay - Yıldızlı ekibimiz katıldığı dörtlü turnuvanın finalinde karşılaşacağı rakibi ile tarihinde ilk kez mücadele edecek. 365. maçına çıkacak olan Türkiye’nin Güney Afrika ile oynayacağı karşılaşma TSİ 15.15’te başlayacak ve TRT 1’den naklen ekranlara gelecek. 
     
Rakibimiz iddialı      GÜNEY Afrika Milli Takımı Teknik Direktörü Jomo Sono, Türkiye karşısında Dünya Kupası’nda mücadele ediyormuş gibi oynayacaklarını söyledi. Milli Takımımız’ın çok güçlü ve iyi oynayan bir ekip olduğunu vurgulayan Sono, "Maça özel bir taktikle çıkacağız. Hakan Şükür için de önlem alacağız. İskoçya maçındaki onbiri bozmayacağım" ifadelerini kullandı. 
     
Hasan Şaş yokŞenol Güneş, hafif sakatlığı olan yıldız oyuncusunu bugünkü maçta riske etmeyeceğini söyledi 
     A Milli Takım, Güney Afrika maçının son çalışmasını dün yaptı. Sai Sui Wan Stadı’nda yaklaşık iki saat süren antrenmanda Emre Belözoğlu sol baldırından sakatlandı. Emre’nin ciddi bir problemi olmadığı açıklandı. Ay - Yıldızlı ekip idmanın ilk bölümünde tempolu koşular yaptı, daha sonra çift kale maçla çalışma tamamlandı. 
     HAFİF sakatlığı bulunan Hasan Şaş düz koşuyla antrenmanı tamamlarken, Teknik Direktör Şenol Güneş’in bu oyuncuyu bugünkü maçta riske etmeyeceği belirtildi. Düzelen kaleci Rüştü’nün ise forma giymesi bekleniyor. Güneş, sahaya ideal onbir sürmeyeceğini belirtti, "Ancak bu maç bizim açımızdan iyi bir prova olacak" diye konuştu. 
     
Serhat kırgın      MİLLİ Takım’ın genç yıldızı Serhat da 23 kişilik kadroya giremediği için kahroldu. Sakatlığı nedeniyle dünkü çalışmaya da çıkmayan Serhat, "Kadroda yer almayı umuyordum. Ancak çıkartılmam Tayfun kadar beni de çok etkiledi. Kafilede kalmanın bana fayda getireceğini şahsen sanmıyorum. Ben de takımdan ayrılıp Türkiye’ye dönmek istiyorum. En azından tedavimi yaptırırım" ifadelerini kullandı. 
     
Alpay - Taylor pazarlık yaptı      ASTON Villa menajeri Graham Taylor, Hong Kong’a gelerek Alpay Özalan ile Park Lane otelinde gizli bir görüşme yaptı. Taylor, Alpay’ın geri dönmek istemediği şeklindeki haberlerin doğruluğunu öğrenmek için geldiğini söyledi, "Onu kaybetmek istemiyoruz" dedi. Alpay ise Taylor’a "Aston Villa ile işim bitti. Futbol hayatıma İngiltere’de başka bir takımda devam edeceğim. Yolum açık" cevabını verdi. 
     
NOTLAR      Sambacılar yorgun düştü 
     BREZİLYA Milli Takımı’nın dün yapması gereken iki antrenmandan biri takımın aşırı yorgun olması gözönüne alınarak iptal edildi. Takım doktoru Jose Luis Runco, sabah idmanından dönüşte, oyuncuların otobüste, her zamankinin aksine "çıt" çıkarmadığını, samba melodileri çalmadığını ifade ederek "Bu yorgunluk işaretidir" diye yöneticileri uyardı. 
     
     Djorkaeff farkı 
     DÜNYA Kupası’nın son sahibi Fransa, Japonya’nın Urawa Reds takımı ile Ibusuki kentinde oynadığı özel maçı 5-1 kazandı. Fransa’nın üç golünü 34., 73. ve 76. dakikalarda Djorkaeff kaydederken, diğer goller 24’te Micoud ve 45’te Cisse’den geldi. Urawa’nın tek sayısını 88’de penaltıdan Fukuda attı. 
     
     Fan Zhiyi oynamayacak 
     ÇİN Milli Takımı’nın en büyük kozlarından defans oyuncusu Fan Zhiyi, sakatlığı nedeniyle takımının cumartesi günü Portekiz ile oynayacağı hazırlık maçında forma giyemeyecek. Çin’in PSV Eindhoven ile oynadığı özel maçta sakatlanan Zyihi’nin Dünya Kupası Finalleri’ne yetiştirileceği açıklandı. 
     
     Kenedy kadro dışı 
     PORTEKİZ Milli Takımı’nda, doping kontrolünü reddeden orta saha oyuncusu Daniel Kenedy kadrodan çıkarıldı. 28 yaşındaki Maritimolu oyuncunun, performans yükseltici ve yasaklı diuretic furosenid maddesi içeren bir ilaç kullandığı da iddia edildi. 
     
     



 SPOR 






























</TEXT>
</DOC>
