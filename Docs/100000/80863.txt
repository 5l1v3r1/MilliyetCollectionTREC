<DOC>
<DOCNO> 80863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/son/sondun06.html </URL>
<DATE> 2002/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Barbie bebeğin babası öldü 
</HEADLINE>
<TEXT>

     Barbie bebeğin yaratıcısı Ruth Handler, ABD'nin Los Angeles kentinde 85 yaşında öldü. 
     Century City hastanesi sözcüsü, Mattel oyuncak şirketinin kurucularından biri olan Handler'ın dün yaşama veda ettiğini söyledi. 
     Handler'ın kocası Elliott Handler da, Los Angeles Times'a yaptığı açıklamada, eşinin, yaklaşık 3 ay önce geçirdiği bağırsak ameliyatı sonrasındaki sorunlar nedeniyle hayatını kaybettiği bildirdi. 
     Polonya göçmeni Handler'ın, kızı Barbara'nın ismini verdiği Barbie bebek, 1959 yılında küçük bir bebek olarak piyasaya sürülmüş, daha sonra genç bir kız görünümüne büründürülmüştü. 
     İlkin mavi gözlü, sarı saçlı olarak yaratılan, zaman içinde çeşitli kılıklara sokulan Barbie bebek, ABD'nin 1976 yılında gömdüğü ''zaman kapsülü''nde de yer almıştı. 
     Şimdiye kadar 150 ülkede 1 milyardan fazla satılan Barbie bebeğin meslekleri arasında astronotluk ve veterinerlik de vardı. 
     Handler, 1994 yılında yazdığı otobiyografide, ''Tüm hayat felsefem, Barbie bebekten geçiyor, bu küçük kız isteği her şeyi yapabiliyor'' dedi. 
     Geçen yıllarda Handler'ın oğlunun adını verdiği, Barbie bebeğin erkek arkadaşı Ken ve torunlarının isimlerini taşıyan kızkardeşi Skipper, arkadaşları Midge ve Christie yaratılmıştı. 
     





</TEXT>
</DOC>
