<DOC>
<DOCNO> 51766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/11/son/sontur10.html </URL>
<DATE> 2001/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
220 yıllık sinagog Musevi cemaatinin arasını açtı 
</HEADLINE>
<TEXT>

     Çanakkale'deki 220 yıllık Mekor Hayim Sinagogu, musevi cemaatinin arasını açtı. 
     Sinagogun, Çanakkaleli musevilerin kentten göç etmesinden sonra bakımsız kaldığını belirten cemaat üyelerinden Yılmaz Benadrette, sinagogun bakımı için kurulan vakfın yöneticilerinin ilgisizliği yüzünden binanın çökme tehlikesi içinde bulunduğunu ileri sürdü. 
     Mekor Hayim Sinagogu Vakfı Başkanı Samuel Kumru ve yöneticileri suçlayan Benadrette, şunları söyledi 
     ''Dedelerimizin yaptırdığı bu tarihi sinagog, Vakfın Başkanı Samuel Kumru ve yöneticilerin ilgisizliği yüzünden yıkılma tehlikesiyle karşı karşıyadır. Buna engel olmaya çalıştığım, çocukluğumuzun geçtiği bu kutsal mekanı koruma altına almak istediğim için beni dışladılar. Halbuki, sinagogun onarımı için Edirne Kültür ve Tabiat Varlıklarını Koruma Kurulu onay vermiş. Ama vakıf yöneticileri buna karşı çıkarak, biz onarımdan vazgeçtik diye yazı yazmışlar'' dedi. 
     Çanakkale Mekor Hayim Sinagogu'nun museviler kadar müslümanların da önem verdiği tarihi bir mekan olduğunu savunan Benadrette, ''Müslümanın sahiplendiği Sinagoga, bir kısım museviler sahip çıkmıyor. Vakıf yönetimi işbirliği yapsa, onarım için dünyanın dört bir yanında bulunan Çanakkaleli museviler yardıma koşacaklar'' dedi. 
     Banedrette, vakfın 11 kişinin katılımıyla usulsüz bir kongre yaptığını savunarak, bunun için savcılığa suç duyurusunda bulunacağını bildirdi. 
     






</TEXT>
</DOC>
