<DOC>
<DOCNO> 60647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/05/guncel/gun03.html </URL>
<DATE> 2002/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Terk edilen çaresiz bebekler özel tasarımlı kundak bölmesi sistemiyle hayatta kalacak 
</HEADLINE>
<TEXT>
Kundaklı koruma 
Türkiye’de terk edilen çocuk vakalarındaki artışa karşı Almanya’daki kundak bölmesi’ sistemi uygulanacak 
     YILDIZ YAZICIOĞLU Ankara 

     Cami avlusuna terk edilen çocuk sayısında 2001 yılında görülen artış, yetkilileri, yeni projeler için harekete geçirdi. Ankara İl Sosyal Hizmetler Müdürü Şükrü Akdoğan, bugünlerde Almanya’da bir örneği bulunan özellikle bebek terk etme vakaları için düşünülen korunaklı bir bölme ile ilgilenmeye başladı. 
     Akdoğan, Türkiye’de gayri meşru ilişki sonucu anne olan veya çocuk istemediği halde baba olan kişilerin "bebeklerini çöp kutusuna atma, hava şartlarına rağmen cami avlusuna veya karakol yakınına bırakma" gibi yöntemlere kalkıştığını belirterek, Almanya’daki "Kundak bölmesi" olarak tanımlanabilecek projeyi şöyle özetledi "Kent içindeki uygun bir yerde özel tasarımlı bir bölme yapılıyor. 
     Ancak mevsimine göre belli sıcaklıkta olacak bu bölme içerisine çocuk bırakıldığı takdirde geri almayı önleyici kilit sistemi devreye girecek. 
     
     Sinyal verecek 
     Aynı zamanda en yakın SHÇEK kuruluşuna konulan bölmedeki ağırlık veya vücut ısısına bağlı olarak bebek terk edildiğine ilişkin uyarı sinyali gönderecek. Dolayısıyla kilit sistemini açma imk nına sahip SHÇEK yetkilileri, bölmedeki bebeği yeni yuvasına götürmek üzere almaya gelecek." 
     
     Kiliseler karşı 
     Almanya’da bu projeye özellikle kiliselerce karşı çıkıldığını kaydeden Akdoğan, şöyle konuştu "Projeye karşı bebek terketme ve gayri meşru ilişkileri artacağı öne sürülmüş. Ama varolan bir gerçek terketme vakalarında bebek ölümleri veya sağlık sorunları yaşanıyor. Bu proje bebek sağlığının korunmasını sağlayabilecek." Genç anne adaylarına çağrıda bulunan Akdoğan, eğer çocuk sahibi olmak istemiyorlarsa hamilelik döneminde SHÇEK il müdürlüklerine başvurmalarını böylece gizlilik içerisinde bebeklerin koruma altına alınabileceğini söyledi. 
     



 GÜNCEL 


















</TEXT>
</DOC>
