<DOC>
<DOCNO> 85968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/son/sontur17.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadınlar bugün Cuma namazında idi... 
</HEADLINE>
<TEXT>

     Diyanet İşleri Başkanlığı'nca düzenlenen ''Güncel Dini Meseleler İstişare Toplantısı''nın sonuç bildirgesinin açıklanmasının ardından, birçok kadın cuma namazı kıldı. 
     Teşvikiye Camii'nde, erkeklerden ayrı bir yerde cuma namazı kılan 80 yaşındaki Kadriye İnal, gazetecilerin soruları üzerine, ''Fetvayı duyunca cuma namazını kılmaya geldim. 5 vakit namazımı kılarım, ama hayatımda ilk defa cuma namazı kılıyorum'' dedi. 
     Hatay'da oturduğunu ve 20 gün önce çocuklarını ziyaret amacıyla İstanbul'a geldiğini ifade eden 4 çocuk ve 7 torun sahibi İnal, caminin bahçesinde erkeklerden yaklaşık 10 metre uzaklıkta, dizlerindeki kireçlenme nedeniyle bir bankın üzerinde oturarak, cuma namazını kıldı. 
     Aynı camide namaz kılan Done Toklu 55 ise 7 çocuğu ile 5 torunu bulunduğunu söyledi. Toklu, ''Bu, benim ikinci cuma namazı kılışım. Fetvayı duydum. Böyle şeyleri İslam aleminden ve televizyonlardan duyuyoruz. İslamiyet'e uygun olarak yaşamaya çalışıyorum'' diye konuştu. 
     Öte yandan, Sultanahmet Camii'nde de bazı kadınlar, cuma namazı kıldı. Cami içinde, erkeklerden ayrı bölümde namaz kılan kadınlardan Hatice Ada, ''camiyi ziyaret ettiği zamanlar cuma vaktine denk geldiğinde namazını kıldığını'' söyledi. 
     Diyanet İşleri Başkanlığı'nca düzenlenen, ''Güncel Dini Meseleler İstişare Toplantısı''nın sonuç bildirgesi geçen Cumartesi günü, Diyanet İşleri Başkanı Mehmet Nuri Yılmaz tarafından okunmuştu. Bildirgede, kadının günlük, bayram, cuma ve cenaze namazlarında cemaate iştirak edebileceği, peygamber dönemindeki uygulamalar dikkate alınarak cuma ve bayram namazlarının kadın ve çocuklar için özendirilmesi gerektiği vurgulanmıştı. 
     
</TEXT>
</DOC>
