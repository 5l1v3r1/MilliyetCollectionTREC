<DOC>
<DOCNO> 98375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/27/son/sontur02.html </URL>
<DATE> 2002/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Hava sıcak, dar pantolon giymeyin... 
</HEADLINE>
<TEXT>

     Bedeni sıkan dar pantolon ve streçlerin özellikle sıcak yaz aylarında deriyi havasız bırakarak mantar enfeksiyonlarına neden olduğu bildirildi. 
     Konya Numune Hastanesi Kalp Damar Hastalıkları Uzmanı Dr. Recep Yoldaş, vücuda yapışan, sentetik ve naylon karışımlı giysilerin sıcaklarda ciddi sağlık sorunlarına yol açabileceğini kaydetti. 
     Dar pantolon ve streçlerin, bayanların en çok şikayet ettikleri varisin önemli nedenleri arasında yer aldığını belirten Yoldaş, ''Özellikle bayanların daha güzel görünmek için tercih ettiği vücudu sıkıca saran kot pantolonlar ve streçler, aşağıdan yukarı doğru kan taşıyan toplardamarların işlevlerini tam olarak yapmalarını engelliyor'' dedi. 
     Yoldaş, bu durumun kanın pıhtılaşmasına neden olarak, damar bağlantı ağızlarındaki kapakçıkları iş göremez hale getirdiğine işaret etti. 
     Kan dolaşımını engelleyecek darlıkta olan giysilerin gün boyunca sürekli giyilmesinin varislere neden olduğunu vurgulayan Yoldaş, ''Bayanların, varis riskini önlemek için, bu tip dar giysileri kısa süre için kullanmaları, sürekli hareket etmeleri ve ayakta çok fazla durmamaya özen göstermeleri gerekir'' diye konuştu. 
     Konya Numune Hastanesi Cildiye Uzmanı Dr. Alaaddin Atalık ise, deriyi havasız bırakacak naylon ve sentetik karışımlı kumaşlardan üretilen dar giysilerin, cilt sağlığı için de sakıncalar oluşturabileceğini söyledi. 
     Naylon ve sentetik karışımlı giysilerin özellikle yaz aylarında derinin aşırı terlemesine neden olduğunu anlatan Atalık, terleyip soğuma ile biriken tuz başta olmak üzere bazı maddelerin, kaşıntı, kabarıklık ve kepeklenme ile kendini gösteren mantar enfeksiyonlarına yol açabileceğini kaydetti. 
     Atalık, bu tür risklerden uzak durmak için yaz aylarında pamuklu ve bol giysilerin tercih edilmesinin daha uygun olacağını sözlerine ekledi. 
     





</TEXT>
</DOC>
