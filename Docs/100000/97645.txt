<DOC>
<DOCNO> 97645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/spor/spo20.html </URL>
<DATE> 2002/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Deniz Baykal’a Milli forma      CHP Genel Başkanı Deniz Baykal, Milli Takım forması kolleksiyoncusu oldu. Milli takımlar sorumlusu Selami Özdemir, dün Deniz Baykal’ı ziyaret ederek ekonomik krizin futbol üzearindeki etkileri ve milli takım hakkında bilgi verdi. Özdemir, Baykal’a Ergün Penbe’nin formasını hediye etti. Baykal daha önce de Fatih Akyel’den Ay-Yıldızlı formasını almıştı. 
     
Kocaelispor Dortmund      YENİ sezona İsviçre’de hazırlanan Kocaelispor, lig öncesindeki en ciddi sınavını bugün verecek. A.Bielefeld’i normal süresi 2 - 2 biten maçta penaltılarla 6 - 3 yenip Aqua Nova Turnuvası’nda finale yükselen Körfez temsilcisi bugün Almanya’nın güçlü ekiplerinden B.Dortmund ile karşılaşacak. Kriens Stadı’nda oynanacak maç TSİ 21.30’da başlayacak. 
     
Bulak Trabzon’un tepkisi yersiz      ELAZIĞSPOR Teknik Direktörü Giray Bulak, Trabzonspor Yönetimi’nin Da Silva konusundaki tepkisine anlam veremediğini dile getirdi. Bulak, "Trabzonlu idareciler bize, önce Da Silva ile anlaşmamızı söylemişlerdi. Biz de bu oyuncu ile tüm pürüzleri giderdik ve idmansız kalmaması için takımımızla birlikte çalışmalara dahil ettik. Bunda ters bir durum olduğunu sanmıyorum" ifadesini kullandı. 
     
TED Kolejliler’e Gürcü pivot      ERKEKLER Basketbol 1. Lig takımlarından TED Kolejliler, Gürcistan Milli Takımı’nın pivotu David Berdzenishvili’yi kadrosuna dahil etti. Berdzenishvili’nin 1976 doğumlu ve 2 metre 8 santimetre boyunda olduğu, 78 kez yıldız genç ve 34 kez de milli takım forması giydiği belirtildi. Gürcü basketbolcunun, 2001-2002 sezonu ortalamaları 17.4 sayı ve 8.6 ribaunt olarak açıklandı. 
     
TSYD’den TMOK’a ziyaret      TSYD Başkanı Onur Belge, İkinci Başkan Gürcan Bilgiç ve Genel Sekreter Fuat Ercan yönetim kurulu adına TMOK’u ziyaret etti. Türkiye Milli Olimpiyat Komitesi Başkanı Sinan Erdem, Genel Sekreter Togay Bayatlı ve HDK Başkanı Yalçın Aksoy’un ev sahipligi yaptığı görüşme samimi bir havada geçti. Sinan Erdem TMOK’un her zaman işbirliğine ve her türlü yardıma hazır olduklarını belirtirken, TSYD Başkanı Onur Belge, "Türkiye Milli Olimpiyat Komitesi ülkemizde sporun daha ileri taşınması konusunda büyük fedakarlıklarla çalışmaktadır. Biz Türkiye’nin spor yazarları olimpiyat meşalesinin ışığını izleyerek ülkemizde sporun üst düzeye çıkması için elimizden gelenden fazlasını yapmaya talibiz. Sayın Sinan Erdem’in başkanı bulunduğu olimpiyat komitemizin bu konuda bize yol gösterici olacağına gönülden inanıyoruz" dedi 
     



 SPOR 
























</TEXT>
</DOC>
