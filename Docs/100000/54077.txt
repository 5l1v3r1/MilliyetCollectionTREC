<DOC>
<DOCNO> 54077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/25/son/sontur19.html </URL>
<DATE> 2001/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
TRT "Afganistan Radyo ve Televizyonuna yardıma hazırız" 
</HEADLINE>
<TEXT>

     TRT Genel Müdürü Yücel Yener, Afganistan Radyo ve Televizyonu'na yardıma hazır olduklarını bildirdi. 
     TRT Genel Müdürü Yener, yaptığı açıklamada, Afgan Televizyonu yetkilileriyle temas kurularak önce ihtiyaçların belirleneceğini, daha sonra da gerekli yardımın yapılacağını kaydetti. 
     Afganistan Radyo ve Televizyonu Genel Müdürü Muhammed Alem İzzetyar, Kabil'de yaptığı açıklamada, büyük teknik zorluklar yaşadıklarını ve geçmişte kendilerine yardımda bulunan TRT'yi yeniden yanlarında görmek istediklerini belirtmişti. 
     Yaklaşık 6 yıl üç ay aradan sonra yeniden yayına geçtiklerini hatırlatan İzzetyar, ülkedeki 23 kentte yapılan televizyon yayınında çalışan 2 bin 300 kişinin 800'e düştüğünü, en iyi radyo ve televizyon yayıncılarının ise yurtdışında olduğunu söylemişti. 
     Bir yandan elemanlarının eğitilmesine, diğer yandan da teknik yardıma ihtiyaçları olduğunu belirten İzzetyar, ''Bu açıdan TRT'ye çok ihtiyacımız var. Özellikle de teknik yardım. Taliban öncesi TRT'den aldığımız haberleri kendi dilimize çevirerek yayın yapıyorduk. Çok da iyi oluyordu. Bu nedenle TRT'yi yeniden yanımızda görmek istiyoruz, bize yardım etsinler'' diyerek TRT'den yardım istemişti. 
     






</TEXT>
</DOC>
