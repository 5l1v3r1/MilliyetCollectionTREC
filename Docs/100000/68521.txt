<DOC>
<DOCNO> 68521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/19/son/sontur05.html </URL>
<DATE> 2002/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem - iklim ilişkisi... 
</HEADLINE>
<TEXT>

     Ege Üniversitesi'nde EÜ yapılan araştırmaya göre, son 100 yılda Türkiye'deki büyük depremlerin yüzde 31'inin ilkbahar, yüzde 24'ünün yaz, yüzde 23'ünün sonbahar ve yüzde 23'ünün de kış mevsiminde meydana geldiği belirlendi. 
     E.Ü Edebiyat Fakültesi Öğretim Üyesi Yrd. Doç. Dr. Lütfi İhsan Sezer, Türkiye'de deprem uzmanlarının depremin iklimle ilişkisini araştırdığını belirterek, şu bilgileri verdi 
     ''Depremin iklimle ilişkisi olduğu yönünde yıllardan beri araştırmalar yapılıyor. Ancak, bugüne kadar somut veriler elde edilmiş değil. Ancak araştırmaya değer bir konu olduğu için biz de araştırma yapıyoruz. Bu anlamda yaptığımız istatistiklerde depremlerin yüzde 46'sı insanların genellikle zamanlarının çoğunluğunu kapalı ortamlarda geçirdiği ve ısınma araçlarının çalıştığı ve dolayısıyla da yangın tehlikesinin yüksek olduğu serin-soğuk dönemde meydana geldiğini tespit ettik.'' Yrd. Doç. Dr. Sezer, son 100 yılda Türkiye'de 4 ve üzerindeki büyüklükteki depremlerin yüzde 31'inin ilkbahar, yüzde 24'ünün yaz, yüzde 23'ünün sonbahar ve yüzde 23'ünün de kış mevsiminde meydana geldiğini ifade etti. Depremlerin çoğunlukla ilkbahar mevsiminde toplanma gösterdiğini kaydeden Yrd. Doç. Dr. Sezer, aynı kayıtlara göre, depremlerin yüzde 40 kadarının insanların genellikle ''uykuda bulunduğu'' saatlerde, yüzde 60 kadarının da insanların genellikle ''uyanık olduğu saatlerde'' meydana geldiğini söyledi. Yrd. Doç. Dr. Sezer, depremlerin istatistiksel olarak belli aylarda, haftalarda ya da saatlerde gece-gündüz toplanma göstermesinin, depremler ile iklim arasında bir ilişkinin var olduğuna delil sayılamayacağını kaydetti. Yrd. Doç. Dr. Sezer, halk arasında havanın sıcak olduğu zamanlarda deprem olacağı yönündeki anlayışın da doğru olmadığını savundu. Dokuz Eylül Üniversitesi DEÜ Mühendislik Fakültesi Jeoloji Mühendisliği Bölümü Başkanı Prof. Dr. Zafer Akçığ da, depremlerin iklimle ilişkisinin olup olmadığı yönünde araştırmaların yapıldığını, ancak şu ana kadar somut sonuçların elde edilmediğini bildirdi. 
     






</TEXT>
</DOC>
