<DOC>
<DOCNO> 57552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/17/guncel/gun01.html </URL>
<DATE> 2001/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Böyle sahtecilik görülmedi 
</HEADLINE>
<TEXT>
SKANDAL 
Edirne Vali Yardımcısı Taşkın’ın ABD’de tatil yapan kızı, ikiz kardeşini kullanıp 6 aylık sahte rapor aldı. Soruşturma açıldı, dosya Taşkın’a geldi. Ve o da emri verdi ARŞİVE KALDIRIN 
     LÜTFÜ KARAKAŞ, ÜMİT ÖZEL Edirne DHA 

     Edirne Vali Yardımcısı Rıfat Taşkın, ikiz kızlarıyla birlikte filmlerde rastlanabilecek bir sahteciliğe karıştı. Taşkın’ın ABD’deki eşinin yanında tatil yapan Anadolu Lisesi Beden Eğitimi öğretmeni kızı İpek Özyürek’in yerine tek yumurta ikizi Yüksel Yeşil İlköğretim Okulu Beden Eğitimi Öğretmeni Dilek Taşkın toplam 6 ay 20 günlük sahte rapor aldı. Skandal bir ihbar mektubuyla ortaya çıkarken, soruşturma sonucunda "ceza verilmesine yer olmadığına" karar verildi. 
     Milli Eğitim Müdürlüğü ve Sağlık Müdürlüğü'nden sorumlu vali yardımcısı Taşkın'ın kızı Özyürek, ABD'de olduğu dönemde önce 20 gün, daha sonra iki kez 3'er aylık heyet raporu aldı. Edirne Valiliği de, yapılan ihbar üzerine soruşturma başlattı. 
     
     CEZAYA GEREK YOK 
     Milli Eğitim Müdürlüğü Teftiş Kurulu'nun görevlendirdiği Müfettiş Muhsin Durucan, yaptığı inceleme sonrası Özyürek'e "ceza verilmesine gerek olmadığı" yönünde bir rapor hazırladı. Hazırlanan müfettiş raporunu da Vali Vekili sıfatıyla inceleyen baba Taşkın, dosyanın arşive kaldırılmasını emretti. 
     Ancak valiliğe gelen ikinci ihbar üzerine Sağlık ve Milli Eğitim bakanlıkları birer müfettiş görevlendirdi. Müfettişler incelemede, Okul Müdürü Bakitürk Yumak tarafından hasta sevk kağıdı düzenlenen Özyürek’e 16 Eylül 1999'da devlet hastanesinde "belfıtığı" teşhisiyle 20 gün rapor verildiğini belirledi. 
     
     PASAPORT İNCELENDİ 
     Okulu tarafından 5 Ekim'de yeniden hastaneye sevk edilen Özyürek’e önce 8 gün rapor verildi, daha sonra da "kronik belfıtığı" teşhisiyle 3 ay evde istirahati uygun görüldü. Özyürek son olarak, 13 Nisan 2000'de 3 ay daha heyet raporu aldı. Ancak müfettişler tarafından pasaportunun incelenmesi sonucu, rapor aldığı tarihte yurt dışında olduğu belirlenen Özyürek'in yerine hastaneye ikizi Taşkın'ın gittiği belirlendi. 
     
     TAŞKIN HATIRLAMIYORUM 
     ABD'deki kızı yerine ikizinin rapor almasıyla ilgili soru üzerine Taşkın, "Hatırlayamadım" demekle yetindi. 
     Bakanlık müfettişlerinin raporu sonrası, Edirne Devlet Hastanesi'nde görevli 17 hekim, okul müdürü Yumak, müfettiş Durucan ve İpek Özyürek hakkında savcılığa suç duyurusunda bulunuldu. 
     



 GÜNCEL 














</TEXT>
</DOC>
