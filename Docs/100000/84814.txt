<DOC>
<DOCNO> 84814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/19/dunya/adun.html </URL>
<DATE> 2002/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington, Türkiye’yi 22 Mayıs’a kadar tetikte olması için uyardı 
</HEADLINE>
<TEXT>
En kritik 3 gün 
ABD, henüz bilinmeyen bir grubun birkaç gün içinde Türkiye’de terörist saldırı gerçekleştirebileceğini açıkladı. Hedeflerin başında ise Türk yolcu uçakları geliyor 
     SEMA EMİROĞLU New York 

     Amerikan hükümeti, "bilinmeyen bir grubun önümüzdeki birkaç gün içinde Türkiye’de terör saldırısı düzenleyeceği ve bunun muhtemelen sivil havacılığa yöneleceği" konusunda "teyid edilmemiş" ve "parçalar" halinde bilgi aldığını açıkladı. Amerikan Dışişleri Bakanlığı’ndan önceki akşam yapılan açıklamada, Türk hükümetinin bu tehdit karşısında gereken ihtiyati tedbirleri aldığı kaydedildi. Açıklamada, "bu kamu duyurusu, Türkiye’de muhtemel bir terörist saldırıya karşı Amerikan vatandaşlarını uyarmak için yayınlanıyor. Bu duyuru 22 Mayıs’a kadar geçerlidir" denilerek, muhtemel saldırının en geç 22 Mayıs’a kadar gerçekleştirilebileceği vurgulandı. 
     
     Genel güvenlik iyi 
     Açıklamada başka bilgi verilmezken, Türkiye’ye seyahat edeceklerin, bakanlığın web sitesinde Türkiye için yayınladığı seyahat ve ülke bilgisiyle ilgili konsolosluk bölümüne bakılması istendi. 
     1 Mayıs tarihinde güncellenen bu bölümde, Türkiye’deki genel güvenlik durumunun istikrarlı olduğu, ancak yer yer terörist grupları içeren olaylara rastlandığı belirtiliyor. Türk hükümetinin, PKK gibi terörist grupları ve çeşitli solcu ve köktendinci grupları yok etmeye kararlı olduğuna dikkat çeken Amerikan Dışişleri Bakanlığı, bu grupların tamamen ortadan kalkmadığını, ancak operasyon yeteneklerinin büyük ölçüde azaldığını vurguluyor. 
     Bu grupların, özellikle istanbul’da ve diğer kentlerde siyasi açıklamalarda bulunmak için terörist faaliyetleri kullandığına dikkat çekilen konsolosluk raporunda, Türkiye’de son zamanlarda meydana gelen herhangi bir terörist saldırıda hiçbir Amerikalının hedef alınır gözükmediğini, sadece bir terör olayı sırasında yanlış yerde ve zamanda bulunan Amerikalıların buna kurban gidebileceği kaydediliyor. 
     
     Ayasofya da sayılmıştı 
     ABD’nin önde gelen gazetelerinen Wall Street Journal de, geçen ay yayınladığı bir haberinde, ABD ve dünyanın çeşitli ülkelerinde "İslamci terörizm" zanlılarına karşı polis ve adalet güçlerince yürütülen mücadelenin büyük ölçüde başarılı sonuç verdiğini ve aralarında Türkiye’deki Ayasofya müzesine yönelik bir saldırının önlenmesinin de bulunduğu 16 ülkede çeşitli saldırı planlarının bozulduğunu bildirmişti. 
     Haberde, 11 Eylül saldırılarını izleyen ilk aylarda, saldırılara engel olunduğu belirtilen diğer hedefler arasında, Singapur, Roma, Paris, Saraybosna, Viyana, Tiran, Cakarta, Manila ve Kuala Lumpur’daki ABD büyükelçilikleri ile, Brüksel’deki NATO karargahı hedefleri sayılmıştı. 
     
Yücelen Güvenilir ülkeyiz      ANKARA Milliyet 

     İçişleri Bakanı Rüştü Kazım Yücelen, güvenlik güçlerinin her türlü senaryoya karşı tedbirlerini çok yönlü aldığını belirterek, "Bugün iddia ediyorum turizm açısından en güvenilir ülke Türkiye’dir" dedi. 
     Yücelen, "ABD tarafından 22 Mayıs’a kadar Türkiye’de bir terörist saldırı olacağı belirtildiği haberleri var. Bu konu size intikal etti mi " sorusu üzerine, Emniyete her dönemde çeşitli istihbaratlar geldiğini ancak bu istihbaratların hiç bir zaman kamuoyuyla paylaşılmadığını söyledi. Yücelen şöyle sürdürdü 
     "Biz her türlü senaryoya karşı her türlü tedbiri alıyoruz. Biz şu istihbarat bu istihbarat olarak değil, biz 11 Eylül’den itibaren havaalanlarında gerekli her türlü tedbirleri aldık. Bütün vatandaşlarımıza sesleniyorum hiç kimse meraklanmasın bütün havaalanlarında, hassas bölgelerde her türlü tedbiri aldık. Bunun üzerine şu istihbarat bu istihbarat diye olayı büyütmenin veya başka yönlere çekmenin hiç gereği yok." 
     



 DÜNYA 











</TEXT>
</DOC>
