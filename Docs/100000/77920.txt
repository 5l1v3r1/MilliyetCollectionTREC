<DOC>
<DOCNO> 77920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/12/spor/spo17.html </URL>
<DATE> 2002/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

İtalyanlar eridi      UEFA Kupası’nda finalistler dün gece belli oldu. İlk maçta rakibine 4 - 0 yenilen İtalyan Milan, sahasında Alman Borussia Dortmund’u 3 - 1 mağlup etmesine rağmen elendi. Yine İtalyan Inter, Emre’nin 90 dakika forma giyip takımına bir de penaltı kazandırdığı karşılaşmada deplasmanda Hollandalı Feyenoord’la 2 - 2 berabere kalmasına rağmen havlu attı. Dünkü sonuçlarla Avrupa Kupaları’nda hiçbir İtalyan takımı kalmamış oldu. Final mücadelesi 8 Mayıs 2002’de Hollanda’nın Rotterdam kentinde oynanacak. 
     
Niyet farklı      FENERBAHÇE Başkanı Aziz Yıldırım’a verilen hak mahrumiyeti cezasının uygulanmasıyla başlayan protokol tribünü tartışmasının altında 2.5 trilyonluk talebin yattığı ortaya çıktı. Bakan Fikret Ünlü’nün bilgisi dışında Genel Müdür Kemal Mutlu’nun tek taraflı fesh ettiği protokolün işlerlik kazanması için GSGM’nin stadların bakım ve onarımı gerekçesiyle 2.5 trilyon lira para istediği, federasyonun ise buna yanaşmadığı öğrenildi. 
     
Futbolda affa kongre engeli      FUTBOLDA genel affın Futbol Federasyonu Yönetim Kurulu’nun yetkisinde olmadığı bildirildi. Bakan Fikret Ünlü’nün, GSGM’nin amatör branşlarda getirdiği genel affın futbolda da uygulanması için öneri götüreceğini açıklamasının ardından federasyon yetkilileri konunun ancak temmuzdaki olağan genel kurulda görüşülebileceğini bildirdi. 
     
Karaman ikiye katladı      KOCAELİSPOR Teknik Direktörü, Türkiye Kupası’nın kazanılarak, Avrupa’da mücadele verme hakkının elde edilmesiyle birlikte sözleşmedeki özel madde gereği yönetimden 500 milyar lira alacak. Hikmet Karaman, yıllık yaklaşık 500 milyar liraya imza atmıştı. 
     
Arıca çelişkisi      TSYD Ankara Şubesi’nin yeni yönetim kurulunu ziyaretinde konuşan Gençlerbirliği Başkanı İlhan Cavcav, Erdoğan Arıca’nın sezon sonunda ayrılmak istediğini açıkladı. Cavcav, "Bir hafta önce bana gelerek sezon sonunda bu teklifini iletti" dedi. Ancak Arıca, böyle bir konudan haberdar olmadığını söyledi. 
     
En verimli yedekler      SÜPER Lig’de bu sezon sahaya yedek çıkıp, en çok gol atan futbolcu Ankaragücü’nden Hüseyin Kartal oldu. Genç futbolcu 6 golünden 5’ini sonradan girdiği maçlarda kaydetti. Denizlisporlu Coulibaly 4, Beşiktaşlı Ahmet Dursun ve Stavrum, Fenerbahçeli Ceyhun ile Yozgatsporlu İsmail 3’er golle Kartal’ı takip etti. 
     
Halterde Mutlu şoku      ANTALYA’DA düzenlenecek Avrupa Halter Şampiyonası’nda en büyük madalya ümidimiz Halil Mutlu, sakatlığı yüzünden yarışamayacak. Kampta kolundaki tendon kopan Mutlu’nun ameliyat olması gerektiği tespit edildi. Olimpiyat, Dünya ve Avrupa Şampiyonu Mutlu, "İki hafta önce sakatlanmıştım. Ankara’da birçok doktora muayene oldum. Dokuzu ameliyat dedi. Omuzumda da sakatlık vardı. Ama çok fazla zorlamıyordu. Kolumdaki çok daha ciddi" diye konuştu. 
     



 SPOR 




























</TEXT>
</DOC>
