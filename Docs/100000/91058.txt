<DOC>
<DOCNO> 91058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/son/sontur23.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Senegal, köle ticaretinin başladığı ülke... 
</HEADLINE>
<TEXT>

     Türk Milli Futbol Takımının, Dünya Kupası Çeyrek Finali'nde karşılaşacağı Senegal, tarihte ''Kara Kıta''dan yapılan köle ticaretinin gerçekleştirildiği ilk ülkelerden biri olma özelliğini taşıyor. 
     Türkiye ile eşleşmesinin ardından Türk kamuoyunun dikkatlerini üzerinde toplayan Batı Afrika'nın bu küçük ülkesinin tarihi, acı ve gözyaşı ile dolu. 
     Afrika'nın zorlu coğrafi koşullarında yaşam savaşı veren ve Fransa'nın sömürgesi olmaktan kurtulduktan sonra, futbolda elde edeceği başarılarla sesini duyurmaya çalışan Senegal, köle ticareti yapılan dönemlerde, ''Beyaz adamlar''ın talanına uğradı. 
     TRT'de bir dönem gösterilen, büyük bir ilgi ve gözyaşlarıyla izlenen ''Kökler'' dizisinin kahramanı ''Kunta Kinte''nin birçok kaynakta memleketi olarak belirtilen Gambiya da üç yanı Senegal ile çevrili küçük bir devlet. ''Kunta Kinte''nin gerçek memleketinin Senegal olduğu da kaydediliyor. 
     Batı Afrika'nın bu iki ülkesinde, köle ticaretinin yapıldığı 14. ve 16. yüzyıllarda çekilen acılar hiçbir zaman unutulmadı. 
     Senegalliler, acılarını sonraki kuşaklara aktarmak ve köle ticaretini lanetlemek için, vatandaşlarının, kendilerini ''Beyazlar''ın ülkesine götürecek gemi için bekletilirken ''Balık istifi'' gibi tutuldukları hapishaneyi müzeye dönüştürdüler. 
     Fransa'nın eski Cumhurbaşkanı François Mitterand'ın eşi Daniele Mitterand tarafından yaptırılan ve Başkent Dakar'dan feribotla geçilen Gore Adası'ndaki müzede, kölelerin birbirine bağlandığı kelepçeler ve zincirler gibi malzemeler teşhir ediliyor. 
     Türk izleyicisini bir zamanlar ekran başına bağlayan Kökler dizisinde dramatik bir biçimde anlatılan köle ticareti ve kölelerin yaşadıkları insanlık dışı metotlarla tutuldukları Gore Adası'ndaki hapishane üzerine, İstanbul'daki ''Four Seasons'' benzeri bir otel yapılması da planlanıyor. 
     Türkiye'de büyükelçiliği bulunmayan Senegal'in fahri İstanbul başkonsolosluğunu 4 yıldır yürüten Nihat Böytüzün, A.A muhabirine, Senegallilerin, hapishanenin üzerine 400 odalı bir otel yaptırmayı düşündüklerini söyledi. 
     Senegal'in tanınmış işadamlarından birinin, İstanbul'a gelerek, cezaevinden otele dönüştürülen ''Four Seasons''ta incelemelerde bulunduğunu anlatan Böytüzün, ''Bu işadamı, oteli çok beğendi. 
     Ülkesine dönüşünde, Cumhurbaşkanı Aboulaye Wade ile görüşeceğini söyledi. Senegalliler, deneyimlerinden dolayı otelin inşaatını da bir Türk firmasına vermeyi düşünüyorlar'' dedi. 
     
     ''KUNTA KİNTE'NİN GERÇEK ÜLKESİ'' 
     Fahri Başkonsolos Böytüzün, ''Kökler'' dizisinin başkahramanı Kunta Kinte'nin de birçok kaynakta Gambiyalı olarak gösterilmesine karşın, Senegal ile özdeşleştiğini, bu nedenle Afrika'da ''Kunte Kinte'' denince akla Senegal'in geldiğini belirtti. 
     Kunta Kinte'nin ''beyaz adamlarca'', Senegal'e bağlı olan Gore Adası'nda yakalandığını ve bu adadan esir olarak ABD'ye götürüldüğünü anlatan Böytüzün, ''Gambiya, üç tarafı Senegal ile çevrili, çok küçük bir ülke. Gambiya ve Senegalliler, aynı toplumun insanlarıdır. 
     Yıllardır birleşmek için çalışma içindedirler. Bu yüzden, kaynaklarda Kunta Kinte'nin ülkesi Gambiya olarak gözükse de Afrikalılar onu Senegalli olarak tanır. Kunta Kinte'nin gerçek ülkesi Senegal'dir'' dedi. 
     





</TEXT>
</DOC>
