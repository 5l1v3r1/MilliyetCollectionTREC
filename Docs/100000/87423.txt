<DOC>
<DOCNO> 87423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/01/son/sontur14.html </URL>
<DATE> 2002/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP'li Milli Savunma Bakanı "Ecevit'in tavrına saygılıyız" 
</HEADLINE>
<TEXT>

     Milli Savunma Bakanı Sabahattin Çakmakoğlu, ''Sayın Başbakan Görevimi yapıyorum dediği sürece bu tavrına saygılıyız'' dedi. 
     Çakmakoğlu, Felahiye ve Özvatan kaymakamlıkları ile Belediye'yi ziyaret ederek, yetkililerden, ilçenin sorunları hakkında bilgi aldı. 
     Özvatan Kaymakamlığı'nı ziyaretinde, gazetecilerin, Başbakan Bülent Ecevit'in sağlık durumu konusundaki sorularını yanıtlayan Bakan Çakmakoğlu, üçlü koalisyon hükümetinin görevine devam ettiğini söyledi. 
     Sabahattin Çakmakoğlu, bakanların da görevlerinin başında olduğunu ifade ederek, ''Anayasa'ya baktığımız zaman, Başbakan'ın görevi, koordinasyon, işbirliği ve yönlendirmedir. Sayın Başbakan Görevimi yapıyorum dediği sürece bu tavrına saygılıyız. Sağlığının, hükümetin çalışmalarını aksattığı yönünde bir işaret görülmemektedir'' diye konuştu. 
     Terör konusundaki bir başka soru üzerine de, ''ABD dışında, bizim ihtiyaçlarımıza cevap verme yönünden, Avrupa ülkelerinin yetersiz kaldığını hep söyledik'' diyen Bakan Çakmakoğlu, şöyle devam etti 
     ''Bu, örtülü şekilde terörizmi desteklemek anlamına gelir. PKK'nın terör listelerine alınması konusundaki girişimlerimize, Avrupa ülkeleri, ancak PKK'nin ismi değiştikten sonra yanıt vermişlerdir. Bu durum tereddüt uyandırıcıdır. Avrupalı dostlarımız, KADEK ismini alan PKK başta olmak üzere, diğer terör örgütleri için de yeni bir düzenleme yoluna gitmedikçe inandırıcı olmayacaklardır. Ben terör listesine aldım demek yetmez. Bu konuda uygulama görmemiz lazım. 
     Daha önce de, bir kısım Avrupa ülkeleri, terör örgütlerine, uyuşturucu kaçakçılığıyla gelir sağlama, elemanlarını eğitme ve barındırma, çeşitli eylemlerine kucak açma, televizyon ve radyo yayınlarının kaynağını oluşturma gibi çeşitli şekillerde destek olmuşlardır. Avrupa ülkelerinin bundan sonraki uygulamaları, gerçek niyetlerini ortaya koyacaktır.'' 
     





</TEXT>
</DOC>
