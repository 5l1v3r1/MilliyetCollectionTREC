<DOC>
<DOCNO> 90596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/18/son/sontur14.html </URL>
<DATE> 2002/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Piyasalar siyasetten çabuk nem kapıyor" 
</HEADLINE>
<TEXT>

     Başbakan Bülent Ecevit, idam cezasının kalkması halinde, Türkiye'nin AB'ye tam üyeliğinin kolaylaşacağının belli ancak kesin olmadığını söyledi. 
     DYP Genel Başkanı Tansu Çiller'in, bu konuda ''Siz koalisyon ortakları olarak kendi aranızda anlaşın, ondan sonra bize gelin' demesinin, kendi tutumu ile çelişki olduğunu ifade eden Ecevit, ''Muhalefet partilerinin bu konuda alacakları tavır, bizim hatırımız için alacakları bir tavır değil'' dedi. 
     Ecevit, Oran Şehri'ndeki çalışma ofisinde, NTV Ankara Temsilcisi Murat Akgün'ün, canlı yayında gündeme ilişkin sorularını yanıtladı. 
     Siyasi ortamın, belirsizlik ortamında etkisinin bulunduğu şeklinde yorumların bulunduğunun anımsatılarak, ''Bu belirsizliğin giderilmesi için alınması gereken önlemler neler Sadece sizin Başbakanlığa dönmeniz, bu belirsizliğin giderilmesine yetecek mi Yoksa sizce başka şeyler var mı '' sorusu üzerine Ecevit, rahatsızlığının belirsizlik ortamına etki etmemesi gerektiğini söyledi. 
     Ecevit, bir çok ülkede, zaman zaman başbakan veya cumhurbaşkanlarının, tedavi için izne çıkmak zorunluluğu duyabileceklerini ancak bu ülkelerde ekonomik anlamda bunalımlar olmayacağını, bunun doğal bir süreç olarak düşünüleceğini ifade etti. 
     Türkiye'de, piyasaların, siyasetten çok çabuk ''nem kaptığını'' vurgulayan Ecevit, bir hükümet üyesinin, muhalefet ya da iktidardan önde gelen bir politikacının, toplumda tedirginlik uyandıracak, ''acaba'' sorularına yol açacak bir kelime kullanması halinde, ekonomide birtakım şeylerin yerinden oynadığını, sarsıldığını söyledi. 
     
     ''PANİĞİ İSTİSMAR EDEN ÇEVRELER VAR'' 
     Ecevit, bir başbakanın hastalanabileceğini dile getirerek, bu yüzden ekonomide bir bunalım belirtisinin ortaya çıkmasının kabul edilemeyeceğini ifade etti. Ecevit, ''Fakat demek ki bir takım eksikliklerimiz var. Sadece benim hastalığımdan kaynaklanan değil, yapısal nedenlerden kaynaklanan bir takım sorunlar var. Kamuoyumuz, ekonomi, finans ile ilgili konularda çok çabuk paniğe kapılıyor. Bu paniğe kapılışı istismar eden çevreler de var. Bunların üstesinden bir an önce gelmemiz geriyor'' diye konuştu. 
     ''Hükümete dışarıdan bakıldığında, hep uyum sorunu ortaya çıkıyor. 
     Özellikle MHP ve ANAP kanadında. Bu sorunun devam etmesi, belirsizliği körükleyen bir unsur mu '' yönündeki soru üzerine Ecevit, aslında bir uyumsuzluk var olduğu izleniminin doğduğunu belirtti. 
     Ecevit, 57. Hükümet'in, şimdiye kadar demokratik ve siyasal yaşamda eşi görülmedik ölçüde bir uzlaşma ve uyum örneği verdiğini ifade ederek, ancak koalisyon ortaklarının her konuda süratle anlaşmalarının da beklenemeyeceğini kaydetti. Ecevit, şöyle devam etti 
     ''Birçok konuda, beklenenin ötesinde bir süratte anlaştık. Ama bazı konularda, bunların başında idam konusu geliyor, anlaşamadıklarımız da oluyor. Bunu doğal karşılamak ve yeni uzlaşı olanakları veya bazı sorunları aşabilme olanaklarını geliştirmemiz gerekiyor. Ben bu konuda da aslında umutluyum. Çünkü 3 koalisyon ortağı biliyorlar ki, bu hükümetin başarılı çalışması, olumlu sonuçlar almaya devam etmesi, yalnız bu partiler açısından değil, Türkiye'nin, Türk ulusunun geleceği açısından yaşamsal önem taşıyor. İlk defa Türkiye, bu kadar büyük ölçüde, bu kadar köklü yapısal reform girişimlerinde bulunmuştur ve sonuçlarını almaya başlamıştır. 
     Geçen yılın Şubat veya Mart aylarını yaşayanlar, herhalde aradan bir yıl geçtikten sonra enflasyonun bu kadar düşeceğini tasavvur bile edemezlerdi. Ekonomin bu kadar kısa sürede canlanmaya başlayacağını bekleyemezlerdi. Fakat Türk toplumunun dolayısıyla Türk ekonomik yaşamının gerçek bir dinamizmi var. Bunu düzenli bir şekilde harekete geçirdiğimiz zaman, çok kısa sürede pek çok ekonomik, sosyal sorunumuzu çözebiliriz kanısındayız.'' 
     
     ''ZİRVEDEN HABERİM OLMADI'' 
     Başbakan Ecevit, Devlet Bakanı Kemal Derviş veya bürokratların, dün yapılan ekonomi zirvesinde, ekonomik önlemler konusunda önerilerinin olup olmadığı sorusu üzerine, zirvede birlikte fikir, düşünce oluşturduklarını söyledi. 
     Önlemlerin ve sorunların nedenlerinin belli olduğunu ifade eden Ecevit, önlemleri, ekonomist ve uzmanlarla elbirliği ile yerine getirmeye çalıştıklarını ve çalışacaklarını bildirdi. 
     Bugün liderler zirvesinin toplanabileceğinin anımsatılmasına karşılık Ecevit, zirveden haberinin olmadığını söyledi. 
     ''Böyle bir zirveden umudunuz var mı'' sorusuna, Ecevit, ''Bugün mü toplanacakmış Bana böyle bir haber yansımadı. Olabilir de olmayabilir de... Her zaman buna gerek duyulabilir ama şu sırada bana böyle bir istek ulaşmadı. Fakat, fazla zaman geçirmeden böyle bir doruk toplantısının faydalı olacağı da kesin'' karşılığını verdi. 
     Başbakan Ecevit, ''İdam cezası çözüme kavuşturulursa, Türkiye'nin AB müzakerelerinde tarih alması çok daha kolaylaşacak diye bir anlayış var. Bunu böyle mi görüyorsunuz İdam konusu biraz düğüm olmuş gibi gözüküyor. Bu düğüm nasıl çözülecek'' sorusuna, şu yanıtı verdi 
     ''İdam cezası kalkarsa, AB'ye tam üyeliğimizin kolaylaşacağı belli, fakat kesinleşeceği belli değil. Sadece, bu adımı attığımız için bütün AB ölçütlerini, kriterlerini karşılamamız beklenemez. Fakat o konuda milletimizin ve hükümetimizin sağlam bir iradesi var. 3 koalisyon ortağı olarak geçen yıl, üzerinde anlaştığımız çok sayıda önlem var. Bu bakımdan idam sorununu aştıktan sonra, diğer konularda çok daha kolaylıkla koalisyon ortakları arasında uyum sağlayabileceğimize inanıyorum. İdam sorununa da bildiğiniz gibi bir çözüm bulduk gibi sayılır. Çünkü Sayın Bahçeli ile anlaştık. Her konuda değil, fakat çok istisnai bazı konularda iktidar ortakları kendi aralarında anlaşamazlarsa, diğer partilerle anlaşabilecekler. 
     Özellikle idam konusunda. Bu da idam sorununun çözümünü kolaylaştırmış oluyor. Bu konuda, DSP girişimlere başladı. Umuyorum ki birkaç gün içinde sonuç alınacaktır. ANAP'ın tutumu belli. İdamın kalkmasını istiyor.'' 
     
     ''DYP, ANAHTAR PARTİ DURUMUNDA'' 
     İdam sorununun çözümünde muhalefetin desteğine güvenip güvenmediklerine ilişkin bir soruya karşılık Ecevit, bazı partilere güvendiklerini ancak DYP Genel Başkanı Tansu Çiller'in tutumunda bir belirsizlik bulunduğunu söyledi. 
     İdam sorunun çözülmesinin, AB'ye üyelik yolunda önemli bir adım olduğuna işaret eden Ecevit, DSP'nin sadece bu nedenle değil, başından beri idamın kalkmasını desteklediğini anlattı. 
     ''Herkes biliyor ki, AB'ye üyeliğin olmazsa olmaz bir koşulu, idam cezasının kalkması'' diyen Ecevit, sözlerini şöyle sürdürdü 
     ''Bunu da bütün partilerimiz biliyorlar. DYP de biliyor. Sayın Çiller geçmişte de AB yolunda önemli adımlar atılmasına katkıda bulunmuştu. Şimdi, Evvela siz koalisyon ortakları olarak kendi aranızda anlaşın, ondan sonra bana, bize gelin demesi kendi tutumu ile bir çelişki. Çünkü, diğer koalisyon partileri ile bu konuda anlaşabiliyor olsak zaten muhalefet partilerine başvurmayı gerek duymayız. Muhalefet partilerinin bu konuda alacakları tavır da bizim hatırımız için alacakları bir tavır değil, inandıkları için, AB yolunda bir adım atmamızın sağlanabilmesi için bir adım olduğunu biliyorlar. Onun için Sayın Çiller'in ve partisinin tutumu önem taşıyor. Kilit parti, anahtar parti tabirleri vardır. Şimdi, Sayın Çiller ve partisi anahtar parti durumunda. Ama onlar kilit parti durumunda işlev görüyorlar. Ben bunu üzüntüyle izliyorum. Ama bunu, DYP'nin aşacağına inanıyorum.'' Ecevit, Çiller ile görüşmeyi düşünüp düşünmediklerine ilişkin bir soru üzerine, ''Olabilir. Geçen gün bir gazeteciye demecinde, ihtiyaç duyduğunu söylemişti. Kendisi ve arkadaşları ile görüşmekten ben de mutluluk duyarım. Şu aşamada parti organlarının temsilcileri temaslar yapıyorlar. Onlar yapsın, bitirsinler, bir tablo ortaya çıksın. 
     Olasılıklar belirgin bir şekilde ortaya çıksın. Ondan sonra Sayın Çiller ile biraraya gelmemiz yararlı olur diye düşünüyorum'' diye konuştu. 
     
     ''BU ENGELİ AŞMAMIZ...'' 
     Başbakan Ecevit, ''Cumhurbaşkanı'nın, 6. protokolün imzalanmasıyla idam cezasının kapsamı daraltılabilir diye bir formülü var. Bu konuda, Sayın Cumhurbaşkanı ile hiç fikir jimnastiği yaptınız mı '' sorusunu, ''Tabii, gerek Sayın Cumhurbaşkanı'nın önerisi, gerekse bizim DSP'de kurduğumuz komisyonun önerileri Anayasa değişikliğine gerek bırakmaksızın idam sorununu çözebilme olanağı buldu'' diye yanıtladı. 
     Ecevit, ''Bu yaz olabilir mi '' şeklindeki bir soruyu da, ''Olması lazım'' diye yanıtladı. 
     Başbakan Bülent Ecevit, Meclis'in tatile girmeden çalışmasının gerekip gerekmediği şeklindeki bir soruya karşılık da, bu olanak bulunursa, çok iyi olacağını söyledi. Ecevit, ''Bir an önce bu engeli aşmamız, Türkiye'ye içeride ve dışarıda büyük güç kazandırır'' dedi. 
     Ana dilde yayın ve eğitim konularındaki tıkanıklığın nasıl aşılacağının sorulmasına karşılık Ecevit, şunları söyledi 
     ''Aramızda bunu görüşmedik. Görüştüğümüz zaman, kolaylıkla bir uzlaşmaya varacağımıza inanıyorum. Türkiye'nin özel bir konumu var. 
     Mesela, Kürtçe televizyon yayını yapılsın mı yapılmasın mı tartışmaları yapılıyor Türkiye'de. Fakat bu tartışma çağdaş teknoloji açısından geride kalmış bir tartışma. Çünkü televizyonlara son yıllarda teknoloji sayesinde dünyanın her köşesinden erişilebiliyor. 
     Pek çok köyün çatısında, Kürtçe televizyon almak için kurulmuş olanaklar var. Bunlar bilinen gerçekler. Artık çağdaş iletişim teknolojisi sınır tanımayan bir iletişim ortamına getirmiştir dünyaya. 
     Bu gerçeği de göz önünde tutarak, bu iletişim sorununu da çözmek zorundayız. Çağdaş teknoloji bunu dayatıyor.'' 
     





</TEXT>
</DOC>
