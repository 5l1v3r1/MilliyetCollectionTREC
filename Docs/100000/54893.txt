<DOC>
<DOCNO> 54893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/30/son/soneko05.html </URL>
<DATE> 2001/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
SPK'dan Garanti - Osmanlı birleşmesine izin... 
</HEADLINE>
<TEXT>

     Sermaye Piyasası Kurulu SPK , Garanti Bankası'nın Osmanlı Bankası'nı devralma suretiyle birleşme başvurusuna olumlu yanıt verdi. 
     SPK'dan Borsa'ya gönderilen açıklamaya göre, bankanın talebini dünkü toplantısında değerlendiren Kurul karar organı, birleşme nedeniyle yayımlanacak duyuru metninde Doğuş Holding'in Garanti Bankası'na hitaben yazdığı Compagnie Ottomani d'Investment BV ile ilgili yapılması düşünülen işlemlere ilişkin ayrıntılı açıklamanın yer almasını istedi. 
     Açıklamada ayrıca, her 2 banka tarafından yetkili kılınan kişilerce imzalanan devir sözleşmesinin ve Garanti Bankası'nı temsile yetkili kişilerce onaylanan ve kaşeli duyuru metninin ekinde mali tabloların bağımsız denetim şirketlerince onaylanmış haliyle Kurul'a iletilmesi ve duyuru metninin devir işlemininin onaylanmasına ilişkin genel kurul toplantısından en az 2 gün önce 2 günlük gazetede ve İMKB Bülteni'nde ilan edilmesi şartları ile bankanın başvurusunun olumlu karşılanmasına karar verildiği duyuruldu. 
     Bu arada, devir sözleşmesine, devrolunan şirketin üçüncü şahıslara olan tüm borçlarının zamanında ve vadelerinde devralan şirket tarafından tam olarak ödenmesi ve yönetim kurulunun hangi süre içinde genel kurulu toplantıya çağıracağı, bu tarihe kadar genel kurul toplantısının yapılmaması durumunda birleşme sözleşmesinin geçersiz olacağına ilişkin hükümlerin eklenmesinin uygun olacağı vurgulandı. 
     






</TEXT>
</DOC>
