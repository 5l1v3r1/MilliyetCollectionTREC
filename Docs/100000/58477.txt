<DOC>
<DOCNO> 58477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/22/son/sonspo06.html </URL>
<DATE> 2001/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray bu hafta da kara saplandı... 
</HEADLINE>
<TEXT>

     Birinci Süper Futbol Ligi'nde Yimpaş Yozgatspor-Galatasaray maçı, Yozgat'taki yoğun kar yağışı nedeniyle 15'inci dakikada tatil edilerek, yarına ertelendi. 
     Yimpaş Yozgatspor-Galatasaray maçı öncesinde, maraton tribününden bir evsahibi ekip taraftarının sahaya inmesi paniğe neden oldu. Galatasaraylı futbolcular ısınmak üzere sahaya çıktıkları sırada sahaya inen taraftar, futbolcuların yanına ulaşamadan polis tarafından yakalanıp, dışarıya çıkartılırken, bu kez Galatasaraylı taraftarlarının bulunduğu tribünden de saha içerisine atlayanlar oldu. 
     Olay çıkmadan polis sahaya inen taraftarları trübinlere çıkarttı. 
     Galatasaray Futbol Şube Sorumlusu Abdurrahim Albayrak, olayla ilgili değerlendirmesinde, ''Biz Yozgat'ı, Yozgat da bizi çok sever. 
     Önemli bir şey yok. Neden böyle bir şey oldu anlamadım'' dedi. 
     Albayrak, daha sonra Yozgat Emniyet Müdürü Mehmet Akif Acarlı ve görevli polis müdürleriyle görüştü. Boynuna Yimpaş Yozgatspor atkısı takan Albayrak, tribünleri selamladı. 
     Maçın başlamasına 20 dakika kala başlayan kar yağışı, maçın başlamasıyla birlikte yoğunlaştı. 15'inci dakikaya gelindiğinde yoğun kar yağışı nedeniyle çizgilerin görünmemesi nedeniyle maçın hakemi Selçuk Dereli oyunu durdurup, çizgilerin kömür tozuyla yeniden çizilmesini istedi. Yaklaşık 30 dakika sonra sahaya tekrar çıkan Dereli, sahayı gezdi ve maçın oynanmasının imkansız olduğuna karar vererek maçı yarına erteledi. 
     Maç, hava koşullarının uygun olması durumunda yarın saat 13.30'da Yozgat Şehir Stadı'nda kaldığı yerden oynanacak. 
     Galatasaray'ın geçen hafta Ali Sami Yen Stadı'nda Kocaelispor ile oynaması gereken maç da kötü hava koşulları yüzünden Futbol Federasyonu tarafından 15 Ocak 2002 Salı gününe ertelenmişti. 
     
</TEXT>
</DOC>
