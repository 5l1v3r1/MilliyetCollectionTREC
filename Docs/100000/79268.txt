<DOC>
<DOCNO> 79268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/19/son/sondun22.html </URL>
<DATE> 2002/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İrlanda'da kadınların yüzde 10'u tecavüze uğramış 
</HEADLINE>
<TEXT>

     İrlanda'da insanların karşılaştıkları cinsel istismarlarla ilgili yapılan bir araştırmada, ülkedeki kadınların yüzde 10'unun, erkeklerin de yüzde 3'ünün çocukluğunda ya da yetişkinlik döneminde tecavüze uğradığı ortaya çıktı. 
     ''İrlanda'da Cinsel İstismar ve Şiddet'' konulu araştırmaya göre, ülkedeki kadınların yüzde 42'si, erkeklerin de yüzde 28'i, hayatlarının herhangi bir döneminde karşılaştığı cinsel istismar ya da saldırının rahatsızlığını taşıyor. 
     Sağlık Araştırmaları Merkezi tarafından söz konusu çalışmayı yapmakla görevlendirilen Dublin Tecavüz Kriz Merkezi, 3100 erişkinle geçen yıl yapılan araştırmanın sonuçlarını ''şok edici'' olarak niteledi. 
     İrlanda'da ulusal çapta cinsel istismar ve şiddet konusunda ilk kez bu kadar geniş kapsamlı yapıldığı belirtilen araştırmada, bu vakaların polise intikalinin ise ''çarpıcı ölçüde düşük'' olduğu da ortaya çıktı. 
     Araştırmaya göre, yetişkinlik döneminde cinsel saldırıya uğradığını söyleyen 98 erkekten sadece biri, bunu polise bildirirken, erişkinliğinde cinsel saldırıya uğrayan 244 kadından da sadece 19'u polise başvurmuş. 
     Araştırmada ortaya çıkan erken çocukluk dönemdeki cinsel istismarın yaygınlığının da ''ciddi kaygılara'' yolaçtığı belirtildi. 
     Çocukların 5'te birinin, erkek çocukların 6'da birinin 17 yaşından önce cinsel temas yoluyla suiistimale uğradığı belirtilen araştırmada, istismara uğrayan kız çocukların yüzde 67'sinin, erkek çocukların da yüzde 62'sinin istismara 12 yaşından önce maruz kaldığı ortaya konuldu. 
     Araştırmanın çarpıcı bir başka sonucuna göre, çocukluklarında cinsel istismara uğrayanların yüzde 41'i, bundan daha önce hiçkimseye bahsetmediklerini söyledi. 
     





</TEXT>
</DOC>
