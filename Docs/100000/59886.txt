<DOC>
<DOCNO> 59886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/31/son/sontur03.html </URL>
<DATE> 2001/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni yıl soğuk ve karla geliyor 
</HEADLINE>
<TEXT>

     Yeni yılın ilk gününden itibaren tüm yurt, Balkanlar üzerinden gelecek soğuk ve yağışlı havanın etkisine girecek. Önümüzdeki günlerde İstanbul'da hava sıcaklığı en yüksek eksi 5 derece olacak. 
     Devlet Meteoroloji İşleri Genel Müdürlüğü'nden yapılan açıklamada, Türkiye'nin, yeni yılla birlikte Balkanlar üzerinden gelecek yeni bir soğuk ve yağışlı havanın etkisine gireceği bildirildi. 
     Açıklamaya göre, bu gece Trakya'da başlayacak kar yağışı, yeni yılın ilk gününde Marmara, Kuzey Ege, Batı Karadeniz ve İç Anadolu'nun kuzeybatısında kuvvetli poyrazla birlikte yer yer etkili olacak. 
     Hava sıcaklığı salı günü Marmara Bölgesi'nden başlayarak, zamanla tüm yurtta hissedilir derecede, yaklaşık 10-15 derece azalacak. Kar yağışı, çarşamba günü yurdun kuzey, iç ve doğu bölgelerinde sürecek. 
     Soğuk ve yağışlı havanın tüm yurtta, yeni yılın ilk haftası boyunca etkili olacağı ve hava sıcaklığının mevsim normallerinin altında seyredeceği tahmin ediliyor. 
     Aşırı soğuk hava, yurdun büyük bir bölümünde görülecek kar yağışı, kuvvetli buzlanma ve don olayına karşı vatandaşların, ilgililerin ve sürücülerin dikkatli olmaları istendi. 
     






</TEXT>
</DOC>
