<DOC>
<DOCNO> 55210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/02/son/sonspo05.html </URL>
<DATE> 2001/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Alpay ''Dünya Kupası'nda grubumuz lokum gibi'' 
</HEADLINE>
<TEXT>

     İngiltere'nin Aston Villa takımında forma giyen Alpay Özalan, Leicester'a 2-0 yenildikleri maçta şansız bir sakatlık yaşadığını ve kendini çok formda hissetiği bir dönemde formasından uzak kalmasına çok üzdüğünü açıkladı. 
     Alpay Özalan, resmi internet sitesi ''www.alpayozalan.com'' adresli sitesinde sakatlığı ve milli takımın Dunya Kupası'ndaki şansını değerlendirdi. Yaşamının en kötü günlerinden birini Leicester'a 2-0 yenildikleri maçta yaşadığını, maçın 59. dakikası oynanırken rakip bir futbolcu ile kafa topuna yükseldiğini, ancak havada dengesinin kaybolduğunu ve bileğimin üzerine kötü düştüğünü anlatan Alpay, şöyle devam etti 
     ''İşte o anda yaşadığım acıyı size tarif etmem mümkün değil. 
     Ayağımın kırıldığını sandım. Zaman zaman saha içinde ayağı kırılan, büyük sakatlık geçiren arkadaşlarımızı görüyor ve dışardan içim sızlıyordu. Yerde kıvranan kişinin acısını tahmin edebileceğimi düşünüyordum. Meğer bunu yaşamadan bilmek imkansızmış. Allah bu acıyı kimseye yaşatmasın.'' Doktorların ayağının durumunun iyi olmadığını, en az 1,5 ay sahalardan uzak kalacağını söylediklerini bildiren Alpay, ''Bu bana, en az ayağım kadar acı veriyor. Çünkü kendimi çok formda hissettiğim bir dönemde formamdan uzak kalmak açıkçası beni çok üzüyor. Hele ki Aston Villa zirve yarışında yer alırken... Ben daha önce hiç böyle büyük bir sakatlık geçirmedim. O yüzden 2 ay gözümde büyüyor'' dedi. 
     Kafasında sürekli Dünya Kupası maçları olduğu için sanki turnuva yarın başlıyormuşçasına heyecanlı olduğunu belirten Alpay, görüşlerini şöyle açıkladı 
     ''Bundan dolayı da ayağımın bu halini gördükçe moralim bozuluyor. 
     Eskiden gazetelerde kura çekimlerinin ardından, 'Ateşe düştük' veya 'Lokum gibi kura' yorumları olurdu. İşte bizim grubumuz bu anlamda lokum gibi. Biz Avusturya maçından sonra takım olarak otobüste kendimizce bir grup yapmıştık. Bu grupta Brezilya da vardı. Yani biz çok istiyorduk. Allah da bize Brezilya'yı verdi. Benim inancım ilk maçta Brezilya'yı yeneceğiz ve gerisi çorap söküğü gibi gelecek. 
     Tek rakibimiz bana göre Brezilya. İlk iki sırayı onlarla birlikte alırız. Hem ilk tur için hem de sonraki turlar için şansımızı çok yüksek buluyorum.'' 
     






</TEXT>
</DOC>
