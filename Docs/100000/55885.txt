<DOC>
<DOCNO> 55885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/06/son/sonspo18.html </URL>
<DATE> 2001/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli Andersson'dan öğrencilere esprili cevaplar... 
</HEADLINE>
<TEXT>

     Fenerbahçe'nin İsveçli golcüsü Kennet Andersson, 100 Yıl Işıl Okulları'nda panele katılıp, öğrencilerin sorularını yanıtladı. 
     Okula gelişinde, kurucu temsilcisi Lale Ünaldı ve müdürler tarafından karşılanan Kennet Andersson'a, öğrenciler büyük ilgi gösterdi. Panelde öğrencilerin sorularını yanıtlayan Andersson, Fenerbahçe'nin performansının neden düşük olduğu biçimindeki soruya, ''Geçen sezon da bu zamanlarda durum böyleydi, ancak biz şampiyon olduk'' yanıtını verdi. 
     Türk hakemlerini çok başarılı bulduğunu ve bu sezon çok başarılı gördüğü Galatasaray ile yaptıkları maçlardan da büyük keyif aldığını ifade eden Andersson, Türkiye ligini İtalya ligine benzetti ve kendi ülkesinde ise futbola ilginin Türkiye'deki kadar fazla olmadığını söyledi. 
     Futbola 10 yaşında başladığını ve kendine Maradona'yı örnek aldığını belirten İsveçli futbolcu, ''Avrupa'da bir takımda oynamak ister misiniz '' biçimindeki bir soruya, ''Zaten Avrupa'da oynuyorum'' karşılığını verdi. 
     Avrupa Şampiyonlar Ligi'ndeki başarısızlıklarını, ilk kez katılıyor olmalarına bağlayan Andersson, bu yıl da ligde şampiyon olup gelecek sezon Avrupa'da başarılar elde edecekleri iddiasında bulundu. 
     Bu arada panelde tercümanlığını yapan kişinin, ''Benim bir takımım var. Transer olur musun '' biçimindeki esprili sorusuna karşılık ''Olurum'' diyen Andersson, bir kağıt parçasına imza attı ve transfer ücretini de ''10 dolar'' olarak yazdı. Andersson, daha sonra bir öğrencinin ''Galatasaray'da oynamak ister misiniz '' sorusuna verdiği ''Maalesef. Biraz önce başka bir takımla sözleşme imzaladım'' yanıtıyla panele katılanları güldürdü. 
     






</TEXT>
</DOC>
