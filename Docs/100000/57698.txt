<DOC>
<DOCNO> 57698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/18/siyaset/asiy.html </URL>
<DATE> 2001/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Karataş’ın iadesi için yardım edin 
</HEADLINE>
<TEXT>

Almanya’ya giden İçişleri Bakanı Yücelen, DEV - SOL lideri Karataş’ın iadesi için Alman meslektaşından yardım isteyecek 
     TOLGA ŞARDAN Ankara 

     İçişleri Bakanı Rüştü Kazım Yücelen, bugün Alman İçişleri Bakanı Otto Schilyn’in davetlisi olarak Berlin’e gidiyor. Yücelen, Alman muhatabı ile öncelikle terör örgütlerinin faaliyetlerinin önlenmesinin yeterli olmadığı, yan kuruluşları ile malvarlıklarına tedbir uygulanması gerektiği mesajını verecek. 
     
     Kaplan girişimi 
     İçişleri Bakanlığı yetkilileri, önce Alman Büyükelçisi, ardından da Alman gizli servis başkanının ikili işbirliğinin geliştirilmesi kapsamında Yücelen’e ziyarete geldiğine dikkat çekerken, Türkiye’nin bu görüşmelerde öncelikle DHKP - C lideri Dursun Karataş ile Metin Kaplan’ın iadesinin sağlanmasını istediğini kaydetti. 
     
     Zorunlu işbirliği 
     Geziyi Milliyet’e değerlendiren Yücelen, "11 Eylül saldırılarından sonra teröre karşı işbirliği herkes için zorunlu hale geldi. Geziye çok önem veriyorum. Herkes evlerin önünü ortak süpürmeli ki, terörün önüne geçilsin" dedi. 
     Bu arada iki ülkenin teknik ekipleri alt düzeyde çalışmalar yürütecek. Görüşmelerde, iki ülke arasındaki 10 Mart mutabakatı gözden geçirilecek. Yeni anlaşmalar yapılacak. 
     Edinilen bilgilere göre, Yücelen, çantasında iki önemli konuyu Berlin’e götürecek. Yücelen, görüşmelerde öncelikle yasadışı PKK ve DHKP - C örgütlerinin terörist örgütler listesine alınmasının yeterli olmadığını belirtecek. Her iki örgütün yan kuruluşlarının faaliyetlerinin kontrol altına alınması ile malvarlıklarına tedbir konulması gerektiği mesajını verecek. Yücelen, ayrıca, Kaplancıların tutuklu lideri Metin Kaplan ile DHKP - C’nin firari lideri Dursun Karataş’ın yakalanarak Türkiye’ye iadesinin sağlanmasını isteyecek. 
     
     Almanlar da önemsiyor 
     Almanya’nın Ankara Büyükelçisi Rudolp Schmidt’in Yücelen’le birlikte geziye katılması, geziye Almanların gösterdiği önemi gösteriyor. 
     



 SİYASET 













</TEXT>
</DOC>
