<DOC>
<DOCNO> 58455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/22/son/sondun06.html </URL>
<DATE> 2001/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da kar yağdı, binlerce kişi yollarda kaldı 
</HEADLINE>
<TEXT>

     Almanya'yı etkisi altına alan soğuk ve kar yağışı, dün gece ülkenin birçok bölgesinde yolların kapanmasına ve binlerce kişinin otomobillerinde saatlerce mahsur kalmasına yol açtı. 
     Nürnberg ve Hof arasındaki otoyolda yaklaşık 100 km'lik kuyruk oluşurken, Neuwied-Diez arasındaki otoyolda da 40 km'lik kuyruk olduğu ve sürücülerin 12 saatten fazla otomobillerinde beklemek zorunda kaldıkları bildirildi. 
     Polis, özellikle Kuzey Ren Vestfalya eyaletindeki yolların yoğun kar yağışı sonucu uzun süre kapalı kaldığını, ülkenin kuzeyindeki yollarda da aşırı buzlanma olduğunu belirtti. 
     Bazı bölgelerde yardım kuruluşlarının sürücülere battaniye ve sıcak içecek dağıttığı ve geçici konaklama yerleri kurdukları bildirildi. 
     Almanya'daki kötü hava şartları hava trafiğini de olumsuz etkiledi. Frankfurt havaalanından yapılan uçuşların çoğu iptal edildi ya da gecikti. Havaalanının bir sözcüsü, bugün havanın düzelmesiyle seferlerin yapılmaya başlandığını belirtti. 
     






</TEXT>
</DOC>
