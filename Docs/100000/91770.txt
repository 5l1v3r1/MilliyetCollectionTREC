<DOC>
<DOCNO> 91770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/son/soneko17.html </URL>
<DATE> 2002/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
SSSB "Türkiye'de makro ekonomik yapı yolunda gidiyor " 
</HEADLINE>
<TEXT>

     Uluslararası yatırım danışmanlık kuruluşu Schroder Salomon Smith Barney SSSB , piyasaların, siyasi gelişmelere karşı gösterdiği reaksiyonlara rağmen, Türkiye ekonomisinde makro ekonomik yapının yolunda gittiğini bildirdi. 
     SSSB, Türkiye ekonomisiyle ilgili olarak yaptığı analizde, yüzde 35'lik enflasyon ve yüzde 3'lük büyüme hedeflerinin halen 
     gerçekleştirilebilir hedefler olduğunu, hatta enflasyonun yüzde 35'in altına da inebileceğini vurguladı. Ödemeler dengesi, mali denge performanslarının iyi olduğunun vurgulandığı analizde, ekonomik büyümenin başladığı, faiz dışı fazla alanındaki gelişmelerin de olumlu olduğu kaydedildi. Analizde, koalisyonun devamlılığının güçlü olduğu vurgulanarak, ''AB reformları, Kıbrıs konusu ve diğer siyasi sorunlar olsa bile koalisyon üyelerinin hükümete bağlılığı güçlü görünüyor'' denildi. SSSB analizinde, Hükümet'in, Kopenhag kriterlerinin yanı sıra, 2003 yılının kamu finansmanının nasıl karşılanacağı konuları üzerinde de yoğunlaşması gerektiği belirtildi. 
     





</TEXT>
</DOC>
