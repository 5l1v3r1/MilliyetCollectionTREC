<DOC>
<DOCNO> 76249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/03/son/sontur09.html </URL>
<DATE> 2002/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıcak gelişme... Cemil Bayık yakalandı mı.. 
</HEADLINE>
<TEXT>

     PKK'nin lider kadrosunun önde gelen isimlerinden, Başkanlık Konseyi üyesi Cemil Bayık'ın İran'da gözaltına alındığı öne sürülüyor. CNN Türk'ün haberine göre İran Türkiye'nin isteğine uygun olarak Bayık'ın iadesine de sıcak bakıyor. 
     İstihbarat birimleri, Cemil Bayık'ın 21 Mart günü örgüte ait 1,5 milyon doları da alarak Suriye'den İran'a geçtiğini ve Türkiye sınırı yakınlarındaki Urumiye kentine yerleştiği belirledi. 
     Cemil Bayık'ın İran'a geçişi önce örgüt içinde büyük tepkiye yolaçtı. Osman Öcalan, böbrek hastası olan Cemil Bayık'ın paralarla birlikte Avrupa'ya geçmesinden endişe ederek ağır eleştirilerde bulundu. 
     Türk istihbarat birimleri Cemil Bayık'ın İran'da Urumiye kentinde bulunduğu yeri de saptadı ve iadesi için İran'a bildirdi. 
     Geçtiğimiz yıllarda PKK'nın varlığına göz yuman İran bu gelişme üzerine 30 Mart günü Cemil Bayık'ı gözaltına aldı. Henüz kesinleşmeyen bilgilere göre Cemil Bayık İran yetkilileri tarafından gözetim altında tutuluyor. 
     Bu gelişmeler İran'ın Cemil Bayık'ı Türkiye'ye iade etme olasılığını da güçlendiriyor. 
     Bu arada örgüt içindeki çekişmenin artması nedeniyle istihbarat birimlerine de her iki taraftan bilgi sızdırıldığı da bildiriliyor. 
     Osman Öcalan'ın örgüt içinde Cemil Bayık'a karşı bayrak açtığı ve Bayık'ın İran'a geçtiği haberinin Türkiye tarafından öğrenilmesinde etkili olduğu da öne sürülüyor. 
     
     DIŞİŞLERİ BAKANLIĞI NE DEDİ 

     Dışişleri Bakanlığı Sözcüsü Hüseyin Diriöz, terör örgütü PKK'nın başkanlık konseyinin üyelerinden Cemil Bayık'ın İran makamlarınca gözaltına alındığı yolunda bir bilginin kendisine ulaşmadığını söyledi. 
     Diriöz, düzenlediği haftalık basın toplantısında bir soru üzerine, basında zaman zaman bu tip bilgilerin yer aldığını belirterek, şöyle konuştu 
     ''Bu konuda bakanlığa intikal etmiş bir bilgi yok. Dün basında bazı haberler çıkmıştı. Onlarla ilgili olarak da zaman zaman basında bu tip haberler çıkıyor. Bunların istihbari bilgiler olduğu anlaşılıyor. Bu istihbari bilgiler çerçevesinde ilgili makamlarımız gereğini yapıyor.'' Diriöz, bu konuda şu anda ellerinde detaylı bir bilgi bulunmadığını, konunun dikkatle izlendiğini de sözlerine ekledi. 
     
</TEXT>
</DOC>
