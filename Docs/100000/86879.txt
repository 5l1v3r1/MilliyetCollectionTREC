<DOC>
<DOCNO> 86879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/30/siyaset/asiy.html </URL>
<DATE> 2002/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Zileli ve ekibi tam motorize’ 
</HEADLINE>
<TEXT>

İlk nekahat döneminde Ecevit’i telefonla kontrol eden Zileli ve ekibi, bu kez işi sıkı tutuyor. Heyet, iki gündür erkenden Oran’a gidiyor... 
     ELÇİN ERGÜN Ankara 

     Başbakan Bülent Ecevit’i kaburgasının kırıldığı dönemde evinde muayene etmedikleri için eleştirilen doktorlar, bu kez kontrolleri sıkılaştırdı. Yatak istirahati yapmasına bile gerek görülmeyen Başbakan’ın Oran’daki ikinci nekahat döneminin ikinci gününde de Prof. Dr. Turgut Zileli ve ekibi, Ecevit’i hastaneye kadar yormayıp, hastaneyi Başbakan’ın ayağına getirdi. Zileli ve beraberindeki dokuz kişilik heyet, dün sabah saatlerinde Oran’a gelip 50 dakika süresince Ecevit’i sağlık kontrolünden geçirdi. Üç araçla gelen doktorlar, bir açıklama yapmadan Oran’dan ayrıldı. Muayene sırasında Ecevit’in özel hemşiresi Satı Moğultay da hazır bulundu. 
     
     Doktor ekibi değişti 
     Doktorların muayenesinin rutin bir kontrol olduğu ve Ecevit’in nekahat dönemi içerisinde her sabah bu kontrollerin düzenli olarak yapılacağı belirtildi. Bu düzenli kontrollerin öncelikli amacı da hastane koşullarında kontrol gerektiren bir durum olduğunda Başbakan’ın hastaneye götürülmesini sağlamak’ olarak açıklandı. Bu arada Zileli’nin istekleri doğrultusunda Ecevit’i evinde muayene etmeye gelen ekibin iki gün içinde değiştiği gözlendi. Ecevit’in evindeki ilk nekahat dönemi sırasında tekrar rahatsızlanması eleştirilere neden olmuş, doktorların Başbakan’ı "telefonla" takip etmesi tartışmaya yol açmıştı. 
     
Oran’a evrak köprüsü...      Ecevit’in Oran’daki çalışma ofisiyle Başbakanlık arasında "evrak köprüsü" kuruldu. Başbakan’ın onaylaması gereken evrakın Başbakanlık Müsteşarı Ahmet Şağar tarafından Başbakan’ın korumaları aracılığıyla çalışma ofisine gönderildiği ve imzanın ardından tekrar Başbakanlığa ulaştırıldığı kaydedildi. Öte yandan Başbakan Ecevit’in, bugün Avrupa Birliği gündemiyle toplanacak MGK’ya katılıp katılmayacağı doktorlarının kararıyla belli olacak. Ecevit bu sabah kontrolden geçtikten sonra durum netleşecek. 
     



 SİYASET 

















</TEXT>
</DOC>
