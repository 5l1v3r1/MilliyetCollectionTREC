<DOC>
<DOCNO> 98674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/29/son/soneko20.html </URL>
<DATE> 2002/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasaya ''seçim'' morali... 
</HEADLINE>
<TEXT>

     Başbakan Bülent Ecevit'in bugün istifa edeceği söylentileriyle ilk seansta yatay hareket eden borsa, beklenenen "istifa" açıklamasının gelmemesiyle moral buldu. Bugün olağanüstü toplanan TBMM'nin de seçim sürecini başlatması endekse yukarı yönlü hareket olarak yansıdı. Bileşik endeks ikinci seansta 151.04 puan artarak, 10,179.79 puandan kapandı. Hisse senetleri ikinci seansta, ortalama yüzde 1.51 oranında değer kazandı. İlk seanstaki 40.37 puanlık azalış dikkate alındığında, borsa endeksi günün tamamında 110.67 puan yükseldi. Hisse senetlerindeki günlük değer artışı ise yüzde 1.10 oldu. 
     Endeks sabah saatlerinde 9,882.7 puana kadar gerilerken, en yüksek 10,193,8 puanı gördü. 
     İkinci seansta işlem gören toplam 290 hisse senedinden 165'i değer kazandı. 55 hisse senedi değer kaybederken, 70 hissenin fiyatında ise değişiklik olmadı. 
     Günün ikinci yarısında 184 trilyon 348 milyar 807 milyon liralık işlem hacmi kaydedilirken, iki seanstaki işlem hacmi toplamı da 326 trilyon 38 milyar 540 milyon lira oldu. 
     Doğan Holding, Garanti Bankası, İş Bankası C, Yapı Kredi Bankası ve Petrol Ofisi en yoğun işlem gören hisse senetleri oldular. 
     
     FAİZLER GEVŞEDİ... 

     Öte yandan faiz cephesinde de düşüş yaşandı. Piyasada gösterge niteliğindeki 5 Mart 2003 vadeli bugün valörlü bononun basit getirisi yüzde 67.85'den, bileşik getirisi yüzde 76.69'dan kapandı. Sabah saatlerinde bu kağıdın faizi 77.34'e kadar yükselmişti. 
     Dolar cephesinde de sabah saatlerine göre hafif bir düşüş izleniyor. Serbest piyasada Dolar 1 milyon 690 bin TL'dan işlem görüyor. Merkez Bankasının saat 15 30 da açıkladığı gösterge niteliğindeki fiyatlarda, Dolar alış 1 milyon 688 bin 410 TL, Euro ise 1 milyon 662 bin 071 TL. olarak belirlendi. 
     Euro Dolar paritesi ise 0,9812 seviyesinde. 
     

     
</TEXT>
</DOC>
