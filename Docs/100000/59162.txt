<DOC>
<DOCNO> 59162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/26/son/sontur19.html </URL>
<DATE> 2001/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İBDA C liderinin idam kararı Yargıtay'da usule takıldı 
</HEADLINE>
<TEXT>

     Yargıtay 9. Ceza Dairesi, ''Salih Mirzabeyoğlu'' olarak tanınan yasadışı İBDA-C örgütü elebaşı Salih İzzet Erdiş'e, ''Anayasal düzeni silah zoruyla değiştirmeye kalkışmak'' suçundan verilen idam cezasını usulden bozdu. Daire, ''Erdiş'in kimlik bilgilerinin kısa ve gerekçeli kararın hüküm fıkrasına yazılmamasını'' gerekçe gösterdi. 
     Yargıtay 9. Ceza Dairesi, İstanbul 6 No'lu DGM'nin Erdiş, Sadettin Ustaosmanoğlu, Mehmet Fazıl Aslantürk ve Hüsnü Göktaş hakkında verdiği kararın temyiz istemini sonuçlandırdı. 
     Daire, İstanbul 6 No'lu DGM'nin, Salih İzzet Erdiş hakkında idam cezası kararını usulden bozdu. Daire, ''Niteliği süreklilik gösteren Yargıtay kararları uyarınca, Erdiş'in kimlik bilgilerinin kısa ve gerekçeli kararın hüküm fıkrasını yazılmaması ve hüküm fıkrasının yer aldığı duruşma tutanağının mühürlenmemesini'' gerekçe gösterdi. 
     Daire, sanık Hüsnü Göktaş hakkında 4616 sayılı Şartla Salıverilmeye, Dava ve Cezaların Ertelenmesine İlişkin Yasa uyarınca verilen erteleme kararının temyiz isteminin reddine karar verdi. 
     Bu kararın üzerine dava dosyasının tamamı yeniden davanın görüleceği İstanbul 6 No'lu DGM'ye gönderileceğinden, bozma, usulden olduğu için diğer iki sanık hakkında karar verilmedi. 
     Yargıtay 9. Ceza Dairesi'nin bu kararı üzerine sanıklar, İstanbul 6 No'lu DGM'de yeniden hakim karşısına çıkacaklar. 
     






</TEXT>
</DOC>
