<DOC>
<DOCNO> 63775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/23/son/soneko08.html </URL>
<DATE> 2002/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolardaki düşüşün piyasalara yansıması... 
</HEADLINE>
<TEXT>

     Ekonomide son 3 ayda yaşanan bahar havası çerçevesinde talebin gerilemesiyle birlikte, ABD doları'nda yaşanan 300 bin lira civarındaki düşüşün, bazı mal fiyatlarına yansıdığı bildirildi. 
     Gima Genel Müdürü Dengiz Pınar, dolardaki düşüşe paralel olarak özellikle ithal katkı maddesi bulunan yerli gıda ürünlerinde çok ciddi indirimler yapıldığını söyledi. 
     Gima olarak kur farkını üretici firmalardan aldıklarını, bunu da anında tüketicilere yansıttıklarını belirten Pınar, ''Dolar düştüğü sürece bizim politikamız bunu anında reyona yansıtmaktır. Dolardaki düşüş nedeniyle Aralık 15'inden itibaren indirimlerimiz başladı. Yerli gıda ürünlerinde yüzde 2'den yüzde 18'lere kadar varan oranlarda indirim söz konusu'' diye konuştu. 
     Pınar, gıda dışı ürünlerde daha az bir indirime gidildiğini, ayrıca daha önce yüksek dolar fiyatları üzerinden siparişler verildiği için ithal ürünlerde ucuzlamanın çok olmadığını ifade etti. 
     Tüketicilerin fiyatlara dikkat etmesini, fiyat araştırması yapmasını isteyen Dengiz Pınar, ''Bazı firmalar kur farklarını kar odaklı kullanabilirler. Üreticiden indirimli alıp, aynı fiyatla satmaya devam edebilirler'' dedi. 
     Reis Tarımsal Ürünler A.Ş. Yönetim Kurulu Başkanı Mehmet Reis de, pirinç başta olmak üzere kırmızı mercimek, yeşil mercimek, pilavlık bulgur fiyatlarının düştüğünü belirterek, ''Her ürünün alternatifi vardır. Pirinç fiyatı inerse makarna fiyatı da inecektir. Tüm temel gıda maddelerinde, yani mutfağa giren tüm ürünlerde bu indirim yansıyacaktır'' diye konuştu. 
     Türkiye Otomotiv Distribütörleri Derneği Yönetim Kurulu Başkanı Yüksel Mermer ise günlük kurda satış yapan hiçbir üyeleri olmadığını, bu nedenle dolardaki düşüşün otomotiv fiyatlarında herhangi bir etkisi olmadığını söyledi. Mermer, şunları kaydetti 
     ''Şubat krizinden bu yana bütün distribütörler fiyatlarını günlük kurun çok altında tuttular. Fiyatlarımız, dolar 1 milyon 600 binlerdeyken yüzde 35-40, 1 milyon 400 binlerdeyken yüzde 25-30 ve 1 milyon 300 binlerdeyken yüzde 10 daha altında seyrediyor. Bu fiyatları ayarlarken de kar marjı falan yok. Maliyetler üzerinden hesaplıyoruz. 
     Distribütörlerimizin hepsi, piyasaya uyum sağlamak için zarar ederek satıyorlar.'' Geçen yıl Ocak ayında ortalama 8 bin civarında ithal otomotiv satarken, bu yılın aynı ayında 250-300 adet civarında satış beklediklerini bildiren Mermer, piyasadaki beklenen canlılığı sağlayacak olanın doların inmesinden ziyade KDV oranlarının düşürülmesi olduğunu vurguladı. 
     
     Balnak Holding... 
     Balnak Holding Yönetim Kurulu Başkanı Lütfi Aygüler, geçen yıl ithalatta çok kötü bir düşme yaşanmasının lojistik sektörünü çok etkilediğini, bu nedenle doların düşmesine ithalatın canlanması açısından bakıldığında olumlu etkisi olacağını söyledi. 
     Öte yandan uluslararası taşımacının bir ihracatçı gibi görülebileceğini ve doların giderleri açısından çok önemli olduğunu kaydeden Aygüler, ''Doların 1 milyon 650 binlerden, 1 milyon 300 binlere düşmesi çok ciddi bir gerileme. Bu, ihracatçılar gibi bizi de olumsuz etkileyecek'' dedi. 
     Kurda tahminlerinin ötesindeki değişikliklerin önlerini görememeye neden olduğunu belirten Aygüler, şunları söyledi 
     ''İkincisi, daha önce bu tür yüksek devalüasyonlu krizlerin ardından yaşadığımız kötü dönemleri anımsatıyor bize. Yüksek devalüasyonun ardından uzunca bir süre kurda yavaşlama oluyordu. 
     İhracatçılar bu konuda çok mağdur oluyorlardı. Çünkü, fiyatlarımız sürekli geriliyordu. O açıdan döviz kazananları bu yıl yine böyle bir tehlike mi bekliyor, diye bir endişe var.'' 
     
     Uzman görüşü.. 
     Marmara Üniversitesi İktisadi ve İdari Bilimler Fakültesi İşletme Bölüm Başkanı Prof. Dr. Osman Altuğ da, dolar fiyatının düşüşünün piyasaya etkisini belirleyecek esas unsurun, ''tıkır tıkır çalışan fabrikalar'' olacağını vurguladı. 
     Türkiye'de bugün hala fabrikaların kapandığını ve insanların işsiz kaldığını dile getiren Prof. Altuğ, dolar fiyatındaki son günlerde görülen hızlı düşüşün tamamen suni olduğunu savundu. Prof. Altuğ, bu durumda doların düşmesinin piyasaya olumlu yansımasından bahsedilemeyeceğini, çünkü bu düşüşün tamamen ''sanal'' olduğunu öne sürdü. 
     






</TEXT>
</DOC>
