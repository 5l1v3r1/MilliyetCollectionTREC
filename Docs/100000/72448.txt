<DOC>
<DOCNO> 72448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/guncel/gun04.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Naylon Genel Müdürlük 
</HEADLINE>
<TEXT>

Dünya Bankası’nın verdiği 500 milyon dolarlık kredinin 100 milyon dolarıyla Acil Durum Yönetim Merkezi Genel Müdürlüğü kuruldu, bir müdür atandı, ama hepsi bu kadar... 
     ÖNDER YILMAZ Ankara 

     Hükümet, Başbakanlık bünyesinde kurduğu Acil Durum Yönetimi Merkezi Genel Müdürlüğü’nü iki yıldır işler hale getiremedi. Dünya Bankası’ndan Genel Müdürlük için 500 milyon dolar kredi alan ancak iki yıldır tek bir projeyi hayata geçiremeyen hükümet, kredinin geri ödemeleri başladığı için yılda 750 bin dolar da faiz ödüyor. Hükümet, Marmara Depremi sonrasında risk yönetimini kurumsal çerçeveye oturtmak amacıyla Dünya Bankası ile 23.11.1999 tarihinde bir sözleşme imzaladı. 
     
     Bakanlık devreye girince... 
     Sözleşme gereği kurumsal yapının oluşması için 100 milyon dolar harcanarak Başbakanlık Müsteşarı’na bağlı Acil Durum Yönetimi Merkezi Genel Müdürlüğü oluşturuldu. Kurum, işlerlik kazanmadan MHP, Dünya Bankası kredisiyle deprem konutlarının projelerini yürüttüğü gerekçesiyle müdürlüğün kendilerine bağlanmasını istedi. Ecevit de onay verdi. Ancak Faruk Bal’a bağlı ilgili Devlet Bakanlığı, Genel Müdürlüğü by - pass ederek, 5 - 6 kişilik dar kapsamlı bir proje uygulama birimi oluşturdu ve Genel Müdürlüğün yapması gereken çalışmaları yürütmeye başladı. 
     
     İki yıldır hiç adım atılmadı 
     Tekirdağ ve İstanbul illeri ile Gemlik, Körfez ve Bandırma ilçelerini pilot bölge seçen proje uygulama birimi, iki yıldır tek bir adım atmadı. Genel Müdürlüğe ise bir genel müdür atandı ama asıl işleri yürütecek 4 genel müdür yardımcısı, 8 daire başkanı ve uzmanlar görevlendirilemedi. Adil Özdemir’in başında bulunduğu Genel Müdürlük k ğıt üzerinde kaldı. Türkiye, geri ödemesi başlayan 500 milyon doların bir kuruşunu proje için harcamazken, yılda 750 bin dolar da faiz ödemeye başladı. Proje uygulama ekibinin 5 bin doları bulan maaşları ile denetim için gelen yabancı heyetlerin harcamalarının da krediden ödendiği söyleniyor. 
     



 GÜNCEL 
















</TEXT>
</DOC>
