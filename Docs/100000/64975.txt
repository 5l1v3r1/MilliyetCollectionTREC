<DOC>
<DOCNO> 64975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/30/son/sondun15.html </URL>
<DATE> 2002/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit Bulgaristan'da... 
</HEADLINE>
<TEXT>

     Başbakan Bülent Ecevit'in 2 gün sürecek Bulgaristan ziyareti başladı. 
     Başbakan Ecevit, eşi Rahşan Ecevit ve Ulaştırma Bakanı Oktay Vural ile Çalışma ve Sosyal Güvenlik Bakanı Yaşar Okuyan, ''ATA'' uçağı ile saat 12.45'de Sofya havaalanına geldi. 
     Ecevit ve beraberindeki heyeti, Bulgaristan Başbakan Yardımcısı ve Bölgesel Kalkınma Bakanı Kostadin Paskalev ile Türkiye'nin Sofya Büyükelçisi Haydar Berk ve elçilik mensupları karşıladı. 
     Başbakan Ecevit, daha sonra Aleksandır Nevski meydanındaki Meçhul Asker Anıtı'na çelenk koyacak. 
     Öğleden sonra Bulgaristan Başbakanı Simeon Sakskoburgoski ile görüşecek olan Ecevit, daha sonra Meclis Başkanı Ognian Gercikov ile biraraya gelecek, Bulgaristan'ın yeni Cumhurbaşkanı Georgi Pırvanov tarafından kabul edilecek. 
     Ecevit'in Bulgaristan ziyareti sırasında yapacağı görüşmelerde iki ülke arasındaki ilişkilerin son durumu ele alınacak ve özellikle vize, Türkiye'de yaşayan Bulgar vatandaşlarının sosyal hakları, Yukarı Arda projesi konularında yaşanan sorunlar değerlendirilecek. 
     Başbakan Bülent Ecevit, yarın, üyelerinin çoğunluğunu Türklerin oluşturduğu Hak ve Özgürlükler Hareketi HÖH yöneticileri ile biraraya gelerek, Bulgaristan'da yaşayan Türklerin sorunları hakında bilgi alacak. 
     Ecevit'in ziyareti yarın öğlen sona erecek. 
     






</TEXT>
</DOC>
