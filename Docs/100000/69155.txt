<DOC>
<DOCNO> 69155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/23/son/sonspo07.html </URL>
<DATE> 2002/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan Mansız "Maçtan sonra bir polis bana küfür etti" 
</HEADLINE>
<TEXT>

     İlhan Mansız, kendisine ait ''www.ilhanmansiz.org'' adresli web sitesinde yaptığı açıklamada, Kocaelispor'a attığı gollerin kendisinin de hoşuna gittiğini belirtti. 
     Herkesin Kurban Bayramı'nı kutlayan golcü futbolcu, Kocaelispor maçının önemine değinerek, ''Maçın genelinde iyi oynadığımızı ve oyuna hakim olduğumuzu söyleyebilirim. Attığım goller estetik olarak benim de hoşuma gitti. Ama benim gol atmamdan çok, takımın kazanması ve şampiyon olması çok daha önemli. Takım olarak bu galibiyeti taraftarlarımıza bayram hediyesi olarak veriyoruz'' dedi. 
     İlhan Mansız, maç içinde bir pozisyonda Kocaelisporlu Faruk ile tartıştığını belirterek, kendisinden özür dilediğini kaydetti. 
     
     Maç sonrası gerginlik 
     Maç sonunda yaşanan gerginliğe de değinen İlhan Mansız, olayı, ''Bu bayram gününde, böylesi bir galibiyet sonrasında, tüm neşemi kaçıracak cinstendi'' diye açıkladı. 
     Golcü futbolcu, şunları ifade etti 
     ''Soyunma odası çıkışımızda bizleri korumak ve emniyetimizi sağlamakla görevli bir polis memuru, benim gazetecilerle röportaj yaptığım bir esnada, bana ağza alınmayacak küfürler etti ve hakarette bulundu. Benzeri olayları, başka deplasmanlarda da yaşadığımız olmuştu, ama bu bardağı taşıracak türdendi. Mesai arkadaşları, bizleri fanatik taraftarların, benzeri davranışlarından korumak için çaba gösterirken, bir polis memurunun bu tür çirkin davranışlarda bulunması beni çileden çıkartmaya yetti. Açıkçası çok sinirlendim ve bu sorumsuz görevli ile tartışmaya başladım. Menajerimiz Sinan Engin'nin araya girmesi ile olaylar daha da büyümeden yatıştı.'' Bir güvenlik görevlisinin, mesleğini ikinci plana atarak, duygularını ön plana çıkarıp, fanatik bir taraftar gibi davranabilmesini bir türlü aklının almadığını belirten İlhan, ''Belki benim yaptığım hareketler de yakışıksızdı. Ancak bu düşünceler aklıma gelince adeta kendimden geçtim ve bu sevimsiz görüntülerin ortaya çıkmasına sebep oldum. Sizlerden bu görüntüler adına özür diliyorum'' dedi. 
     






</TEXT>
</DOC>
