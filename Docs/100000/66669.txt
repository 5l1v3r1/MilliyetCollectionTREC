<DOC>
<DOCNO> 66669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/08/son/sontur23.html </URL>
<DATE> 2002/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kendi kuzenini kaçırıp fidye istedi.. 
</HEADLINE>
<TEXT>

     Muğla'nın Milas İlçesi'nde kuzenini kaçırarak 10 milyar lira fidye istediği öne sürülen bir kız ile ona yardımcı olan 2 kişi yakalandı. 
     Alınan bilgiye göre, ilköğretim okulu 8 sınıf öğrencisi İ.A 14 , halasının kızı S.Ç., K.V.ve M.T. tarafından kaçırıldı. İ.A'nın babası İbrahim A.'yı arayan kişiler, çocuğunun bırakılması için 10 milyar lira fidye istediler. 
     İbrahim A.'nın durumu polise bildirmesi üzerine başlatılan soruşturmada, İ.A, halasının kızı S.Ç.'nin evinde bulundu. 
     İ.A, polise verdiği ifadede, okuldan çıktıktan sonra 2 kişinin kendisini kaçırmak için girişimde bulunduğunu, bu sırada halasının kızı olan S.Ç.'ye durumu anlattığını ve yardım istediğini söyledi. 
     S.Ç.'nin ''Hadi o zaman bize gidelim'' dediğini kaydeden İ.A, bu teklifi kabul ettiğini ve daha sonra 2 şüphelinin de eve geldiği belirtti. 
     K.V.ve M.T'nin ifadelerinde, S.Ç.'nin kendilerine telefon borçları olduğunu, çocuğu kaçırıp alacakları parayla bu borcun kapatılacağını, planı da S.Ç.'nin yaptığını söyledikleri öğrenildi. 
     Yetkililer, olayla ilgili soruşturmanın sürdüğünü, gözaltına alınanların işlemlerin tamamlanmasının ardından adliyeye sevk edileceğini bildirdiler. 
     






</TEXT>
</DOC>
