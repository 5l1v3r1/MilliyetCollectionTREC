<DOC>
<DOCNO> 55929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/guncel/gun01.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Damatlar tutuklandı babalar ne olacak 
</HEADLINE>
<TEXT>

Babaları tarafından 10 - 13 yaşındayken 2 milyara evlendirilen çocuk gelinlere savcılık sahip çıktı. 20 damat tutuklandı, asıl suçlular serbest 
     YALÇIN ATA AYDIN DHA 

     Aydın'ın İncirliova ilçesinde yaşanan "çocuk evlilikleri"yle ilgili savcılığın başlattığı soruşturmada 20 kişi tutuklandı. Küçük yaştaki kızlarla nik hsız yaşadıkları belirlenen 15 - 20 yaş arasındaki damatlar, cezaevine gönderildi. Skandal, sekiz yıllık zorunlu eğitim kapsamında okula gitmeleri gereken onlarca kız öğrencinin devamsızlıkları incelenince ortaya çıkmıştı. 
     
     Aileler ikna edildi 
     Babaları tarafından 1.5 - 2 milyar lira başlık parası karşılığında 15 - 20 yaşındaki erkek çocuklarla imam nik hı kıyılarak evlendirilen kız çocuklarının bir kısmı Milli Eğitim Müdürlüğü'nün çabası sonucu geçtiğimiz günlerde okula döndürüldü. Milli Eğitim Müdürlüğü, devamsız öğrencilerin aileleriyle görüştü, öğretmenler de ev ev dolaşarak aileleri ikna etmeye çalıştı. 
     Sonunda aralarında evli, hamile ya da çocuklu küçük yaştaki kızların da bulunduğu 586 devamsız öğrenciden 479'u yeniden okula başladı. 479 çocuk, yeniden okul sıralarındaki yerlerini alırken skandalla ilgili İncirliova Cumhuriyet Savcılığı'nın başlattığı soruşturmanın 3. gününde 25 damat gözaltına alındı. 
     
     Kızlara bekaret testi 
     Küçük damatlar İncirliova Adliyesi'nde ifade verdi, sanıkların birlikte yaşadığı kızlar ise adli tıp incelemesi için Adnan Menderes Üniversitesi Tıp Fakültesi Hastanesi'ne sevk edildi. Burada yapılan muayene sonucunda kızların bakire olmadığı yönünde rapor tutuldu. Sanık damatlardan 6'sı önceki akşam, 14'ü de dün "küçük yaşta kızı zorla alıkoymak ve tecavüz"den ceza evine gönderildi. 
     
     Mağdurlar saptanacak 
     Savcılık tutuklananların 15 - 20 yaş grubunda olduğunu açıkladı. Küçük yaşta evlendirilen kız çocuklarının aileleriyle ilgili adli soruşturmaya ise henüz başlanmadı. Bu işlem için mağdurların saptanması bekleniyor. 
     



 GÜNCEL 














</TEXT>
</DOC>
