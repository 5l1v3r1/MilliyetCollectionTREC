<DOC>
<DOCNO> 90137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/16/spor/ysenay.html </URL>
<DATE> 2002/06/16/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Neler yapmalı 
</HEADLINE>
<TEXT>

Çabuk düşünüp, çabuk hareket yeteneği iyi bilinen Tayfur on birde yer almalıdır. Tribün gürültüsüne kulak tıkanmalı, hakeme dikkat edilmelidir 
     Yarım asırlık Dünya Kupası hasretini ikinci tur vizesiyle süsleyen Türkiye şimdi hayli zengin bir moralle Japonya maçına hazırlanıyor. 
     Brezilya - Kosta Rika maçları sonrası kopan fırtınalı hava yerini sükun ve huzur dolu, dinlendirici ortama bırakmalıdır kendisini... Bütün Dünya Kupaları’nda her ülkenin yarışanı, yarıştıranları, basını ve olayları izleyen halkı da heyecan, hatta stres dolu günler yaşarlar. Oynanan futbola göre de genelde gergin ortamlar doğar. Çünkü herkesin istediği iyi futbol, savaşan bir takımdır ve tabii sonuçta da galibiyet için atar tüm kalpler ve yürekler... 
     Çin maçına kadar milli takımın ilk eleme maçları dahil komple futbol ve üstün tempolar yaratarak kazandığı tek maçını bile hatırlamıyor, benim henüz işlevlerinde hiç eksiğini görmediğim hafızam... Öyleyse kötü oynanan maçlara acılı yazılar yazan medyaya koyulan haksız tavırlar niye ki Ayrıca bilinmeli ki, o yazılar milli kampı da hırslandırmış ve Çin maçındaki tempo ayaklanması biraz da basın sayesinde oluşmuş, aslında bütün Türkiye’nin yürekten istediği sonuca varılmıştır... Haaa, bir - iki reyting tutkusu ile yazıp çizen "yanlış kalemler" ipin ucunu kaçırmış olabilirler. Ama onlara kızıp da, tüm medyaya tavır koymak milli takımın hedeflerine hiçbir şey kazandırmayacağı gibi çok şey de kaybettirebilir. Bu hassas konu bütün milli kamp mevcutlarınca çok iyi biline... 
     
     Şimdi mesele geçmişe sünger çekip 18 Haziran günkü Japonya oyunu ve saha içi stratejilerine çok doğru hazırlanabilmektir. İlk on biri yerli yerinde seçebilmek, özellikle savunmada çabuk adamları oynatmak sanırım, Şenol Güneş’in de kafasındaki ilk meseledir. Çabuk düşünüp, çabuk hareket yeteneği iyi bilenen Tayfur illaki Japon doksan dakikasının ilk tertibinde yer almalıdır. Ayrıca oyunda dengeler kurulup, hücumlarımız çoğalmaya başlayınca Tayfur’un yan toplara ne kadar güzel çıkıp, şık goller atma özelliğine sahip olduğu da hepimizce bilinmekte... Orta alanda Ümit Davala’nın İtalya’da paslanmaya yüz tutmuş ayakları artık açılmaya başlamıştır. 
     Japonları yenmek için tribünlerden yağacak gürültü tarakkasına tüm kulaklar tıkalı olmalıdır millilerimizde... Hakemlere el - kol hareketleri asla yapılmamalı ve hakemlerin bizim yapacağımız pire kadar küçük kabahatlere deve gözlüğü ile bakacakları asla unutulmamalıdır. Hele hele oyunun ilk yarısı içinde alınacak sarı kartların, bize ikinci 45’te kırmızı olarak fatura edileceği ihtimali yüzde 90’lardadır maalesef. Çünkü Uzakdoğu’da ev sahipliği yapan Kore ve Japonya bize göre özellikle takdir düdüklerinde hakem himayesinde yol almaktadırlar. Öyleyse yarışmalarda, Türkiye 18 Haziran’da Japonya ile birlikte hakem hesabını da çok iyi yapmalı ve çelik gibi sağlam bir "özel tim" havasında ve idaresinde götürmelidir hayati doksan dakikayı... Yenilenin evine döndüğü bu maçlarda sadece akıllı ve güçlü olanlar yola devam edeceklerdir. Aksinde kalıp duygusal hareketlere takılanlarla, tembel kramponların varolduğu ekipler ise evlerine erken dönmeye mahkumdurlar. 
     Türkiye ise ikinci tura uzanmakla Türk futbolunda hem bir ilki başarmış, hem de takım Uzakdoğu havasına girerek her son maçını daha kolektif oynamaya başlamıştır.. Dünya Kupası’nın en klas oyuncularından biri olan Hasan Şaş’ın yanında bir de Hakan Şükür patlaması gerçekleşirse eğer, işte o zaman Japonlar yaya kalırlar TÜRKİYE önünde.. 
     



 SPOR 





































</TEXT>
</DOC>
