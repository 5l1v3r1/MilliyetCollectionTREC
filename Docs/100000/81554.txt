<DOC>
<DOCNO> 81554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/02/guncel/agun.html </URL>
<DATE> 2002/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağ partileri pişman ettiler 
</HEADLINE>
<TEXT>

1 Mayıs’a sahip çıktıklarını göstermek için Ankara’daki kutlamalara katılan SP, AKP, ANAP ve DYP’liler, göstericiler tarafından yuhalandı 
     ANKARA - İSTANBUL Milliyet DHA 

     1 MAYIS dün çeşitli illerde coşkuyla kutlanırken, gösterilere izin verilmeyen Olağanastü Hal kapsamındaki illerde yer yer olaylar çıktı. Nevruz kutlamalarında 2 kişinin öldüğü Mersin’de izinsiz gösterileri önlemek için 10 ilden takviye alan polis, kuş uçurtmadı. Ankara’daki 1 Mayıs kutlamalarını sağanak yağmur vurdu. Sağ partilerin ilk kez katıldığı kutlamalarda, SP, AKP, ANAP ve DYP’liler yuhalandı. 
     
     Tandoğan dolup taştı 
     SP’nin yayın organı olarak bilinen Milli Gazete önceki gün 1 Mayıs’ın geçmişte sol örgütlerce sahiplendiğini ve bu imajın değişmesi gerektiğini duyurdu. Gazete, bu yıl törenlere sivil toplum örgütlerinin sahip çıkacağını, barış çağrısında bulunacaklarını da kaydetti. SP Genel Başkanı Recai Kutan’ın bu yayın çizgisinde hareket ederek kutlamalara katılması dikkat çekti. Tandoğan Meydanı’nda yapılan mitinge, ANAP, DYP, SP, AKP, CHP, ÖDP, iP, EMEP, HADEP, Hak - Par yöneticileri ve üyeleri katıldı. 
     
     Kutan’ın keyfi kaçtı 
     5 bin polisin görev aldığı mitingde alana girenler tek tek arandı. Yüksek binaların çatılarında keskin nişancılar görev aldı. İşçiler, SP Genel Başkanı Kutan’a "Madem 1 Mayıs’a katılacaktınız, solcuları niye yıllarca düşman ilan ettiniz" diye tepki gösterdiler. Mitinge katılan tek lider olan Kutan, işçiler tarafından yuhalanınca yüzü asıldı. Kutan, "İşçi, memur, emekli, çiftçi sıkıntı içinde. Bu ülkede ne kadar ezilen, hakkı yenen varsa hepsinin sesi olmak için buradayız" dedi. Recai Kutan, davul-zurna ekibine de 10 milyon lira bahşiş verdi. 
     
     İstanbul’da "sağ" yoktu 
     İstanbul’da Türk - İş, DİSK, HAK - İş, KESK ve Memur - Sen tarafından organize edilen 1 Mayıs, siyasi partilerin ve sivil toplum kuruluşlarının da geniş katılımıyla olaysız kutlandı. Sadece Taksim’de pankart açmak isteyen iki kişi gözaltına alınırken, davet edildikleri halde sağ partiler mitinge katılmadı. 
     Çağlayan Meydanı’ndaki miting alanında 24 polis noktasında arama yapıldı. Kortejde kırmızı, sarı ve yeşil renklerden oluşan bayraklar taşıyan HADEP’liler, Abdullah Öcalan ve PKK lehine slogan attı. Yaklaşık 100 kişiden oluşan MLKP’li bir grup yüzlerine maske takarak korteje girdi. Yürüyüşe eşcinseller de katıldı. 
     
1 Mayıs notları...      Gaziantep’te gösterilere katılanlar, üzerlerindeki bozuk paraları FAK-FUK-FON’a bağışlanmak üzere polis gözetimindeki kutulara bıraktı. 
     
     Yağmur durmadı 
     Ankara Tandoğan Meydanı’ndaki törenlere katılan göstericiler yağmur yüzünden zor anlar yaşadı. Sağanak yağışa rağmen meydanı dolduranlar, naylon yağmurluklar giydi. 
     
MLKP’liler maskeyle katıldı      Fotoğraf ERCAN ARSLAN 

     Ankara’da sağ partilerin yuhalanması, Recai Kutan’ın sinirini bozdu. İstanbul’daki gösterilere ise hiçbir sağ parti katılmadı. Çağlayan’daki gösterilerde 100 kişilik MLKP’li grubun yüzlerinde maskelerle korteje girmesi dikkat çekti. 
     
Bir yanda dans, bir yanda çatışma      1 Mayıs İşçi ve Bahar Bayramı, dünyanın dört bir yanında kutlandı. Avustralya ve Almanya’da çatışma, Çin’de ise dans ve müzik vardı 
     DIŞ HABERLER SERVİSİ 


</TEXT>
</DOC>
