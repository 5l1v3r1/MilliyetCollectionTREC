<DOC>
<DOCNO> 81319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/30/son/sontur25.html </URL>
<DATE> 2002/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
"Yeşil Kart'lılara para verilecek" söylentisi başvuruları patlattı 
</HEADLINE>
<TEXT>

     Şanlıurfa'nın Siverek İlçesi'nde, devletin yeşil kartı olanlara para yardımı yapacağı söylentisi nedeniyle bir haftada bin kişi yeşil kart almak için başvurdu. 
     Kaymakamlık ise hoparlörden yaptığı duyuruda, söylentinin asılsız olduğunu belirterek, vatandaşların itibar etmemelerini istedi. 
     Bazı kişilerin, devletin yeşil kartı olanlara 250 milyon lira para yardımı yapacağı yolunda çıkardığı söylenti, kısa sürede tüm ilçeye yayıldı. 
     Bunun üzerine vatandaşların büyük bölümü yeşil kart almanın yollarını aramaya başladı. Yeşil Kart Bürosu'na yoğun başvuru üzerine, görevliler durumu Kaymakam Hayrullah Sun'a bildirdi. 
     Sun, dedikodu nedeniyle bir haftada bin kişinin yeşil kart almak için başvuruda bulunduğunu söyledi. Söylentinin asılsız olduğunu bildiren Kaymakam Sun, ''Söylentinin doğru olmadığını belediye hoparlöründen duyurduk. Duyuruda, söylentinin gerçekle hiçbir ilgisi bulunmadığını ve herhangi bir yardımın yapılmayacağını bildirdik. Vatandaşlarımız, bu ve benzeri konularda söylentilere aldanmasınlar. Mutlaka yetkililerden bilgi alsınlar. Bu dedikoduyu yayanları tespit etmeye çalışıyoruz'' dedi. 
     





</TEXT>
</DOC>
