<DOC>
<DOCNO> 51646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/11/ekonomi/eko01.html </URL>
<DATE> 2001/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bize hantal dediler, şimdi doğru yaptığımız anlaşıldı 
</HEADLINE>
<TEXT>

Özel sektörün değişen şartlara çabuk ayak uydurduğunu söyleyen Koç Holding Yönetim Kurulu üyesi Mustafa Koç, "Derin bir likidite krizi yaşarken dışarıdan para arayışına girmemiz kaçınılmaz ama esas olarak iç kaynaklarımıza yönelmemiz gerek" dedi. "Ekonomi iyi giderken çok muhafazak r ve hantal olduğumuz yönünde eleştiri aldık. Ama şimdi izlenilen yolun ne kadar doğru bir strateji olduğu görüldü" diyen Koç, krizden en az yara alarak çıkmaya çalıştıklarını, bunu da başardıklarını anlattı 
     AÇIK KOYU SOHBETLER EYLEM TÜRK 

11 Eylül'de ABD’de yaşanan terör eyleminden sonra yılsonu ekonomik hedeflerinizde revizyona gittiniz mi 
     Bütçelerimizi kasım, aralık ve şubattan sonra revize ettik. 11 Eylül'den sonra bir revizyon yapmadık. Burada dolar kurunun ne olacağı, bire bir açık pozisyonu olan ve döviz borcu olan şirketleri genelde etkiliyor. Bunun için belirli senaryolarımız var. şu olursa şu kadar zarar edeceğim, şu olursa başa baş geleceğim gibi. Doların gelecek sene de bu şekilde gitmesini düşünemiyoruz. Dolar kuru ve enflasyonun bu şekilde seyretmesi düşünülemez. 
     
Koç Holding'de bir yeniden yapılanma süreci yaşanacak mı 
     Koç Holding, değişen koşullara ve günün gereklerine uygun olarak yapılanmasını sürekli gözden geçiriyor ve gerekli değişiklikleri yapıyor. 2001 yılbaşından itibaren yapılanmamızda önemli değişiklikler yaşadık. Örneğin, Tofaş Fabrika ile Tofaş Oto'nun birleşmesi tamamlandı. 
     Otomotiv perakende satışı yapan 17 şirketimiz, biri Ford Otosan diğeri ise Tofaş ürünlerini pazarlamak üzere iki yeni şirket çatısı altında toplandı. Aygaz ile Gazal'ın birleşmesi tamamlandı. Topluluk bünyesinde yer alan bütün mevcut ve yeni finansal hizmet şirketlerini koordine edecek ve yönlendirecek bir yatırım ve yönetim şirketi olarak Koç Finansal Hizmetler AŞ kuruldu. Verimliliğimizi sürekli geliştirecek bu türden yapılanma çalışmaları gerekli görüldükçe bundan sonra da sürdürülecek. 
     
     Dünya zor bir döneme girdi 
ABD'ye düzenlenen terör saldırılarından sonra dünya piyasalarında dengeler ne yönde değişecek 
     11 Eylül saldırısından önce ABD ekonomisi bir durgunluk yaşıyordu. Bunun bir resesyona dönüşmekte olduğu değerlendirmeleri de duyuluyordu. 11 Eylül bu eğilimi daha da derinleştirdi. Bunun üç temel nedeni var. Birincisi ABD, Avrupa ve Japonya ekonomileri eşzamanlı olarak bu durgunluğu yaşıyor. 
     İkincisi faiz hadlerini düşürmek, kapasite fazlasına sahip bir ekonomide gerekli hareketi sağlamayabilir. Üçüncüsü de durgunluktan çıkmak için gereken tüketici harcamalarını ateşleyecek güven ortamı saldırı nedeniyle mevcut değil. Dünya ölçeğinde ekonomide zor bir döneme doğru gidiş var gibi görünüyor. 
     
     İnsanı güvenilir kılmalı 
Yani genel bir değişimden söz etmeliyiz.. Peki nasıl 
     Her şeyden önce 11 Eylül saldırısı tüm kavramların yeniden tanımlanmasına yol açtı. Kısa vadede güvenlik, insan hakları, özgürlükler ve demokratik değerlerin önüne geçmiş gibi görünüyor. Ancak ben demokrasi ile güvenliğin bir birinin alternatifi olmadığına, başka bir deyişle birinden birini seçmek durumunda olmadığımıza inanıyorum. Bunlardan biri olmazsa, diğerinin de bir değeri kalmaz. Çünkü gerçek güvenlik topta, tüfekte değil, insanda. İnsanı güvenilir kılmanın yolu da toplumsal adalete, demokrasiye ve insan haklarına her zamankinden daha fazla önem vermektir. 
     Şu an için gerek bireyler, gerek kuruluşlar, gerekse ülkeler, herkes teröre karşı tavır konusunda bir sınavdan geçiyor. Saflar buna göre belirleniyor. Bu noktada, Türk Silahlı Kuvvetleri temsilcilerinin ağzından da dile getirildiği gibi, ABD'ye yapılan saldırıdan çok önemli bir ders çıkarmak gerek. Bu derse ihtiyacı olmayan ülkelerin başında da Türkiye geliyor. Çünkü Türkiye çok uzun yıllar terör gerçeğini çok büyük acılarla yaşadı ve bunu dünyaya anlatmak için çaba harcadı. İşte bu nedenle, yıllardır savunduğumuz, terörizme taviz verilmemesi ve çifte standartlardan kaçınılması gerektiği yönündeki görüşlerimizin böyle acı bir deneyimden sonra benimsenmesi üzücü. Ancak tabii ki, haklılığımızın bu şekilde kanıtlanmasını ulusça istemezdik. 
     
Bu sürecin Türk ekonomisine nasıl yansımasını bekliyorsunuz 
     Bütün dünya daralırken Türkiye'nin dışarıya mal ve hizmet satarak kendi sıkıntısının aşması da elbette pek kolay olmayacak. Bunun için iç tüketim açısından gerekli güven ortamının oluşturulması, daha fazla yatırım, daha fazla üretimin önünü açacak yapısal dönüşümlerin gerçekleşmesi ve rasyonel politikaların yürürlüğe konulması gerekli. 
     11 Eylül, ABD ile ticari ilişkilerin geliştirilmesi için bir fırsat oldu. Ben ABD'deki işadamlarıyla sürekli temas halindeyim. Önümüzdeki hafta Washington'a gidiyorum. Onlar bize, 'Sizin için bundan daha iyi bir fırsat olamaz' diyorlar. Türkiye'nin önemi giderek artacak. Bunun için kararlı ve dirayetli bir yürüyüş lazım. Bu Türkiye için büyük bir fırsat. 
     
     Türkiye kartlarını iyi oynamadı 
Fırsat yeterince değerlendiriliyor mu 
     Ben Türkiye'nin kartlarını da bu konuda çok iyi oynadığı kanaatinde değilim. Bugün ABD Vietnam'la, Ürdün'le serbest ticaret anlaşması imzaladı. Türkiye bu konuda geç kaldı. Türk iş dünyasının ABD ile ilişkilerini daha da geliştirme yönündeki çabalarımız aynen devam edecek. 
     Bu dönemde Türkiye ile ABD arasında bir serbest ticaret anlaşmasının imzalanması için girişimde bulunmamız gerektiğine inanıyorum. TÜSİAD da Türkiye'nin ihraç ürünlerine ABD'nin uyguladığı kotalar konusunda çalışmalar yürütüyor. Biz diyoruz ki, Türkiye AB ülkeleriyle bir Gümrük Birliği anlaşması imzaladı ve yıllardır bu anlaşma yürürlükte. Dolayısıyla Türkiye Avrupa ülkeleri ile aynı ekonomik havuzda yer alıyor. Bu nedenle de bize kotalar konusunda Avrupalı ülke muamelesi yapmak durumundasınız. Bu konuda Türkiye'ye düşen görevler olduğuna inanıyorum. 
     
     Risk yönetimi ve likidite önem kazandı 
Koç Holding krizlerin ardından ne gibi önlemler aldı 
     Koç Holding'in kriz stratejisinin temelinde, "her koşulda devlete, iş ortaklarına ve herkese karşı tüm taahhüt ve yükümlülüklerini yerine getirmeye devam etme" ilkesi yatıyor. Türkiye'nin en güvenilir kurumlarından biri olma hedefimiz her koşulda geçerli. Savaş koşulları da bu hedefimizi değiştirmeyecek. Yaşam hem bireysel, hem toplumsal düzeyde devam ediyor. Koç Holding'in yükümlülükleri de devam ediyor. Belirsizliğin yüksek olduğu böyle bir dönemde risk yönetimi ve likidite önem kazanıyor. Stratejimizi şu konularda yoğunlaştırdık Dünya pazarlarında kabul gören kaliteyi sunmak, ihracat fırsatlarını değerlendirmek, ihracat odaklı yatırım projelerine hız vermek, yurtdışı faaliyet gelirlerimizi artırmak, turizm gelirlerimizi artırmak, olabildiğince likit kalmak. Verimliliği artırmak çok önemli bir konu. Ancak bu yolla maliyetlerimiz düşürebilir ve daralan piyasada daha rekabetçi olabiliriz. İnsan kaynağı en önem verdiğimiz konu. İnsan kaynağımızı sürekli geliştirmek için projeler geliştiriyoruz. Yetişmiş insan kaynaklarımızı kriz ortamında bile muhafaza etmekteyiz. 
     
     Erken seçimin faturası ağır olur 
TÜSİAD'da dahil, bazı iş dünyası örgütlerinin bazı üyeleri erken seçim istediklerini dile getirdiler. Sizce erken seçimin ne faydası olur 
     Biz TÜSİAD olarak hükümette bazı revizyonlar yapılmasını öngördük. Maalesef beklediğimiz reaksiyonu almadık. Erken seçimin şu aşamada getirisinin olacağını tahmin etmiyorum. Tersine, ekonomik düzelme olmadan seçime gidilmesinin çok büyük maliyeti olabilir. Çünkü ister istemez seçim ekonomisine geçilecek. Böyle bir şey olursa, IMF ile yapılan anlaşmalar ne olacak Enflasyon zaten bu gidişle yüzde 75-80'e varacak. Bu uzun vadede iyi değil. Önce iyileşme başlasın sonra seçim düşünülür. 
     
     Yönetim krizi 
Yaşadığımız kriz sürecini bugün nasıl değerlendiriyorsunuz 
     Ekonomik kriz büyük ölçüde yönetim krizinden kaynaklanıyor. Ülkemizde uzun süredir yönetim anlayışı, üretmek, değer yaratmak üzerine değil, pay kapmak üzerine kurulu. Bu kapsamda sadece politikacıların değil, popülist politikaları takip edenlerin de anlayış değiştirmeleri gerek. Bugün yaşadığımız kriz, senelerin birikiminden kaynaklanıyor ve bu yönetim anlayışının sürdürülemez olduğunun bir göstergesini oluşturuyor. Temiz toplum özlemi, gelir dağılımındaki adaletsizlik, vergi toplayamamak, kayıt dışı ekonomi, hep bunun sonuçları. Yönetimde de temel bazı eksiklerimiz var. Örneğin, şeffaflık, açıklık, katılımcı anlayış, hesap verebilirlik ve verimlilik gibi ilkeler. Özelleştirmelerin zamanında yapılamaması, Türkiye'yi büyük kayıplara uğrattı, ama bunun için kimseden hesap sorulamadı. Bizde hesap verme, seçimden seçime vatandaşın karşısına çıkmak olarak algılanıyor. Derin bir likidite krizi yaşandığından para bulma arayışlarına odaklanılmış durumda. Oysa belki kısa vadede bunu yapmak zorundayız ama bizim esas olarak iç kaynaklarımıza yönelmemiz gerek. Unutmamak gerek ki, kalkınma ve gelişme her şeyden önce kaynakları rasyonel, verimli kullanma konusudur. Bu hükümet döneminde bu konuda ciddi olumlu adımlar atılmış olması, konunun sevindirici yanı. 
     
     



 EKONOMİ 

















</TEXT>
</DOC>
