<DOC>
<DOCNO> 87106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/spor/spo03.html </URL>
<DATE> 2002/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük inatlaşma 
</HEADLINE>
<TEXT>

Herşey Mondragon ile başladı, Pascal Nouma ile kızıştı. Aslan ile Kartal sürekli karşı karşıya kaldı 
Cim-Bom’dan sonra Djalminha’ya Siyah-Beyazlılar da kancayı taktı. Ortalık Sambacı yüzünden yine karıştı 
     Hedefler hep aynı 
     GALATASARAY ile Beşiktaş arasındaki transfer çekişmesi bitmek bilmiyor. İstanbulsporlu Murat’ın transferiyle başlayan savaş, Mondragon ve Pascal Nouma ile daha da kızışmıştı. Şimdi ezeli rakipler yine aynı isimde odaklanınca yarış yine başladı. Daha önce Galatasaray’ın gündeminde olan Brezilyalı Djalminha’yı Beşiktaş da gündemine aldı. Artık Galatasaray ve Beşiktaş, sadece Nouma için değil, Djalminha için de kapışıyor. 
     
     Sambacı Romanya’da 
     ASLAN ve Kartal’ı birbirine düşüren Djalminha’nın Romanya’da tatil yapması da kafaları karıştırıyor. Ancak yıldız futbolcunun, hangi takıma daha yakın olduğu konusunda kimse fikir yürütemiyor. Kimisi "Djalminha, Lucescu istediği için Romanya’ya gitti" derken, bazı kesimlere göre de Brezilyalı futbolcu Galatasaray ile anlaştığı için Hagi ile birlikte dinleniyor. Rumen gazeteler ise haberi, "Djalminha, Beşiktaş yolunda" başlığıyla okurlarına duyurdu. 
     
     Pascal’da son durum 
     MONDRAGON’U, Beşiktaş’ın talip olması nedeniyle, değerinin daha üstünde bir rakama transfer eden Galatasaray, Pascal Nouma konusunda önemli adımlar attı. Sarı - Kırmızılılar’ın Fransız yıldızın sağlık raporlarını Florya’ya getirttiği öğrenildi. Nouma’nın menajeriyle yapılan pazarlıklarda ise maddi konularda ufak pürüzlerin kaldığı belirtildi. Golcü futbolcunun, aylık 100 bin dolar garanti para istediği, Galatasaray’ın maç başına anlaşma önerdiği açıklandı. 
     
     Beşiktaş rahat 
     NOUMA ile Fransa’da yapılan görüşmelerde prensip anlaşmasına varan Beşiktaş, yıldız futbolcuyu Galatasaray’a kaptırmamakta kararlı. Beşiktaş, Nouma’nın sağlık durumundaki gelişmeleri takip edip, Lucescu’nun son kararını vermesini bekliyor. Ancak taraftarlar bu kadar ağır davranmanın bu transferi olanaksız kılacağı görüşünde. Aslan ile Kartal’ın savaşı tam gaz devam ederken, yarıştan zararlı çıkan her iki cephede de aynı Sıkıntıda olan bütçeler. 
     
Ada’da açılış      GALATASARAY Başkanı Özhan Canaydın, İkinci Başkan Ali Dürüst ve Teknik Direktör Fatih Terim, dün Kuruçeşme Adası’nın sezon açılışı nedeniyle düzenlenen kokteylde bir araya geldi. Geceye 300’ü aşkın davetli katıldı. Havai fişek gösterilerinin ardından aniden bastıran yağmur nedeniyle bazı konuklar kokteylden erken ayrıldı. Fotoğraflar Vedat Danacı 
     
Fatih’e protesto      CÜNEYT KARAKAYA 

     GALATASARAY tarafından satışa sunulan gri renkli formalara taraftarlar tepki gösterdi. UEFA ve Süper Kupa’yı kazanan futbolcuların imzalarının bulunduğu bu formada Fenerbahçe’ye transfer olan Fatih Akyel’in isminin de yer alması nedeniyle satışın durma noktasına geldiği öğrenildi. Fenerbahçe’ye gittiği için Fatih’e kızgın olan taraftarlar, "Parayı tercih etti. Onun imzası olan bir formayı almamız söz konusu bile olamaz" diyerek tepkilerini dile getirdiler. 
     
Ümit kampa yetişiyor      ALMANYA’DA başarılı fıtık ameliyatı geçiren Ümit Karan’ın 3 haftaya kadar hazır olacağını açıklandı. Prof. Dr. Mehmet Kurtoğlu, "Ümit yaklaşık 15 gün önce bıçak altına yatmıştı. Hızla iyileşiyor. Bir takım testler yapıp, kendisine özel bir program uygulayacağız. Kampa kadar hazır olacak" dedi. 
     
Evrim merkezi Galatasaray Sağlık Kurulu Başkanı Prof. Dr. Kurtoğlu, futbolcuları 35-40 yaşına kadar sahalarda tutacak özel programlar hazırladıklarını açıkladı 
     CEM AKYÜZ 

     Terim’in planıydı 
     GALATASARAY Sağlık Kurulu Başkanı Prof. Dr. Mehmet Kurtoğlu, Florya’da kurulan yeni Sağlık Merkezi’nde devrim yaratacak projeler gerçekleştireceklerini iddia etti. Kurtoğlu, Fatih Terim’in öncülüğünü yaptığı sağlık projesinde yaklaşık 10 - 15 kişilik bir heyetin görev yapacağını belirterek, "Merkezin başkanı ve basın sözcüsü ben olacağım. Artık futbolcular sırf sakatlandıkları zaman değil, sakatlanmadan önce de kontrolümüz altında olacaklar. Her türlü gelişmeleri izlenecek. Bundan sonra sporcularımızı 35-40 yaşına kadar sahalarda tutmayı planlıyoruz" dedi. 
     



 SPOR 






























</TEXT>
</DOC>
