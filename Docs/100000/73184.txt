<DOC>
<DOCNO> 73184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/18/spor/spo01.html </URL>
<DATE> 2002/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
BİLGİLİ’DEN ATAK 
</HEADLINE>
<TEXT>

Beşiktaş Başkanı, sessizliğini bozdu ve projelerini açıkladı. Serdar Bilgili, Fulya ve İnönü Stadı’ndaki yenilemelerin yanı sıra 100. yıl kutlamalarının da görkemli geçeceğini söyledi 
     Anlaşma hazır 
     BEŞİKTAŞ’TA ikinci kez başkanlığa adaylığını koyacak olan Serdar Bilgili, sessizliğini bozdu, seçimlerdeki projelerini açıkladı. Bilgili, Fulya projesi için Koç - ECE firması ile anlaştıklarını, firmanın izni aldıktan sonra inşaatı tamamlayacağını ve kulübe teslim edeceğini söyledi. Fulya projesi içinde alış veriş merkezleri, özel konutlar, eğlence alanları, konser salonları, sinema, tiyatro ve otopark yer alıyor. 
     
     Kapasite artacak 
     BİLGİLİ’NİN projeleri arasında İnönü Stadı’nda yapılacak yenilikler de bulunuyor. Bilgili, işbaşına yeniden gelmeleri halinde ilk etapta stadın arkasında bulunan boş alana alışveriş merkezi ve katlı otopark yapılacağını kaydetti. Başkan ayrıca, 2003’te stat zeminini aşağıya indirerek, 22 bin olan seyirci kapasitesinin 40 bine çıkarılacağını da sözlerine ekledi. Bilgili, "Bu proje için gerekli izinler alındı" ifadelerini kullandı. 
     
     "Beşiktaş’a yakışacak" 
     BAŞKAN Serdar Bilgili, Fulya ve İnönü Stadı’nın yanı sıra 100.yıl kutlamalarına da önem verdiklerini kaydetti. Kutlamalar içinde Dünya Karması ile maç, konser, balo gibi etkinlikler yer alıyor. Ayrıca derneklerin sponsorluğunda etkinlikler düzenlenecek, Beşiktaş tarihini anlatan kitaplar bastırılacak, gezici müze oluşturulacak, kutlamalar yurt dışına da çıkarılacak. Bilgili, "Beşiktaş’a yakışır olacak" diye konuştu. 
     
     Akatlar’a düzenleme 
     BİLGİLİ, ayrıca Türkiye’nin en büyük spor kompleksi olan Akatlar’da yeniden yapılanmaya gidileceğini, Ümraniye Tesisleri’nin 1 Haziran’dan itibaren takımın hizmetine gireceğini kaydetti. Bilgili, 18.5 milyon dolarlık borcun 6 milyon dolara indiğini de hatırlattı. Projeler arasında Beşiktaş radyo ve televizyonu yattığı da vurgulandı. Serdar Bilgili ayrıca, Beşiktaş Üniversitesi ile hastanenin de kurulacağını açıkladı. 
     
Engin uyardı      MENAJER Sinan Engin, Denizlispor ile berabere kalan Siyah - Beyazlı futbolcuları uyardı. Rizespor’un zorlu bir deplasman olacağına dikkat çeken Engin, "Zor günleri yine hep birlikte aşacağız, Rizespor’u yenip, güven tazeleyeceğiz" diye konuştu. Bu arada bir gün izin yapan Beşiktaş, bugün yeniden çalışmalara başlayacak. Fulya’daki idmana Almanya’da bulunan Daum katılmayacak. Alman hoca yarın 22.kez hakim karşısına çıkacak. 
     
Erhan iddiası      SİYAH - Beyazlı ekibin, Almanya’nın ikinci lig takımlarından Bielefeld’de top koşturan Erhan Albayrak ile anlaştığı ileri sürüldü. Yeni sezonla ilgili transfer çalışmalarını sürdüren yönetimin, Albayrak ile her konuda anlaştığı kaydedildi. Bilindiği gibi Beşiktaş daha önce İstanbulsporlu Murat, Mehmet Yozgatlı, Gençlerbirliği’nden Tolga, Gaziantep’den Kemal, Mustafa Şahintürk, Trabzonsporlu Gökdeniz ile prensipte anlaşmıştı. 
     
Arat’ın proje günü      BEŞİKTAŞ muhalefet lideri Hasan Arat, uzun süredir merak konusu olan projelerini bugün açıklayacak. Arat’ın, 31 Mart tarihindeki seçimlerde en büyük kozu olarak nitelendirilen 100. yıl kutlamaları, İnönü Stadı ve Fulya Tesisleri’yle ilgili projelerini kongre üyelerine detaylı şekilde açıklayacağı belirtildi. Hasan Arat’ın düzenleyeceği toplantı 18.30’da Conrad Oteli’nde gerçekleşecek. Arat, "Açıklayacağımız projeler asla sözde kalmayacak. Görev verildiği takdirde hepsini gerçekleştireceğiz" diye konuştu. 
     



 SPOR 



























</TEXT>
</DOC>
