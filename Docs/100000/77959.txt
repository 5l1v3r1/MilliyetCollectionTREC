<DOC>
<DOCNO> 77959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/12/son/sondun09.html </URL>
<DATE> 2002/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Venezüella'da Silahlı Kuvvetler devlet televizyonunu ele geçirdi 
</HEADLINE>
<TEXT>

     Venezüella Devlet Başkanı Hugo Chavez'in istifa etmek istediği ve başkanlık sarayında iki generalle görüştüğü bildirildi. 
     General Efrain Vasquez, televizyonda yaptığı açıklamada, '' Savunma Bakanı Jose Vicente Rangel yaklaşık 1 saat önce beni aradı ve Devlet Başkanı Hugo Chavez'in istifa etmek istediğini söyledi'' diye konuştu. 
     İki generali Chavez ile görüşmek için başkanlık sarayı Miraflores'e gönderdiğini söyleyen Vasquez, ''Şu sıra generaller devlet başkanının istifasını konuşuyor'' dedi. 
     Bu arada Enformasyon Bakanı Yardımcısı Teresa Maniglia, Chavez'in ''başkanlık sarayında toplantıda olduğunu, henüz hiçbir karar almadığını'' söyledi. 
     Saraydan AFP muhabirine bilgi veren bakan yardımcısı, ''başkanın çalışma odasında hiçbir askeri yetkilinin bulunmadığını'' belirtti. 
     Maniglia, toplantıya Altyapı Bakanı ve bazı yetkililerin katıldığını söyledi. 
     Globovision televizyonu, Chavez'in ordu tarafından istifaya zorlandığını ve istifasını Miraflores'de üç generale sunduğunu duyurmuştu. Televizyonun haberine göre, Albay Julio Cesar Anzola, ''Chavez istifasını devlet başkanlığı sarayındaki üç generale verdi'' dedi. 
     Öte yandan El Universal gazetesi, ülkenin en büyük işadamları örgütü Fedecamaras'ın Başkanı Pedro Carmona'nın, ordunun geçici hükümetin başkanlığı önerisini kabul ettiğini yazdı. 
     Haber, bağımsız kaynaklarca doğrulanmazken, ''Birleşik Radyo'', Carmona, silahlı kuvvetler komutanlarından General Lucas Rincon ve devlet petrol şirketinin eski başkanı emekli General Guaicaipuro Lameda'nın, bugün başkentteki ordu üssü Fort Tiuna'ya girdiğini duyurdu. 
     El Universal, Savunma Bakanı Jose Vicente Rangel'in Şili büyükelçiliğinden sığınma istediğini öne sürerken, hava kuvvetlerinden Albay Marcos Salas, Chavez'in ailesinin uçakla batıdaki Barquisimeto kentine gittiğini söyledi. 
     Ulusal Muhafız güçleri de devlet televizyonu istasyonu ve önemli kurumların yanı sıra Chavez'in ülkeyi terk etmesini önlemek için havaalanlarını ele geçirdi. 
     Dün başkentte Chavez yanlısı silahlı kişilerle muhalif göstericiler ve Ulusal Muhafız güçleri arasında çıkan çatışmada ölü sayısı 13'e yükseldi. 
     ''Diario 2001'' gazetesi, olaylarda sivil giyimli bir kişi tarafından vurularak öldürülen 13. kişinin 45 yaşındaki foto muhabiri Jorge Tortoza olduğunu yazarken, yaralı sayısının 110'dan fazla olduğu belirtildi. 
     Venezüella'da, Venezüella İşçi Konfederasyonu'nun CTV çağrısıyla genel greve gidilmişti. CTV Başkanı Carlos Ortega ve Fedecamaras'ın Başkanı Carmona, Chavez'den istifa etmesini ve geçici bir hükümetin seçimleri yapmasını istemişti. 
     





</TEXT>
</DOC>
