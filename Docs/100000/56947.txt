<DOC>
<DOCNO> 56947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/13/spor/spo12.html </URL>
<DATE> 2001/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu 
</HEADLINE>
<TEXT>

     Süper Lig, 5 Mayıs’ta bitecek 
     DÜNYA Kupası nedeniyle Süper Lig 5 Mayıs’ta sona erecek. Futbol Federasyonu, devre arasını kısıtlamadı ve ikinci yarı ilk hafta maçlarının 20 Ocak’ta, 19. hafta maçlarının 23 Ocak Çarşamba oynanmasını kararlaştırdı. Ayrıca Milli Takım, 13 Şubat’ta Hollanda’da Arjantin, Mart’ta İspanya’da G.Kore, Nisan’da Hong Kong’da Ekvator ve Uruguay ile özel maç yapacak. Ay - Yıldızlı ekip mayısta Uzakdoğu’da bir turnuvaya da katılacak. 
     
     Rusya da aday 
     TÜRKİYE ile Yunanistan’ın ortaklaşa başvuruda bulunduğu 2008 Avrupa Futbol Şampiyonası için Rusya’nın da aday olduğu açıklandı. Şampiyonaya bugüne kadar Avusturya - İsviçre, İskoçya, Macaristan, Bosna Hersek - Hırvatistan’ın aday olduğu, UEFA’nın Norveç - İsveç - Danimarka işbirliğini reddettiği ve ülke sayısının ikiye inmesini istediği bildirildi. 
     
     Kader günü 
     SPORDAN Sorumlu Devlet Bakanı Fikret Ünlü’nün talimatıyla Başbakanlık Teftiş Kurulu’nca incelemeye alınan Futbol Federasyonu hakkında görevi kötüye kullanmak suçundan açılan dava bugün Ankara’da karara bağlanacak. Karar davasına büyük olasılıkla Başkan Haluk Ulusoy da katılacak. 
     
     Bücürler zirvede 
     INTER’DE müthiş çıkış yapan Okan ve Emre, Corriere dello Sport’un lig değerlendirmesinde en iyi 10 orta saha oyuncusu arasında gösterildi. Okan, 6.67 puan toplayarak, Chievo’dan Corini ve Eriberto ile Atalanta’dan Doni’nin ardından dördüncü sıraya yerleşti. Emre 6.51 puanla yedinci oldu. 
     
     Inter - AEK Milan - Roda 
     UEFA Kupası dördüncü turunda Okan, Emre ve Hakan’ın takımı Inter, Yunan temsilcisi AEK ile eşleşirken, Ümit’in forma giydiği Milan’a Hollanda’dan Roda çıktı. İtalyan takımları birbirleriyle eşleşmedi. 
     
     Ronaldo’ya vize 
     BREZİLYALI yıldız Ronaldo’ya, Dünya Kupası için vize çıktı. Türkiye ile aynı grupta yer alan Brezilya’nın teknik direktörü Luis Felipe Scolari, Ronaldo’yu finallere götüreceğini söyledi. Scolari, İtalyan basınına "Brescia’ya attığı golden sonra Ronaldo ile konuştum. Hem onun, hem de Cuper için mutluyum" dedi. 
     
     Fowler’a tutuklama 
     İNGİLİZ futbolcu Robbie Fowler, yeni transfer olduğu Leeds’te de rahat durmadı. West Yorkshire polisinin kriminal zarar gerekçesiyle tutukladığı iki kişiden birinin Fowler olduğu ortaya çıktı. Liverpool’da da çeşitli suçlar işleyen Fowler’ın daha sonra serbest bırakıldığı bildirildi. 
     



 SPOR 

























</TEXT>
</DOC>
