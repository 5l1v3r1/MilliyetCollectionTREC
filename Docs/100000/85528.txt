<DOC>
<DOCNO> 85528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/son/sontur11.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bahçeli "Ecevit'e vekalet tartışması ülkeye zarar veriyor" 
</HEADLINE>
<TEXT>

     MHP Genel Başkanı, Başbakan Yardımcısı Devlet Bahçeli, Başbakan Bülent Ecevit'in sağlık durumunun hükümet etmeyi aksatacak boyutlarda olmadığını bildirerek, ''Bunun için, vekalet tartışmalarının ve ısrarlı istifa çağrılarının ülkeye ve ekonomiye faydadan çok zarar verdiğini unutmamak lazımdır'' dedi. 
     Bahçeli, DYP'den istifa eden Ankara Milletvekili Cihan Paçacı'nın da partisine katıldığı MHP grup toplantısındaki konuşmasında, ''57. 
     Hükümet'in, Türkiye'nin temel ihtiyacı olan siyasi-ekonomik istikrarı sağlamak amacıyla üç yıl önce kurulduğunu'' söyledi. Hükümet'in, öncelikle ekonomik ve siyasi tutarsızlığı ortadan kaldıracak yaklaşımları geliştirdiğini ve ısrarla uyguladığını ifade eden Bahçeli, bu politikanın kısa zamanda olumlu gelişmelere yol açtığını ve insanlarda geleceğe yönelik iyimser beklentileri hızla artırdığını savundu. 
     Bahçeli, sözlerini şöyle sürdürdü 
     ''2000 yılında başarılı sonuçları hissedilmeye başlanan ekonomik programın hedefine ulaşacağı yolundaki kanaatler de pekişmeye başlamıştı. Ancak hem yapısal reformların tamamlanmayışı hem öngörülmeyen doğal afetlerin ağır yükü hem de finans sisteminin sağlıksız yapısı ekonomik istikrarı ve büyümeyi olumsuz etkilemiştir. 
     Burada geçmiş yılların hatalarını tekrarlamayı gerekli görmüyorum. 
     Ama öncelikle 1990'lı yılların ülkenin geleceği açısından kayıp yıllar olduğunu inkar etmek imkansızdır. İşte Türkiye son üç yılda 1990'lı yılların hatalarını telafi edip, eksikliklerini tamamlamaya çalışan bir ülke durumunda olmuştur. Bu çabalarımızda ülke ve millet olarak semeresini tam alamamış olmamıza rağmen başarılı olunduğuna şüphe yoktur.'' 
     
     BAŞBAKAN'IN RAHATSIZILĞI 
     Hükümet'in 2001 yılında yaşanan krizde de kararlı bir irade ortaya koyduğunu ve başka ülkelerdeki toplumsal manzaralarla karşılanmadığını belirten Bahçeli, şöyle konuştu 
     ''Aynı şekilde 2002 yılına daha fazla ümit ile girilmesinde ve tekrar ekonomik büyüme sürecine geçilmesinde siyasi kararlılık belirleyici olmuştur. Hem iç hem de dış siyasi ve ekonomik gelişmelerin yoğunlaştığı ve sorunların ağırlaştığı günümüzde siyasi kararlılığın sürdürülmesi ve yapısal gelişimin tamamlanması hayati bir öncelik arz etmeye devam etmektedir. 
     İşte böyle bir süreçte Başbakan'ın rahatsızlığının ortaya çıkması ve erken seçim taleplerinin artması yeni beklentiler yaratmış ve tartışmaları alevlendirmiştir. Herşeyden evvel ülke ekonomisi çok kritik bir dönemeçten geçerken yapılan abartılı değerlendirmeleri ve gelişigüzel açıklamaları yersiz ve zamansız bulduğumu ifade etmek istiyorum. 
     Başbakan'ın sağlık durumunun hükümet etmeyi aksatacak boyutlarda olmadığı anlaşılmaktadır. Bunun için vekalet tartışmalarının ve ısrarlı istifa çağrılarının ülkeye ve ekonomiye faydadan çok zarar verdiğini unutmamak lazımdır. 
     Hükümet'in temel sorunları çözme, reformları tamamlama ve dar gelirli vatandaşlarımızı rahatlatma çabalarına kararlılıkla devam etmesi zorunludur. Halkımız bu açıdan kendini güven içinde hissetmeyi sürdürmeli Meclis'in, Hükümet'in emrinde ve hizmetinde olduğunu unutmamalıdır.'' 
     





</TEXT>
</DOC>
