<DOC>
<DOCNO> 92768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/29/spor/spo01.html </URL>
<DATE> 2002/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Nouma aklandı 
</HEADLINE>
<TEXT>

Beşiktaş’ın kanser şüphesi nedeniyle transferine mesafeli baktığı Fransız golcü sağlam çıktı. Fransa Kanseroji Merkezi, boynundaki maddenin risk taşımadığını bildirdi 
     ORHAN YILDIRIM 

     Müjdeli haber 
     SİYAH - Beyazlılar’ın transferinde kararsızlığa düştüğü Nouma’daki son gelişmeler yönetimin yüzünü güldürdü. Kanser olduğu şüphesi yüzünden transferinden vazgeçilme noktasına gelinen Nouma’nın sağlam olduğu açıklandı. Fransa Kanseroji Merkezi, yıldız golcü için temiz raporu verirken, boynundan alınan tümörün kanser riski taşımadığını, sadece bir çeşit yağ bezesi olduğunu bildirdi. Bu konudaki ayrıntılı raporun yöneticilere de gönderildiği öğrenildi. 
     
     Gözler yönetimde 
     PASCAL Nouma’nın doktoru Galiot’tan tümörün tahlil sonuçlarını ve röntgen filmlerini isteyen yönetim, yaklaşık iki hafta raporların gelmesini beklemişti. Raporun gelişiyle gözler kulübe çevrildi. Taraftarlar, Fransız yıldızın bir an önce alınması konusunda baskı yapıyorlar. Yönetici Dr. Mete Düren ise, "Şu an idmanlara çıkabilirmiş. Şartlarımızı kabul ederse anlaşacağız. Kendisine garanti para değil, maçbaşı ödeme yapacağız" diye konuştu. 
     
Şimdi de Ahmet      Yeni sezon hazırlıklarının dördüncü gününde Beşiktaş ikinci şokla karşılaştı. Adalesinde iç kanama tespit edilen İbrahim’den sonra dün de Ahmet Yıldırım’ın sağ ayağında aşırı yüklenmeden dolayı çekme meydana geldi. Genç oyuncu, çalışmayı yarıda bıraktı. İbrahim’in de iki gün takımdan ayrı kalacağı bildirildi. Sağ ayağındaki ağrıları artan Ali Eren ise MR çektirdi. 
     
Pancu’dan çifte rest      LUCESCU’NUN el sıkıştığı Daniel Pancu, Beşiktaş’a gelmek için hem takımı Rapid Bükreş’in idmanına çıkmadı, hem de kendisine talip olan Sporting Lizbon’a olumsuz yanıt verdi. Rumen golcü, geçen yıldan kalan 50 bin dolarlık alacağını öne sürüp, sezon başı hazırlıklarına katılmadı. Pancu’nun, Portekiz kulübü Rumen hocası Ladislau Boloni’nin teklifini de geri çevirdiği bildirildi. 
     
Kombine fiyatları      BEŞİKTAŞ’TA taraftarların merakla beklediği kombine biletler, 1 Temmuz’dan itibaren satışa çıkarılıyor. Sezonluk kartlara sahip olmak isteyen taraftarlar, Biletix gişelerine müracaat edebilir. Peşin ya da 6 taksitle satılacak biletlerin fiyatları 75 milyon ile 4 milyar lira arasında değişiyor. Ayrıca numaralı tribünün alt bölümü için yüzde 50 indirim yapılacağı bildirildi. 
     
Divan’dan ilk zirve      ŞEREF Nasır başkanlığında oluşan Beşiktaş Divan Kurulu ilk toplantısını bugün yapacak. Kabataş Lisesi’ndeki toplantı 10.00’da başlayacak. Kulübün son üç aylık mali, idari ve genel tablosu değerlendirmeye alınacak. Öte yandan Pendik’teki tesislerinin önünden yol geçtiği için deniz yolu kapanan Kürek Şubesi’ne, Tesislerden Sorumlu yönetici Kıvanç Oktay’ın girişimleri ile Haliç’te yeni bir yer bulundu. 
     



 SPOR 


































</TEXT>
</DOC>
