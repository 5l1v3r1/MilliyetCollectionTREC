<DOC>
<DOCNO> 74667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/son/sondun18.html </URL>
<DATE> 2002/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Prozac beyin tümörü gelişimini tetikliyor şüphesi 
</HEADLINE>
<TEXT>

     İngiltere'de yayınlanan The Independent gazetesi, prozac adlı antidepresan ilacın, beyin tümörlerinin gelişimini tetikliyor olabileceğine dair bilim adamlarında uyanan bir inanışa geniş yer verdi, ancak bulguların henüz ilacın ''güvenli olmadığını'' söylemeye yetecek boyutta olmadığını vurguladı. 
     Dünyada milyonlarca kişi tarafından kullanılan ilacın, vücudun kanser hücrelerinin gelişimiyle savaşmak yolundaki doğal yeteneğini yok ediyor olabileceğine inanıldığını belirten gazete, araştırmayı, Birmingham Üniversitesi İmmünoloji kürsüsü profesörlerinden John Gordon'ın başkanlığındaki uluslararası bir ekibin yaptığını ifade etti. 
     Araştırmacılar, kanserli hücrelerin ''pozitif düşüncenin gücüyle'' yok edilebildiğini, ancak prozac alan kişilerde bu gücün bloke edildiğini öne sürüyor. Ancak araştırmacılar da ellerindeki sonuçların ''prematüre'' olarak kabul edilmesi gerektiğini, ortaya konulan iddianın tam kanıtlanabilmesi ve prozac'ın kesin bir dille suçlanabilmesi için ''daha ileri ve geniş çaplı araştırmalara'' ihtiyaç bulunduğunu vurguluyor. 
     Sonuçları, gelecek hafta Blood adlı tıp dergisinde yayınlanacak araştırmanın, prozac ve diğer bazı antidepresan ilaçların laboratuvar tüpleri içindeki tümör hücreleri üzerinde denenmesi ve etkilerinin izlenmesiyle gerçekleştirildiği belirtiliyor. 
     Independent, araştırmacıların, prozac'ın kanserli hücrelerin kendilerini yok etmelerini engellediğini gördüklerini ve böylece de tümörün daha hızlı büyümesine yol açıyor olabileceğine inandıklarını kaydetti. 
     Bu arada, prozac'ın hastalarda kanser riskini artırıp artırmadığına dair farklı birçok araştırmanın daha yapılması gerektiği, bunun yapılmasının ardından söz konusu ilacın kullanımının güvenli olup olmadığı yolunda yeni bir gözden geçirmenin başlatılabileceği de belirtiliyor. 
     İlk kez 1987 yılında ABD'de patent alan ve ''mutluluk hapı'' olarak tanımlanan prozac, depresyon ve benzeri bazı hastalıkların tedavisinde kullanılıyor. 
     İlacın 1999 yılında bütün dünyadaki satış rakamlarının 1.8 milyara ulaştığı ve sadece İngiltere'de her yıl 3 milyon kutu prozac'ın reçeteyle satıldığı belirtiliyor. 
     Prof. John Gordon da sonuçların prozac'ın ''kesin olarak tümörleri tetiklediğinin kanıtı'' sayılamayacağını vurgularken, ''bunun kanıtlanabilmesi için çok daha geniş ve ayrıntılı bir araştırmanın yapılması gerekiyor'' dedi. 
     İlacın üzerinde kuşku yaratan araştırma sırasında prozac'ın laboratuvar tüpü içindeki tümör hücrelerine serotonin maddesinin girmesini engellediğinin, bunun da hücrelerin kendilerini yok etmelerinin önüne geçtiğinin görüldüğü belirtiliyor. 
     Bilim adamları, şimdi aynı olayın ilacı kullanan insanların beyinlerinde de olup olmayacağı sorusunun yanıtını arıyorlar. 
     






</TEXT>
</DOC>
