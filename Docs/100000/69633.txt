<DOC>
<DOCNO> 69633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/26/son/sonspo14.html </URL>
<DATE> 2002/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
TED Kolejliler'den şike iddalarına sert tepki 
</HEADLINE>
<TEXT>

     Basketbolda TED Kolejliler'in bazı oyuncularının bahis oynayarak bazı maçlarda şike yaptığı yolunda basında çıkan bazı haberlere kulüpten sert tepki geldi. 
     Kulüp başkanı Kenan Eser, yaptığı açıklamada, Türk basketbolu ve kulüplerini ''küçük düşüren, yanlış, belgesiz ve dayanaksız'' bu iddianın camiada büyük bir üzüntü yarattığını, ancak yönetimin, teknik kadro ve sporcuların yanında olduğunu söyledi. 
     Ankara Özel TED Lisesi ve TED Kolejliler Kulübü'nün 50 yıllık bir geçmişi olan spor ve eğitim kuruluşu olduğunu, bugüne kadar da çok sayıda sporcu ve teknik adam yetiştirmiş ve yetiştirmekte olduğunu kaydeden Eser, sözlerini şöyle sürdürdü 
     ''Kulübümüzde yetişen bu çok değerli ağabey ve kardeşlerimiz, Türk sporuna milli takım düzeyinde sporcu, antrenör, yönetici ve spor adamı olarak hizmet etmişlerdir. Kulübümüzün gücünü aldığı vakıf okullarında ise her yıl 5 bin öğrenci öğrenim görmekte ve okullarımızdan bugüne dek 25 bin öğrenci mezun olmuştur. 
     Türkiye'nin en önde gelen bir eğitim ve gücünü okuldan alan kulübümüzün böyle yalan ve belgesiz bir iddia içinde isminin geçmesinden ötürü büyük üzüntü duymaktayız. Bu iddianın belgelenmemesi durumunda ilgili yayın kuruluşları hakkında tüm hukuki ve yasal yollara başvurulacaktır.'' 
     






</TEXT>
</DOC>
