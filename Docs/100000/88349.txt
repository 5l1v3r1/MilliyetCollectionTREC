<DOC>
<DOCNO> 88349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/son/sonspo16.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Senegal Teknik Direktörü "Afrika için büyük bir zafer" 
</HEADLINE>
<TEXT>

     17. Dünya Kupası finallerinde, A Grubu'nda Danimarka ile 1-1 berabere kalan Senegal'in teknik direktörü Bruno Metsu, karşılaşma sonrası yaptığı açıklamada, ''Afrika için büyük bir zafer'' dedi. 
     Gruptaki son maçları olan Uruguay karşılaşmasından puan çıkardıkları taktirde, ikinci tura yükseleceklerini vurgulayan Metsu, ''Futbolcularımı, ikinci yarıdaki performanslarından dolayı kutluyorum. Doğal yeteneklerini ortaya koydular'' diye konuştu. 
     Danimarka Teknik Direktörü Morten Olsen ise bu hava koşullarında, sahadan 1 puanla ayrıldıkları için çok şanslı olduklarını ifade ederek, ''İkinci yarıda sıcaktan fazlasıyla etkilendik'' dedi. 
     İlk yarıda çok iyi bir futbol sergilediklerini belirten Olsen, ''30 derecede mücadele etmek, Afrikalılar için fiziki açıdan normal olabilir, ancak Avrupalılar için çok zor. İlk yarıda, oyunu iyi kontrol ederek sonuca gittik'' diye konuştu. 
     





</TEXT>
</DOC>
