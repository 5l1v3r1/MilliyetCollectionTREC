<DOC>
<DOCNO> 76796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/06/son/sondun13.html </URL>
<DATE> 2002/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan'dan korkunç tehdit ''Atom bombası kullanabiliriz'' 
</HEADLINE>
<TEXT>

     Pakistan Devlet Başkanı Pervez Müşerref, ''Hindistan'a karşı son çare olarak atom bombası da kullanabileceklerini'' söyledi. 
     Müşerref, Alman Der Spiegel dergisine yaptığı açıklamada, Hindistan'ın tüm gücüyle silahlanma yarışına devam ettiğine dikkati çekerek, ''Ülkeme yönelik baskı yoğun şekilde artarsa son çare olarak atom bombası da gündeme gelir'' dedi. 
     Keşmir sorunu ile ilgili olarak Pakistan'ın çok sayıda aşırı dinci lideri tutukladığına ve örgütlerini dağıttığına dikkati çeken Müşerref, ''Pakistan krizi gidermek amacıyla yeteri kadar çaba gösterdi, ama Hindistan silahlanmaya devam ediyor. Keşmir'in kanı bizim kalbimizde akıyor'' diye konuştu. 
     Pakistan'da demokrasiye dönüleceğini ve ülkede seçimlerin yapılacağını belirten Müşerref, başkanlığı için bir halkoylaması, ardından da parlamento seçimleri yapılacağını söyledi. 
     Müşerref, ''Kim olursa olsun her başbakan ile birlikte çalışacağım, ancak ülkeyi yönetmeye de devam etmem lazım'' dedi. 
     Amerikalı gazeteci Daniel Pearl'in kaçırılmasından ve öldürülmesinden sorumlu tutulan Şeyh Ömer'in ABD'ye verilmesine de karşı çıkan Müşerref, ''Ben bu adamın davasının Pakistan'da yapılmasını istiyorum. Yargılandıktan sonra asılmalı'' diye konuştu. 
     






</TEXT>
</DOC>
