<DOC>
<DOCNO> 61647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/10/son/sontur29.html </URL>
<DATE> 2002/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara, Pakistan ve Hindistan'ın arasını bulmaya çalışıyor 
</HEADLINE>
<TEXT>

     Türkiye, Pakistan ile Hindistan arasındaki gerginlikte dengeli politika izlemeye çalışırken, her iki tarafa itidalli davranmaları telkininde bulunuyor. 
     Hindistan'ın dışişlerinden sorumlu Devlet Bakanı Ömer Abdullah'ın Ankara ziyareti çerçevesinde görüştüğü Dışişleri Bakanı İsmail Cem, Hintli bakana, gerginliği tırmandırmamaları çağrısı yaptı. 
     Konuk bakan sabah saatlerindeki görüşmede Cem'i, mevcut gerginliğin çıkış sebepleri ve Hindistan politikasına ilişkin bilgilendirdi. 
     Cem, Türkiye'nin Afganistan'daki rolüne önem verdiklerini söyleyen Abdullah'a, Türkiye'nin gerek Pakistan, gerekse Hindistan ile dostluk ilişkileri bulunduğunu ve bunları sürdürmek istediğini aktardı. 
     Cem, ayrıca iki ülke arasındaki gerginliğin tüm bölgeyi istikrarsızlığa sürüklediğini de söyledi. 
     Bu arada Pakistan'ın Ankara Büyükelçisi Kazi Humayun'un da Abdullah'ın ziyaretinden 2 gün önce İsmail Cem'i ziyaret ettiği öğrenildi. Büyükelçi Humayun, dün de Devlet Bakanı Şükrü Sina Gürel'le biraraya gelmişti. 
     Dışişleri Bakanlığı, şimdiye kadar resmi açıklama yaparak görüşlerini aktarmadığı Pakistan-Hindistan gerginliği konusunda dengeli bir politika izlemeye çalışırken, iki tarafı da küstürmemeye özen gösteriyor. 
     






</TEXT>
</DOC>
