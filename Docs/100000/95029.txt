<DOC>
<DOCNO> 95029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/11/spor/bbas.html </URL>
<DATE> 2002/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Okur patlaması 
</HEADLINE>
<TEXT>

NBA’de Detroit Pistons formasıyla ilk yaz ligi maçına çıkan Mehmet Okur, Hornets karşısındaki 15 sayı ve 8 ribauntluk performansıyla göz doldurdu 
     Tam not aldı 
     DETROIT Pistons’ın yaz kampı için ABD’de bulunan yıldız oyuncumuz Mehmet Okur, henüz ilk maçında ortaya koyduğu basketbolla otoritelerin gözüne girdi. Detroit’in, New Orleans Hornets’ı 76 - 61 yendiği yaz ligi karşılaşmasında 38 dakika sahada kalan Mehmet, rakip potaya, altısı serbest atıştan olmak üzere, toplam 15 sayı bırakırken, sekiz ribauntla takımının en çok ribaunt alan oyuncusu oldu. Milli oyuncumuz, üç de top çaldı. 
     
     Lakabı "Memo" 
     GEÇEN yıl draft edilmesine rağmen bir yıl daha Efes Pilsen’de oynamayı tercih eden, bu sezon ise Detroit kadrosuna girmesine kesin gözüyle bakılan Mehmet için coachu Rick Carlise da umut verdi. Carlise, "İlk yılı olmasına rağmen önemli dakikalar alacak" dedi. Takım arkadaşlarının "Memo" lakabı taktığı Mehmet, Pistons’ın resmi sitesindeki "Takıma en çok hangi yeni oyuncu katkı yapacak" anketinde de yüzde 42 oyla ilk sırada yer alıyor. 
     
Atakol startı      8. Uluslararası Turgut Atakol Basketbol Turnuvası, bugün İstanbul Abdi İpekçi Salonu’nda başlayacak. İlk gün saat 17.00’de Türkiye - İsrail, 19.00’da Türkiye B - Rusya karşılaşacak. Öte yandan Avrupa Şampiyonası’na hazırlanan Ümit Milli Bayan Basketbol Takımı, Lugo Turnuvası’na katılmak üzere bugün İspanya’ya gidecek. 15 Temmuz’da ise Caorle Turnuvası için İtalya’ya geçecek. 
     
"Destek istiyoruz"Dünya Basketbol Şampiyonası’na hazırlanan Milli Takım, Türk halkından futbola verdiği sevgiyi istiyor 
     DÜNYA Basketbol Şampiyonası’na hazırlanan A Milli Takım, futbola özendi. Menajer Doğan Hakyemez, ABD’de Türkiye’yi en iyi şekilde temsil edeceklerini belirterek, Türk halkından futbola verdiği desteği kendilerinden de esirgememesini istedi. Hakyemez, "Dünya Kupası’ndaki başarı sonrası oluşan ilgiyi, biz de şampiyonada derece yaparak sağlamak istiyoruz" dedi. 
     MİLLİ basketbolcular da geçen yılki Avrupa ikinciliği ve futboldaki başarının kendilerini motive ettiğini belirterek, "Biz de benzer bir başarı gösterip, Türk halkını bir kez daha sokaklara dökmek istiyoruz" dediler. Hidayet, "ABD’de başarılı olarak futbolla eşit duruma gelmek istiyoruz" derken, Hüseyin, "Böyle milli davalarda sürekli destek bekliyoruz" diye konuştu. 
     



 SPOR 


























</TEXT>
</DOC>
