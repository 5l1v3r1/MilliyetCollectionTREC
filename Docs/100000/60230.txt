<DOC>
<DOCNO> 60230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/02/son/sontur05.html </URL>
<DATE> 2002/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'de yaşayan Afganlılar "Canımızı Türkiye'ye borçluyuz" 
</HEADLINE>
<TEXT>

     Sovyetler Birliği'nin Afganistan'ı işgali sırasında Pakistan'a sığınan ve 1982-1983 yıllarında Türkiye'ye getirilen Afganistanlı Türkler, hayatlarını 7. Cumhurbaşkanı Kenan Evren ve Türkiye Cumhuriyeti Devleti'ne borçlu olduklarını söylediler. 
     7. Cumhurbaşkanı Kenan Evren'in, Pakistan'ı ziyareti sırasında 
     kaldıkları kampları gördükten sonra Türkiye'ye getirilen Özbek ve Tacik asıllı Afganlılar'dan, Gaziantep'e yerleştirilenler, hayatlarından memnunlar. Eski Buhara Kralı Seyit Emir Ali Han'ın oğlu ve Gaziantep'teki Afgan göçmenlerinin lideri durumundaki Seyid Abdulkebir Azami, ''Türkiye'ye getirilmeseydik, bugün birçok Afgan Türkü gibi ölü, yaralı ya da açlık ve sefaletle boğuşuyor olurduk'' diyerek, Türkiye'de bulunmaktan duydukları mutluluğu ifade etti. 
     
     Türkiye'ye yük olmadık 
     Özbek asıllı olduğunu ve 1983 yılında 300 kişilik kafile olarak Gaziantep'e getirildiklerini anlatan Azami, sözlerini şöyle sürdürdü 
     ''Burada Türkiye'ye yük olmadık. Çalıştık ve bizlere 20 yıl taksitle verilen evlerin ödemelerini 3 yılda tamamladık, tapularımızı aldık. 63 aile gelmiştik, 45 aile kaldık. Çocuklarımız evlendikten sonra İstanbul ve diğer büyük kentlere gittiler ve çalışıp ekmeklerini kazanıyorlar. 
     Afganistan Tarım Bakanlığı'nda 20 yıl Muhasebe Müdürlüğü yaptım. 
     Gaziantep'e gelince dericilik işleri ile uğraştım. Başarılı olunca beraber geldiğimiz aileler de dericiliğe yöneldiler. Ankara, İstanbul, İzmir, Uşak, Hatay ve Gaziantep'ten aldığımız derilere kıyafetler dikip, geçimimizi sağlıyoruz. Gaziantep'te, deri konfeksiyonculuğuna öncü olduk.'' Halıcılık işleri ile de uğraştıklarını kaydeden Azami, ''Halıcılıkta oldukça başarılıyız. Dokuduğumuz Afgan halılarını ağırlıklı olarak İstanbul'daki mağazalarımızda satıyoruz'' dedi. 
     Kendilerini Afganistan ateşinin içinden çıkarıp Türkiye'ye getiren başta 7. Cumhurbaşkanı Kenan Evren olmak Üzere Türkiye Cumhuriyeti Devleti'ne layık bir vatandaş olmayı amaçladıklarına dikkati çeken Azami, ''Bizi getirenlere, hiçbir zaman yük olmadığımızı ispatladık. 
     Kurduğumuz işyerlerinde vatandaşlarımıza iş ve aş verdik. 
     Çoğumuz,işçiyken işveren olduk. Türkiye Cumhuriyeti Devleti'ne minnettarız'' diye konuştu. 
     






</TEXT>
</DOC>
