<DOC>
<DOCNO> 73598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/son/sondun26.html </URL>
<DATE> 2002/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de Suudi kocadan rekor boşanma tazminatı 
</HEADLINE>
<TEXT>

     İngiltere'de, öz çocuklarını kaçıran ve eşini beş parasız bırakan Suudi koca, 28.8 milyon pound boşanma tazminatı ödemeye mahkum edildi. 
     Times gazetesinin haberine göre, mahkeme hakimi, iflas ettiğini iddia eden Abdullah Masri adlı kocanın, Londra, Riyad ve Cidde'de evlerinin, 11 lüks otomobilinin ve çok sayıda hizmetçisinin olduğunu bildirdi. 
     Bir annenin çocuklarıyla görüşmesinin engellenmesinin de üzücü olduğunu belirten hakim, Suudi Arabistan'daki Coca-Cola şirketinin yöneticisi olan Masri'nin, ''yalancı, hain ve acımasız'' olduğunu belirterek, eşi Mona El Katip'e, 28.8 milyon pound tazminat ödemesine karar verdi. 
     Hakim, El Katip'in bu tazminatla çocuklarını geri alabilmek için mahkemede mücadele verebileceğini belirtti. 
     El Katip'in, Masri ile 20 yıl evli olduğu ve 3'ü erkek 5 çocuğu bulunduğu kaydedildi. 
     Masri, 2 yıl önce, eşi Lübnan'daki ailesini ziyarete gittiği zaman 16 ve 14 yaşlarındaki iki oğlunu, 12 ve 11 yaşlarındaki iki kızını 
     Cannes'daki yazlık evlerinden Suudi Arabistan'a kaçırmıştı. 
     İngiltere'de daha önce en yüksek boşanma tazminatının, 1996'da 10 milyon pound olduğu belirtildi. 
     






</TEXT>
</DOC>
