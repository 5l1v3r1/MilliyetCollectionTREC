<DOC>
<DOCNO> 71902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/11/spor/spo03.html </URL>
<DATE> 2002/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Herkes sevinecek' 
</HEADLINE>
<TEXT>

Lucescu, maçtan önce yaptığı konuşmayla oyuncularını motive etti. Rumen hoca, "Yenilirseniz, Avrupa yolu güçleşir. Böylece hem Türkiye, hem de Avrupa’daki rakipler bir beladan kurtulmuş olur" dedi 
     HALİL ÖZER 

     Çevresine topladı 
     GALATASARAY Teknik Direktörü Lucescu’nun, maç öncesi oyuncularla yaptığı konuşma sonucunda, Beşiktaş derbisinde başrolü oynadığı ortaya çıktı. Rumen hocanın, soyunma odalarında tüm oyuncularını çevresine toplayarak, "Eğer bu maçı kaybederseniz, önümüzdeki sezon Şampiyonlar Ligi’ne gitmemiz çok güçleşecek. O zaman, sadece Türkiye’deki değil, Avrupa’daki rakipleriniz de sevinecek. Çünkü hepsi bir beladan kurtulacak" dediği bildirildi. 
     
     "Rüya devam etsin" 
     LUCESCU’NUN konuşmasını şöyle sürdürdüğü öğrenildi "İçinizde UEFA Kupası’nı kazanan oyuncular var. Onlar, bu duyguyu bilmeyenlere anlatsın. Galatasaraysız bir Şampiyonlar Ligi asla olamaz. Avrupalı futbolseverler sizi görmek istiyor. Lütfen rakiplerinizi sevindirmeyin. Onların korkulu rüyası olmaya devam edin. Ben sizleri tanıyorum. Ve bu Beşiktaş maçını kazanacağınızı da biliyorum. Şimdi çıkın oynayın ve üç puanı almadan buraya dönmeyin." 
     
     Albayrak doğruladı 
     FUTBOL Şubesi Sorumlusu Abdürrahim Albayrak, Lucescu’nun yaptığı bu konuşmayı doğruladı. Albayrak, "Gerçekten oyuncuları çok etkiledi. Herkes bir köşeye gidip, düşündü. Zaten benim de dünkü heyecanım, hocanın yaptığı o konuşmadan kaynaklandı. Yerimde duramadım. Baktım maç bitmeden hoca telef olacak, hemen yanından kaçtım. Öyle güzel konuştu ki, hepimiz heyecanlandık. Zaten sahada da oyuncularımızın mücadelesinden belli oldu" diye konuştu. 
     
     Hasan Şaş’a yoğun bakım 
     DERBİDEN yaralı çıkan Galatasaray’da beş oyuncunun Roma maçına yetiştirilmesi için sağlık heyeti seferber edildi. Arif, Bülent, Ümit, Perez ve Ayhan’ın aldıkları darbeler ve adale sertleşmeleri nedeniyle ağrılarının bulunduğu, Hasan Şaş’ın da yeniden yoğun bakıma alındığı bildirildi. Kulüp doktorları bu beş oyuncunun da çarşamba gecesi forma giyeceklerini açıkladılar. 
     
     Roma’da kamp 
     CİM - BOM, Lucescu’nun, futbolcuların yol yorgunu olmamaları ve İtalya’da bir gün fazladan kampa yapmalarını istemesi üzerine bugün öğleden sonra Roma’ya gidecek. Sarı - Kırmızılılar, maç için hazırlıklara İtalya’da devam edecekler. Galatasaray salı günü son idmanını maçın oynanacağı stadda yapacak. 
     
Cansun’un Ümit seferi      Galatasaray Başkanı, Milan’da oynayan eski futbolcuları için dün aniden İtalya’ya gitti. Mehmet Cansun, Ümit’in "Dönmem" demesine rağmen, Milan ile görüşecek 
     SARI - Kırmızılı kulübün Başkanı Mehmet Cansun, Beşiktaş derbisinin sevincini yaşadıktan sonra Ümit Davala operasyonu için düğmeye bastı. Cansun dün sabah aniden İtalya’ya gitti ve Milan’ın satışına karar verdiği eski futbolcularıyla görüştü. Ümit bu görüşmede, "Türkiye’ye dönmek istemiyorum. Yurt dışında oynayacağım" yanıtını verdi. 
     BAŞKAN Mehmet Cansun, Ümit Davala’nın hayal kırıklığı yaratan cevabına rağmen, bu transfer konusundaki ısrarından vazgeçmedi. Milanlı yöneticilerle bugün Roma’da pazarlığa oturacak olan Başkan Cansun, İtalyan kulübünün yüksek ücret istemesi halinde, kiralama teklifi masaya getirecek ve anlaşma yolunu bulmak için bastıracak. 
     ÜMİT Davala’nın yeniden Galatasaray’a dönmesini isteyen Mehmet Cansun, Milan’dan önce satış için gerekli şartları öğrenecek. Ardından kiralama yöntemini deneyecek olan Cansun, yeşil ışık yakıldığı takdirde yıldız futbolcuyu ikna etmek amacıyla, tüm kozlarıyla ikinci bir operasyon düzenleyerek transferi sonuçlandıracak. 
     
Sergen bir yere gidemez’      GALATASARAY’IN Futbol Şube Sorumlusu Abdürrahim Albayrak, sürpriz şekilde iki yılık sözleşme yaptıkları Sergen’in başka kulübe gitmesinin söz konusunu olamayacağını söyledi. Albayrak, "Aramızda kesinlikle bir para konusu geçmedi. O kendini kanıtlamış bir oyuncu. 20 dakika oynasın yeter. Siirt bu anlaşmadan sonra bizden başka kulübe Sergen’i satamaz" dedi. 
     



 SPOR 
























</TEXT>
</DOC>
