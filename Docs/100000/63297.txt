<DOC>
<DOCNO> 63297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/20/son/sontur04.html </URL>
<DATE> 2002/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Karakoyunlu'dan ''Salkım Hanım'ın Taneleri'' açıklaması... 
</HEADLINE>
<TEXT>

     ''Salkım Hanım'ın Taneleri'' adlı romanı sinemaya uyarlanan Yazar Devlet Bakanı Yılmaz Karakoyunlu, filmin Türk Milleti'nin örf, adet, ahlak ve aile yapısına aykırı sahneler içermediğini belirtti. 
     Karakoyunlu, AK Parti Adıyaman Milletvekili Mahmut Göksu'nun soru önergesini yanıtlarken, tartışmalara neden olan ''Salkım Hanım'ın Taneleri''adlı filmle bilgilere verdi. 
     Filmin, Avşar Film tarafından gerçekleştirildiğini kaydeden Karakoyunlu, bir edebiyat eserinden yararlanılarak yapımı gerçekleştirilen sinema filmlerinde, edebiyat eserinin anlam ve bütünlüğü ile özelliklerini bozmayacak biçimde sinema sanatının gerektirdiği değişikliklerin yapılmasının doğal olduğunu ve kendisinin bu değişikliklere onay verdiğini ifade etti. 
     Filmin televizyonda yayınlanması ile TRT Kurumu'ndan sorumlu Bakan olması arasında herhangi bir ilişki bulunmadığını, ayrıca film hakkında verilmiş ''yayınlanamaz'' raporu olmadığını belirten Karakoyunlu, filmle ilgili şu görüşleri kaydetti 
     ''Televizyonda yayınlanan filmde Türk Milleti'nin örf, adet, ahlak ve aile yapısına aykırı sahneler bulunmamaktadır. Filmdeki Sabit Paşa subay değil, 'paşa' lakaplı sivil bir kişidir. Kaldı ki, Mardin'de bir konakta yaşayan ve atlara düşkünlüğüyle tanınan 'paşa' lakaplı bu hayali roman karakterinin üzerindeki kıyafet de asker kıyafeti olmayıp, sivil binici kıyafetidir.'' Karakoyunlu, filmin konusunun 1942 yılında geçtiğini, Hülya Avşar'ın canlandırdığı Nora'nın, 1942 yılından 20-25 yıl önce 1915-1920 yılları arasında başından geçen olaylarla ilgili halüsinasyon sahneleri bulunduğunu ve bunların sinema sanatında ''flash-back'' olarak adlandırılan hatırlatma sahneleri olduğunu belirtti. Karakoyunlu, ''Filmdeki Nora adlı kadın ile Sabit Paşa lakaplı kişi arasındaki ilişki tecavüz ilişkisi değildir'' dedi. TRT tarafından film için herhangi bir maddi katkı sağlanmadığına işaret eden Karakoyunlu, Türk sinema sanatının gelişmesi ve desteklenmesi amacıyla filme yalnızca teknik destek verildiğini, bunun, dünyada ve Türkiye'de yapılan olağan bir uygulama olduğunu bildirdi. Karakoyunlu, TRT'nin teklif edilen filmler için kurum mevzuat ve uygulamaları çerçevesinde maddi destek yerine sadece teknik katkı sağlayarak sponsorluk yaptığına işaret etti. Karakoyunlu, ''RTÜK, sözkonusu filmin yayımlanmasını sakıncalı bulmamıştır'' dedi. 
     






</TEXT>
</DOC>
