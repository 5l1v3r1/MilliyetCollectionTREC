<DOC>
<DOCNO> 95506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/13/son/sondun11.html </URL>
<DATE> 2002/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu Cem ile görüştü, Gürel'e kutlama gönderdi 
</HEADLINE>
<TEXT>

     Yunanistan Dışişleri Bakanı Yorgo Papandreu'nun, Dışişleri Bakanı Şükrü Sina Gürel'e bir mesaj göndererek, dışişleri bakanlığına atanmasından dolayı kutladığı bildirildi. 
     Atina Haber Ajansı'nın ANA haberine göre, Papandreu kutlama mesajında, ''Bu fırsattan faydalanarak ülkelerimiz arasındaki ilişkilerin, halklarımızın karşılıklı çıkarları paralelinde yapılmış girişimler doğrultusunda gelişmeye devam etmesini ümit ettiğimi belirtmek isterim'' dedi. 
     Bu arada Papandreu, Yunanistan'ın AB'ye doğru kararlı bir biçimde ilerleyen istikrarlı bir Türkiye istediğini söyledi. 
     Papandreu, Andreas Papandreu Vakfı'nın düzenlediği uluslararası bir toplantı için bulunduğu Sisam adasında dün gece gazetecilere Türkiye'deki gelişmelere ilişkin bir açıklama yaptı. 
     Papandreu, ''Yunanistan her zaman komşu ülkenin istikrar içinde AB'ye doğru ilerlemesini arzu eder. Biz bu yönde çalışıyoruz ve eski Dışişleri Bakanı İsmail Cem ile bu yönde yakın bir çalışma yürüttük'' dedi. 
     Cem'in istifasına da değinen Papandreu, ''Kendisiyle dün gece Perşembe konuşma fırsatım oldu ve en iyi dileklerimi sundum. Mevcut gelişmeleri, kendisinin Türkiye'deki Avrupalı güçleri ve merkez sol güçleri gerekli reformları gerçekleştirme doğrultusunda organize etme çabalarından söz ettik'' diye konuştu. 
     Yeni Dışişleri Bakanı Gürel ile de görüşme fırsatı bulduğunu belirten Papandreu, ''Görüşmemizde en kısa zamanda biraraya gelerek ülkelerimiz arasındaki işbirliğini sürdürmemiz gerektiğini teyit ettik'' dedi. 
     





</TEXT>
</DOC>
