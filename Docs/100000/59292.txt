<DOC>
<DOCNO> 59292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/27/son/soneko10.html </URL>
<DATE> 2001/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa bu yılın rekorlarını alt üst etti 
</HEADLINE>
<TEXT>

     İstanbul Menkul Kıymetler Borsası'nda 1. seansın ilk yarısında İMKB-100 Endeksi 13,354. puana ulaşarak bu yılın tüm rekorlarını kırmış oldu. 
     Dün ilk seansta gerçekleşen yükselişle 2001 yılının en yüksek seviyesine ulaşan endeks, akşam kapanışta gerçekleşen 13,068.43 puanla da kapanış rekorunu kırmıştı. 
     Stand-by çerçevesinde IMF tarafından sağlanacak ek yardımın miktarına ilişkin haberler dünkü çıkışa gerekçe oluştururken, bu haberlerin IMF yetkililerince de doğrulanması, bugünkü artış ve rekorları getirdi. 
     Dünkü çıkışın ardından 2001 yılına ilişkin kırılamayan tek rekor seans içinde ulaşılan en yüksek değer olarak kalmıştı. 4 Mayıs günü gerçekleşen seans içinde ulaşılan en yüksek endeks değeri olan 13,328.56 puan dünkü işlemler sonucunda aşılamamıştı. 
     Endeks bugünkü seansa artışla başladı. Dünkü kapanışa göre 30.87 puan artışla 13,099.30 puandan start alan endeks, ilk dakikalarda temkinli bir artış trendinde oldu. Seansın ilk yarım saati tamamlanırken alımların artmasıyla endeks 13,300 puanı aştı. İlk 40 dakikalık bölüm tamamlanırken endeks bu yılki en yüksek düzeyi olan 13,354. puanı gördü. Bu rekorun da kırılmasının ardından gelen 
     satışlarla endeks bu seviyelerde tutunamadı ve 13,250-13,325 puan bandında yatay seyire girdi. Seansın ilk 1 saatlik bölümü tamamlanırken endeks 13,275 puan, işlem hacmi de 137.7 trilyon lira düzeyinde bulunuyor. Endeks, bu yıl içinde en yüksek değer olarak 4 Mayıs günü 1. seans kapanışında 13,139.56 puanı, gün sonu kapanışı olarak da 3 Mayıs'ta 12,829.84 puanı görmüştü. Endeks bugüne kadar seans içindeki en yüksek değer olarak 17 Ocak 2000'de 20,617.92 puanı, kapanıştaki en yüksek değer olarak da 18 Ocak 2000 günü 19,577.27 puana ulaştı. 
     






</TEXT>
</DOC>
