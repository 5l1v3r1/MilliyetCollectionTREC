<DOC>
<DOCNO> 93193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/02/dunya/dun01.html </URL>
<DATE> 2002/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
BM’de barış gücüne veto 
</HEADLINE>
<TEXT>
ABD Bosna’da kriz çıkardı 
Amerikalı personelin Uluslararası Ceza Mahkemesi’nin yargı yetkisinde olmasını istemeyen ABD’nin vetosu barış gücünü tehlikeye attı 
     SEMA EMİROĞLU New York 

     BM barış gücü olarak dünyanın çeşitli bölgelerinde görev yapan askerlerinin dün Hollanda’nın Lahey kentinde resmen kurulan Uluslararası Ceza Mahkemesi’nin UCM yargı yetkisi dışında tutulmasını isteyen ABD, Bosna - Hersek’teki Barış Gücü’nün görev süresinin uzatılmasını BM Güvenlik Konseyi’nde sürpriz biçimde veto etti. 
     Avrupalı müttefikler İngiltere ve Fransa, ilk kez ABD tarafından veto edilirken 30 Haziran’da görev süresi dolan Bosna gücünün aniden son bulması gibi bir durum ortaya çıktı. Bunun üzerine önceki gece Amerikalılarla kapalı kapılar ardında yoğun pazarlıklar yapan Avrupalı diplomatlar, ABD’nin endişelerini giderecek bir formül bulunması amacıyla Bosna gücünün görev süresinin 72 saat daha uzatılmasını kabul ettirdiler. Böylece Bosna barış gücü New York saatiyle yarın gece yarısına kadar görevini sürdürecek. 
     Bu ara çözümün ardından ABD’nin BM Daimi Temsilcisi John Negroponte, soruna genel bir çözüm bulunmaması ve Amerikan askerlerine yargı bağışıklığı getirilmemesi halinde sorunun sürekli olarak gündeme geleceği uyarısında bulundu. Negroponte, uluslararası barış ve güvenliği tesis etmek için büyük riskler alarak dünyanın çeşitli yerlerinde görev yapan Amerikalı barış gücü personelinin, ülkelerinin tanımadığı bir mahkemenin yargı yetkisine tabi tutulamayacağını vurguladı. 
     
     Bosna Kaygılıyız 
     Amerikalı diplomatlar, Konsey’in önümüzdeki 3 gün içinde üzerinde anlaşılacak bir formül bulunmaması halinde, ya Bosna misyonunun dağıtılacağını ya da Aralık ayında AB tarafından devralınması öngörülen gücün, daha kısa süre içinde birliğin kontrolüne verileceğini bildirdiler. 
     Bosna Dışişleri Bakanlığı Sözcüsü Emir Kapetanovic, ABD ile diğer BM ülkeleri arasında patlak veren görüş ayrılığı yüzünden ülke güvenliği açısından, kaygılı olduklarını söyledi. 
     
     5 SORU 5 CEVAP 
Uluslararası Ceza Mahkemesi      139 ülkenin imzaladığı, ancak Türkiye’nin henüz kabul etmediği Uluslararası Ceza Mahkemesi UCM , soykırım, savaş suçları ve insanlığa karşı işlenen suçlarla sistemli cinayet ya da işkence ile tecavüz ve seks köleliği ilgili davalara bakacak. Mahkemenin kurulmasıyla artık, hiçbir yönetici, devlet, cunta ya da ordunun yaptığı insan hakları ihlali cezasız kalmayacak. UCM’de, bir devlet başkanından sıradan vatandaşa kadar herkes, sistematik cinayet, işkence, tecavüz ve seks köleliği de dahil insan hakları ihlalleriyle ilgili yargılanabilecek. UCM’de, yalnızca, 1 Temmuz 2002’den sonra işlenen suçlar ele alınabilecek, önceki suçlar kovuşturulamayacak. 
     UCM’yle ilgili en çok sorulan sorular ve cevaplar şöyle 
     1. NE ZAMAN KURULDU 1998 Roma Anlaşması ile kuruldu ve 1 Temmuz 2002’de yürürlüğe girdi. Yargıçlar, Ocak 2003’de seçilecek, davalar için kapılar şubatta açılacak. 
     2. YARGIÇLAR VE SAVCILAR NASIL SEÇİLECEK Anlaşmayı onaylayan ülkelerden toplam 18 yargıç, her biri 9 yıl için seçilecek. Aynı ülkeden 2 yargıç seçilemeyecek. UCM’ye üye ülkeler, 9 yıllığına bağımsız bir savcı seçecekler. 
     3. YARGILAMA YETKİSİ NASIL OLACAK Ulusal yasal sistemlerin yerini almayacak, yalnızca ulusal mahkemelerin soruşturamadığı ya da kovuşturamadığı ciddi suçlarda araya girecek. BM Güvenlik Konseyi, 3 kişilik yargıç heyetinin onaylamasıyla mahkeme savcısı gibi dava gönderebilecek. 
     4. KİMLER YARGILANABİLİR Bir suçun işlenmesi emrini veren ya da bu suça göz yuman bir devlet liderinden, emirlere uyduğu gerekçesine sığınamayan ortalama vatandaşa kadar herkes UCM’de yargılanabilecek. UCM’yi onaylayan ülkeler işbirliği yapmak zorunda. 
     5. ABD NEDEN KARŞI ÇIKIYOR Amerikalılar, ABD’nin süper güç konumunun ve muazzam uluslararası varlığının önemli bir hedef olmasından, yurtdışı görevlerde bulunan Amerikalı yetkililerle askerlerin ideolojik bir girişimle kovuşturmaya uğramasından korkuyor. 
     



 DÜNYA 










</TEXT>
</DOC>
