<DOC>
<DOCNO> 91416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/22/son/sondun31.html </URL>
<DATE> 2002/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'ta sevinç... Telefon hatları kilitlendi 
</HEADLINE>
<TEXT>

     Türkiye'nin Dünya Kupası çeyrek finalinde Senegal'i altın golle 1-0 yenmesinin ardından New York ve çevresinde yaşayan Türkler, kent sokaklarında büyük kutlamalar düzenlediler. 
     Milli maçı sabahın erken saatlerinden itibaren kahve ve lokantalarda topluca izleyen vatandaşlar, galibiyetin ardından sokağa döküldüler. Türk bayraklarıyla süslenmiş arabalarıyla başta Times Meydanı olmak üzere New York'un cadde ve sokaklarında dolaşan futbolsever Türkler, 1. cadde ile 46. sokağın kesiştiği noktada bulunan Türkevi binası önünde durarak, Türkiye ve Türk Milli Takımı lehinde gösteri yaptılar. 
     Bu arada, İlhan Mansız'ın attığı golün ardından New York ile Türkiye arasındaki telefon hatları kilitlendi. Türkiye'deki yakınlarını aramak isteyenler, ''aradığınız ülkeye yönelik tüm uluslararası hatlar doludur. Lütfen daha sonra tekrar deneyiniz'' bant kaydıyla karşılaşıyorlar. 
     





</TEXT>
</DOC>
