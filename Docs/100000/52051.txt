<DOC>
<DOCNO> 52051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/13/son/sondun15.html </URL>
<DATE> 2001/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Celalabad'ın düşmesi de yakın 
</HEADLINE>
<TEXT>

     Afganistan'da Taliban yönetimine karşı savaşan Kuzey İttifakı güçlerinin, başkent Kabil'in batısındaki Meydan Şehr kentini ele geçirdikleri bildirildi. 
     Şii Afganistan İslami Birlik Partisi Halili kolu lideri Muhammed Kerim Halili, Afganistan'dan telefonla İRNA'ya yaptığı açıklamada, kendine bağlı güçlerin diğer Kuzey İttifakı askerleri ile bu sabah Vardak eyaletindeki Meydan Şehr'e girdiklerini söyledi. 
     Kuzey İttifakı güçlerinin hiçbir direnişle karşılaşmadan Kabil'e doğru ilerlediklerini belirten Halili, Kuzey İttifakı güçlerinin Bamyan ve Meydan Şehr'deki bütün bölgelerin kontrolünü ele geçirdiklerini söyledi. Halili, Taliban'ın bölgeyi terk etmesinden sonra Kuzey İttifakı'nın Gazne eyaletine de girdiğini bildirdi. 
     
     Celalabad kuşatma altında 
     Bu arada, Pakistan sınırındaki Nangarhar eyaletinin başkenti Celalabad'ın ise Kuzey İttifakı'nın eline geçmek üzere olduğu bildirildi. 
     Kuzey İttifakı'nın İran'ın Meşhed kentindeki sözcüsü Turiali Giyasi, yaptığı açıklamada, dün gece ve bu sabah sürdürdükleri harekatla Pakistan sınırına ulaşan ittifak güçlerinin Celalabad kentinin kuşatmasını tamamladıklarını belirtti. 
     Giyasi, bu sabah neredeyse hiçbir direniş olmadan ittifak güçlerinin eline geçen başkent Kabil'de ise durumun sakin olduğunu söyledi. Giyasi, ittifakın kente girer girmez birleşik bir polis komutanlığı oluşturduğunu kaydetti. Sayısı 2 bin kadar olan Kabil'deki ittifak polisinin halen sokaklarda devriye gezdiğini belirten Giyasi, ittifak güçlerinin güney Afganistan'a doğru çekilen Taliban kuvvetlerinin peşinde olduğunu da söyledi. 
     






</TEXT>
</DOC>
