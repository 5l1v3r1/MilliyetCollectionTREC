<DOC>
<DOCNO> 56350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/09/son/sontur12.html </URL>
<DATE> 2001/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolcu olmak için geldiler, başaramayınca ... 
</HEADLINE>
<TEXT>

     Edirne'de, eksi 3 derecede kaçak yollardan Yunanistan'a gitmek isteyen 10 Nijerya vatandaşı yakalandı. 
     Edinilen bilgiye göre, Edirne Jandarma Komutanlığı Merkez Karakolu ekipleri, yaptıkları yol kontrollerinde, Kapıkule Yolu üzerindeki Aslanlı Tesisleri karşısındaki tarla içinde gruplar halinde giden 10 kişiyi ele geçirdi. Havanın soğuk olması nedeniyle yürüme ve konuşma güçlüğü çeken kaçaklar jandarmaya getirilerek, ifadeleri alındı. 
     Nijerya vatandaşı oldukları belirlenen kaçakların tamamının pasaportsuz olduğu belirlendi. 
     Yaşları 21 ve 31 arasında olan kaçakların, jandarmadaki ifadelerinde, 4 ay önce Türkiye'ye futbolcu olmak için geldiklerini ve başaramayınca, Yunanistan üzerinden Avrupa'nın değişik ülkelerine gitmek istediklerini söyledikleri bildirildi. 
     Kaçaklardan Sondi Okeycephu, futbolcu olmak için geldikleri Türkiye'de, futbolcu olamadıklarını ve pasaport sürelerinin de bittiği için, pasaportlarını attıklarını söyledi. 
     Kaçaklar, ''Pasaport Kanunu'na muhalefet'' iddiası ile çıkarıldıkları adli makamlarca, sınır dışı edilmek üzere Edirne Emniyet Müdürlüğü Pasaport ve Yabancılar Şubesine teslim edildi. 
     






</TEXT>
</DOC>
