<DOC>
<DOCNO> 97050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/21/ekonomi/eko03.html </URL>
<DATE> 2002/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Karaktere göre portföy önerisi 
</HEADLINE>
<TEXT>

Dünyadaki insan sayısı kadar karakter olduğu söylense de parayla ilişkilerde genelde iki tür davranış sergileniyor. Özellikle borsa gibi riskli yatırım araçlarının duygularını incittiği için güvenlik arayışı yüksek yatırımcılar seçim riskini almak istemiyorlarsa repo, döviz ve düşük miktarda seçim öncesi tarihli Hazine bonosundan bir sepet oluşturabilirler. Parayla agresif ilişkide olanlar ise, borsa ve seçimin hemen ertesine itfa tarihli Hazine bonusu sepetini koluna takıp tatile çıkabilir 
     Songül HATISARU 

     Kemal Derviş’in ekonominin başında kalması ve erken seçim için 3 Kasım’da uzlaşılmış görünülmesi piyasalardaki gerilimi azalttı. Borsa hafta başından bu yana yüzde 10.25 yükselirken, faizler düştü ve 71-72 seviyeleri tekrar görüldü. Dövizde ise MB’nin müdahaleleri 1 milyon 700 bin seviyelerini şimdilik tavan yapmış durumda. Borsada yaşanan hızlı yükselişin ardından 11.100 ve 12.000 seviyeleri hedef dirençler niteliğinde. Meclis’in ağustos ayında toplanıp erken seçim kararı alması ve AB yasalarını çıkarması durumunda borsa yükseliş hareketini devam ettirecek. Endeks bu koşullarda 1 sente kadar gelebilir. Piyasa bu noktadan sonra seçim sonuçlarını görmek isteyecektir. Seçimden AB yanlısı bir hükümet çıkarsa borsada fiyatlar uçar. Piyasalarca onaylanmayacak çok parçalı bir sonucun çıkması halinde yeniden sıkıntılı günler başlar. Bu nedenle önceki seçimlerin aksine piyasanın bu kez seçim sonucuna yönelik bir opsiyonu koruduğu gözleniyor. 
     
Yabancılar Irak’ı gözleyecek      Irak’a yönelik bir harekette özellikle yabancı yatırımcılar tarafından dikkatle izlenecek. Yabancıların son günlerde alım yaptığı söylensede gerçek yabancıların Irak hareketinin sonuçlarını görmek isteyeceğinden ve temkinli davranacağından kuşku yok. Irak operasyonu ve seçim sonrası gelişmeler endeksin sonbahardaki yönünü tayin edecek. 
     Kıbrısla ilgili olarak işleyecek süreçte Türkiye AB ilişkilerini etkileyeceğinden piyasalar tarafından yakından izlenecek. Ancak kısa vadede borsada bir hareket yaşanacak. Asıl hamle seçim sonrası ortaya çıkabilecek tabloya ilişkin ipuçlarıyla oluşacak. İşler yolunda giderse borsanın 20.000’lere doğru hareketlenmemesi için bir sebep yok. 0.80 12.000 ve 1 sent 17.000 seviyeleri borsa için önemli iki direnç noktası. Dolayısıyla eğer iyimserlik sürerse buraların test edilmesi mümkün. 
     
Agresif borsaya, sağlamcı nakite      Belirsizlik dönemlerinde yatırım tercihlerinde ilk sıraya yükselen dolarda çok büyük bir hareket beklemiyoruz. 2003 yılına ilişkin programda öngörülen ortalama kur 1 milyon 880 bin lira. Doların yılı şu anda bulunduğu seviyelere yakın bir noktada kapatması bekleniyor. 
     Yüzde 80’li seviyelerden dönüş yapan faizde ise seçim tedirginliğiyle çok hızlı bir düşüş beklenmiyor. Seçim sonrasına itfa tarihli bonoların faiz oranlarında yaklaşan seçim nedeniyle hızlı bir düşme beklememek gerek. Siyasi belirsizliğin ortadan kalkması piyasalardaki gerilimi azalttı. Yatırım tercihleriyle ilgili olarak kişisel geriliminizi azaltmanın yolu ise kendinizi tanımanızdan geçiyor. Dünyadaki insan sayısı kadar karakter olduğu söylensede parayla ilişkilerde genelde iki tür davranış biçimi sergileniyor. 
     Güvence arayanlar ve agresifler olarak kategorize edilebilecek bu davranış kalıpları insanların tasarruf etme biçimini de belirliyor. Daha önce özellikle borsa gibi riskli yatırım araçlarıyla kötü deneyim yaşamış ve duyguları incinmiş yatırımcılar seçim riskini almak istemiyorlarsa repo, döviz ve düşük miktarda seçim öncesi tarihli Hazine bonosundan bir sepet oluşturabilirler. 
     Paradan ve riskten korkmayan kaybetmenin, kazancın kardeşi olduğunu baştan kabullenler ise daha yüksek bir getiri uğruna borsa ve hala yüksek getiri sağlayan seçimin hemen ertesine itfa tarihli Hazine bonusu alabilirler. 
     
Orta vadeli yükseliş mi      Borsa 2002 başından bu yana 15.000 seviyesinden devam eden ve 8.500’lere kadar gelen düşüş trendini kırmak üzere. 10.500 seviyesinin üstündeki kapanışlar bunun ilk sinyali olarak algılanabilir. İlk direnç 11.100’de bu seviyeye doğru muhtemel bir yükseliş olabilir. Orta vadeli bir yükseliş trendi başladığına yönelik ipuçları var. Piyasa eğer seçim sonrasındaki tabloyu beğenirse borsada fiyatlar hızla yükselecek. Piyasada genelde seçim öncesinde bir miktar düşüş, seçim sonrasında ise hızlı yükselişler yaşanıyor. İstisna olarak bir tek 1999’da yükseliş seçimlerden önce başladı. 1999 seçimi öncesinde Abdullah Öcalan’ın yakalandığı süreçte DSP ile ANAP’ın hükümet için güçlü adaylar olduğu seçim öncesinde az çok netlik kazanmıştı. Bu seçimde de seçim sonrası senaryoların netleşmesi yükselişin hızını ve süresini belirleyecek. 
     



 EKONOMİ 



















</TEXT>
</DOC>
