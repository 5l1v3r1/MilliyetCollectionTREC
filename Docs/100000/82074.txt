<DOC>
<DOCNO> 82074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/04/son/soneko05.html </URL>
<DATE> 2002/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Genel Kurulu'na hangi siyasiler katıldı 
</HEADLINE>
<TEXT>

     Türkiyle Odalar ve Borsalar Birliği TOBB 57. Genel Kurul Başkanı Kemal Çolakoğlu, '' Kriz bitiyor şeklindeki algılamayı, son derece yanlış ve tehlikeli buluyoruz'' dedi. 
     Büyük Anadolu Oteli'nde yapılan TOBB'un 57. Genel Kurulu çalışmalarına başladı. 
     Genel Kurul Başkanı Kemal Çolakoğlu, yaklaşık bin delege ve çok sayıda davetlinin katıldığı genel kurulun açılışında yaptığı konuşmada, Türkiye'deki yaşanmakta olan krize değindi. 
     Çolakoğlu, kriz sırasında yüksek oranlı yapılan devalüasyonun, kendilerine ister istemez yakın geçmişi hatırlattığını ve moral güçlerini derinden sarstığını söyledi. 
     Kriz sonrasında ''ekonominin yüzde 10 küçüldüğünü, enflasyonun yüzde 90'lara ulaştığını, işsizler ordusuna 3 milyon yeni kişi eklendiğini'' anlatan Çolakoğlu, milli gelir 2 bin 160 dolara inerken ülkenin, Dünya Bankası'nın yüksek orta gelirli sınıfından, düşük orta gelirli sınıfa gerilediğini söyledi. 
     Dış politikayla ilgili değerlendirmelerde de bulunan Çolakoğlu, şunları söyledi 
     ''Kıbrıs ve Ege'de taviz vermeyi, AB'ye üyeliğin ön koşulu yapma gayretinde olan, terör örgütü PKK, DHKP-C terörünü görmezden gelen bir kısım Avrupalının çifte standardına karşı mücadelemizi sürdürmeliyiz. 
     Aralık ayında Kopenhag'da yapılacak toplantıda, Türkiye'nin tam üyelik müzakerelerine ilişkin karar verilecek olması, önümüzde az sayıda çok önemli ve değerli ayların olduğunu göstermektedir.'' IMF'den 11 Eylül sonrası gelen ek kredi kaynağının nispi bir ferahlık sağlaması yanında, 2002 yılında iç ve dış borçların çevrilebilir ve yüzde 35'lik enflasyon hedefinin tutturulabilir görünmesinin, ''Kriz bitiyor'' şeklinde algılanmasını son derece yanlış ve tehlikeli bulduğunu belirten Çolakoğlu, Türkiye'nin bugün en büyük sorunun işsizlik, üretimsizlik ve yatırımsızlık oluduğunu ifade etti. 
     Çolakoğlu, ''aksi yönde izlenim ediniliyor olsa da IMF ve Dünya Bankası gibi kuruluşları sorunlarımızın temel çözümleyicileri olmadıkları bilinmelidir. Onlar sorunların çözümlüne destek sağlayan kuruluşlardır'' dedi. 
     1995 yılı sonu itibariyle yurtdışına toplam sermaye ihracatının 
     700 milyon dolarken, son 6 yılda bunun hızla artarak, 2001 yılsonu 
     itibariyle 5 milyar dolara ulaştığını belirten Çolakoğlu, Türkiye'nin yabancı sermayeyi değil çekmek, ulusal sermayeyi dahi kaçıran bir ülke konumuna geldiğini vurguladı. Çolakoğlu, konuşmasında ''Üretim, ihracat, istihdam ve yatırımı ülke gündeminin değişmez maddesi haline getirmek için, daha neyi bekliyoruz '' diye sordu. 
     
     KATILANLAR 
     Bu arada Tobb'un 57. Genel Kurulu'na Devlet Bakanları Tunca Toskay, Edip Safder Gaydalı, Maliye Bakanı Sümer Oral, İçişleri Bakanı Rüştü Kazım Yücelen, Milli Savunma Bakanı Sabahattin Çakmakoğlu, Sanayi ve Ticaret Bakanı Ahmet Kenan Tanrıkulu, Enerji ve Tabii Kaynaklar Bakanı Zeki Çakan, Orman Bakanı Nami Çağan, Çevre Bakanı Fevzi Aytekin'in yanı sıra DYP Genel Başkanı Tansu Çiller, AKP Genel Başkanı Recep Tayyip Erdoğan, ANAP Genel Başkan Vekili Erkan Mumcu, Sanayi ve Ticaret eski bakanı ve Tobb eski Başkanı Yalım Erez, Elazığ Milletvekili Mehmet Ağar, bazı bürokrat ve kitle örgütleri temsilcileri ile diğer davetliler katılıyor. 
     





</TEXT>
</DOC>
