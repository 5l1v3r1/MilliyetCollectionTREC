<DOC>
<DOCNO> 85754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/23/son/sontur19.html </URL>
<DATE> 2002/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İsfalt, İstanbul'a sesi azaltan "sessiz asfalt " döşeyecek 
</HEADLINE>
<TEXT>

     İstanbul Büyükşehir Belediyesi'ne bağlı İSFALT A.Ş, hastane, okul, huzurevi, kreş, dersane gibi kurumların çevrelerinde araçlardan kaynaklanan lastik gürültüsünün azaltılması amacıyla ''sessiz asfalt'' uygulamasına başladı. 
     Haydarpaşa Numune, GATA Haydarpaşa Eğitim ve Araştırma ile Siyami Ersek Göğüs, Kalp ve Damar Cerrahisi Hastaneleri ile İSFALT A.Ş.'nin bulunduğu Tıbbiye Caddesi'ne ''sessiz asfalt'' dökümü, İstanbul Büyükşehir Belediye Başkanı Ali Müfit Gürtuna'na tarafından başlatıldı. 
     Asfalt serim makinesi ile silindir aracını kullanarak asfaltlama çalışmalarına katılan Gürtuna, yaptığı açıklamada, ''sessiz asfalt''ın İstanbul Asfalt Fabrikaları Sanayi ve Ticaret A.Ş'nin İSFALT kendi öz kaynakları ve AR-GE ekipleriyle 2 yıllık çalışma sonucu üretildiğini, deneme çalışmalarının da tamamlandığını söyledi. 
     ''Sessiz asfalt''ın, gürültüyü yüzde 40 oranında azalttığını ifade eden Gürtuna, ''Ümit ediyorum ki, bu daha da gelişecek. En büyük faydası okulların, hastanelerin ve benzeri kurumların önlerinde gürültüyü kesmek. Zaman içersinde İstanbul'un tamamında bu uygulamayı gerçekleştirmeyi istiyoruz'' dedi. 
     Gürtuna, ''sessiz asfalt''ın maliyetinin yüzde 30 daha fazla olduğunu ancak, daha ince serilebilmesi ve daha dayanıklı olması nedeniyle işletme maliyetinin aynı olduğunu bildirdi. 
     İstanbul Büyükşehir Belediyesi'nin yaptığı işlerde dünyanın en iyisi olmayı hedeflediğini kaydeden Gürtuna, ''İstanbulumuzu çağın daha ilerisine taşıma arzumuzu bir adım daha ileriye götürmeyi gerçekleştirdiğimiz için mutluluk hissediyoruz. Bu teknolojik gelişmeyi biz belediyenin her alana yaymak istiyoruz'' diye konuştu. 
     Gürültüyü yüzde 40 oranında azaltan ''sessiz asfalt''ı dünyada Fransa'dan sonra uygulayan ikinci ülkenin Türkiye olduğunu anlatan Gürtuna, İSFALT A.Ş.'nin değişik asfalt uygulamaları konusundaki araştırmalarının sürdüğünü kaydetti. 
     Ali Müfit Gürtuna, basın mensuplarının, ''adının Anavatan Partisi ile geçtiğini'' hatırlatmaları üzerine ise bağımsız olduğuna işaret ederek, ''Bağımsız olarak gücümüz yettiğince bu çalışmalarımıza devam edeceğiz'' diye konuştu. 
     
     ''SESSİZ ASFALT''IN ÖZELLİĞİ 
     ''Sessiz asfalt'', aynı büyüklükte kesilmiş özel taşlar ile Fransa'dan ithal, özel imal edilmiş kauçuklu katkı maddesi içeriyor. 
     Normal asfalt 5-6 santimetre kalınlığında uygulanırken, sesi emen asfalt 2,5-3 santimetre daha ince serilebiliyor. Bu asfaltın, araçların lastik gürültülerini en az 5 desibel azalttığı belirtildi. 
     Daha önce de renkli asfalt, fren emniyetini ve sürüş güvenliğini artıran pürüzlü asfalt, dayanıklılığı artıran katkılı asfalt tekniklerini geliştiren İSFALT A.Ş'nin, kış şartlarında uygulanabilen soğuk asfaltın laboratuvar çalışmalarını da tamamladığı bildirildi. 
     





</TEXT>
</DOC>
