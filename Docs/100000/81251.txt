<DOC>
<DOCNO> 81251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/30/son/sondun38.html </URL>
<DATE> 2002/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'nin terör listesinde DHKP-C var mı 
</HEADLINE>
<TEXT>

     AB Daimi Temsilciler Konseyi'nin COREPER dünkü toplantısında, AB terör örgütleri ve teröristler listesini gözden geçirerek bu listeye eklenecek yeni isimleri belirlemesinin ardından, Brüksel kulislerinde çeşitli spekülasyonların yoğunlaştığı gözlemleniyor. 
     AB üyesi ülkelerin Brüksel'deki büyükelçilerinden oluşan COREPER, dünkü toplantısında terör örgütü PKK'nın AB'nin tavır alacağı teröristler ve terör örgütleri listesine alınmasına yeşil ışık yakmış, bu bilgi güvenilir kaynaklar tarafından basına sızdırılmıştı. 
     Terör örgütü PKK, bu sabah, ''Kürdistan Özgürlük ve Demokrasi Kongresi'' KADEK adıyla bir açıklama yaparak, çeşitli tehditlerde bulundu. 
     COREPER, bu kararı alırken, NATO'da sık sık uygulanan, ancak AB'de alışılmış bir yöntem olmayan ''sessizlik süreci'' başlattı. Buna göre, Perşembe günü TSİ 13.00'e kadar 15 üye ülkeden itiraz gelmediği takdirde, yeni liste kabul edilmiş sayılacak ve dışişleri bakanlarından oluşan AB Konseyi'nin 13 Mayıs'ta yapacağı aylık olağan toplantıda tartışılmadan onaylanacak. 
     Yeni liste, Perşembe günü süreç dolunca, Türkiye'ye de resmen bildirilecek. 
     Kaynaklar, terör örgütü PKK'nın 4 Nisan 2002 tarihinden itibaren isim değiştirerek ''KADEK'' adını almasının dikkate alınmadığını, yeni ismin değerlendirilmediğini ve yeni ismin listede bulunmadığını bildiriyorlar. 
     
     DHKP-C 
     Öte yandan AB'ye doğrudan bağlı olmayan bazı Belçikalı diplomatik kaynaklar, terör örgütü DHKP-C'nin de listede yer aldığından söz ediyorlar. Bu bilgi, AB üyesi ülkelerin sözcüleri tarafından doğrulanmıyor. AB Dönem Başkanı İspanya'nın yetkilileri ise, bu konuda hiçbir yorum yapamayacaklarını söylemekle yetiniyorlar. 
     Terör örgütü DHKP-C'nin Belçika'da ''temsilci'' olarak barındırılan yandaşları, konuya ilişkin haberleri ''umursamadıklarını'' söylediler ve ''Bize resmi bir bilgi gelmedi, tek açıklamamız budur'' diyerek, ''rahat'' bir görüntü sergilediler. 
     Brüksel'deki Türk diplomatik kaynakları, ''temkinli olunması ve perşembe gününün beklenmesi'' gereği üzerinde duruyorlar. Bu kaynaklar, ''sessizlik süreci'' boyunca bazı gelişmeler olabileceğini, perşembe gününün beklenmesinin önem taşıdığını ifade ediyor ve ''spekülasyonlardan kaçınılması'' tavsiyesinde bulunuyorlar. 
     ''Sessizlik süreci'' kapsamında, üye ülkelerden itiraz gelmesi halinde, bazı isimlerin listeden çıkartılabileceği, ancak listeye isim eklenmesinin mümkün gözükmediği ifade ediliyor. 
     AB kaynakları, listede terör örgütü PKK ile birlikte, Filistin Halk Kurtuluş Cephesi, ETA bağlantılı bazı örgütler, bazı Arap terör örgütlerinin ve teröristlerin isimlerinin de yer aldığını teyit ediyorlar. 
     





</TEXT>
</DOC>
