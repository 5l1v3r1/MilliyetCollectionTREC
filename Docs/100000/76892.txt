<DOC>
<DOCNO> 76892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/07/guncel/gun03.html </URL>
<DATE> 2002/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
KIBRIS’TA KOLUNU KAYBEDEN YUNAN ALBAY 
</HEADLINE>
<TEXT>
Ben savaşı gördüm ama çocuklarımız görmesin 
Türk Deniz Şehitlerini Anma Gününe katılan Deniz Albayı Dimitris Mitsatsos "Geçmişi deşmek doğru değil" diyor 
     PINAR AKTAŞ İstanbul 

     4 Nisan Türk Deniz Şehitlerini Anma Günü çerçevesinde yapılan saygı duruşuna katılan Yunan Donanması Deniz Albayı Dimitris Mitsatsos, geçmişte yaşanan ayrıntıların, iyileşmekte olan yarayı kanatmak olacağını belirterek, "Ben savaşı gördüm ve ne olduğunu biliyorum. Ama çocuklarımız ve torunlarımız görmesin" dedi. 
     
     Çevreci oldu 
     Kıbrıs’ta 1964 yılında çatışmalar sırasında kolunu kaybeden Mitsatsos, küçük yaştan beri donanmanın bir üyesi olmak istiyordu. Sınavlara girdi, okulu kazandı ve hayalini gerçekleştirdi. 
     1964 yılında 27 yaşındayken deniz albayı olarak savaşmaya gittiği Kıbrıs’ta birçok arkadaşı gibi sağ kolunu kaybetti. Mitsatsos, hiçbir zaman vazgeçemediği denize, bu kez gemi inşaatı sektöründe çalışmak için döndü. Şimdiyse Yunan Deniz Çevresini Koruma Derneği HELMEPA Genel Direktörü olarak çevre kirliliğine karşı mücadele veriyor. 
     
     Savaşı ben biliyorum 
     Mitsatsos geçmişi gömmekten yana olduğunu belirterek şöyle konuştu "Ben de ülkemin benim katılmamı istediği savaşa katıldım. Orada hiçbir tarafı tutmuyordum. Herkes birilerini kaybetti. Bu ayrıntılar iyileşmekte olan yaraları deşmek olur. Ve bu yüzden konuşmamalı. Bundan sonra daha fazla kan görmek istemiyorum. Çünkü ben savaşı biliyorum. Siz bilmiyorsunuz." 
     



 GÜNCEL 

























</TEXT>
</DOC>
