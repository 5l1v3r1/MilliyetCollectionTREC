<DOC>
<DOCNO> 54046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/25/son/sondun10.html </URL>
<DATE> 2001/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey İttifakı "Hannabad'ı savaşmadan ele geçirdik" 
</HEADLINE>
<TEXT>

     Kuzey İttifakı'nın Tacik güçleri, Kunduz yakınlarındaki Hanabad'ı da Taliban'dan savaşmadan aldıklarını bildirdiler. 
     Kuzey İttifakı'nın bu cephedeki güçlerine komuta eden Tacik komutan Sadreddin, kuzeydeki Kunduz'un 20 kilometre kadar doğusundaki Hanabad bölgesine 4 cepheden girdiklerini ve hiçbir direnişle karşılaşmadıklarını, Taliban'ın teslim olduğunu belirtti. 
     Sadreddin, Özbek General Raşid Dostum'a bağlı güçlerin bugün Kunduz'a girdikleri yönündeki haberleri doğrulamaktan ya da yalanlamaktan kaçındı. 
     Kuzey İttifakı komutanlarından Üstad Attah ise Reuters'a telefonla yaptığı açıklamada, Raşid Dostum'un güçlerinin Kunduz'a girmeyeceğini, Özbek generalin kentin ele geçirilmesini müttefiklerine bırakacağını söyledi. 
     Attah, Tacik komutan Muhammed Davud'un askerlerinin kente doğudan girmesinin, Dostum'un adamlarının ise batıdan ilerlemelerini durdurmalarının kararlaştırıldığını bildirdi. Attah, Kunduz'un tamamıyla ellerine geçmesinin yarın sabaha kadar sağlanacağını sanmadığını belirtti. 
     Öte yandan, Özbek makamlarının gerekli izni vermesi üzerine 3 haftadan bu yana Özbekistan'ın Termez kentinde beklemekte olan 60 kadar yabancı gazeteci, sallarla Afganistan'ın kuzeyindeki Hayraton'a girdi. 
     Gazeteciler, sınır köprüsünün 1997'den bu yana kapalı olması nedeniyle Amu Derya nehrini sallarla geçti. 
     Mezarı Şerif ve çevresindeki binlerce kişinin beklediği insani yardımın ise hala Termez'de bekletildiği belirtildi. 
     






</TEXT>
</DOC>
