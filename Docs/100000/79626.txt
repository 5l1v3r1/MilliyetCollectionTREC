<DOC>
<DOCNO> 79626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/21/son/soneko06.html </URL>
<DATE> 2002/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İşadamları bu tavsiyeleri okumadan Japonlarla masaya oturmayın 
</HEADLINE>
<TEXT>

     Gelenek, görenek ve yaşam tarzlarıyla farklı konumlarda yer alan ülkelerle işbirliği yapmak ya da ortaklıkta bulunmak sanıldığı kadar kolay olmuyor. 
     Yaşadığı ekonomik durgunluğa rağmen halen dünyanın en zengin ve en güçlü ülkelerinden sayılan Japonya'yla iş hayatında ortaklık önce sabır sonra emek gerektiriyor. 
     Dış Ticaret Müsteşarlığı'ndan bir uzmanın hazırladığı Japonya'nın iş hayatıyla ilgili verilere göre, Japonlarla ortaklıkta aynı masaya oturmak için ayrıntılara çok dikkat etmek gerekiyor. 
     Özellikle Japon iş hayatında görüşmeler kartvizit ile başlıyor. 
     Kartvizitin verilme şekline bile çok dikkat eden Japonlar, konum ve unvana göre hareket tarzı ve toplantı düzeni belirliyor. 
     Yapılacak iş görüşmeleri ve toplantılar öncesi konuların daha iyi anlaşılması için özet not ve tercümana ihtiyaç duyan Japonlar, randevulara 5 dakika da olsa geç kalınması halinde bunu saygısızlık sayıp, görüşmelere son verebiliyor. 
     Yazılı anlaşmalardan çok söze ve karşılıklı güvene önem verilen iş hayatında, garsonlara dahi nazik davranmak ve alçak ses tonuyla konuşmak, ortaklık için artı puan oluşturuyor. 
     Japonlar bütün konuşmaların ve detayların yazılı olarak teyidini tercih edip, toplantılar sonrası bütün dokümanları ince eleyip sık dokuyarak inceliyor. 
     Nezaketleri ve ağır başlılıklarıyla tanınan Japonlar ''Hayır'' cevabını vermeyi sevmedikleri için, Japonca'da ''Evet'' olan ''Hay'' kelimesini genellikle ''Kabul ettim'' şeklinde değil, ''Anladım'' manasında kullanıyor. 
     Japon firmaları küçük miktarlı sipariş vermeyi kendilerine adet haline getirirken, onlar için karmaşık, maharet gerektiren ve makina işi olmayan ürünler daha çok ihraç şansına sahip oluyor. Ölçüler için Japon Endüstriyel Standartları JIS yakından takip eden işadamları, spagetti seçerken bile aynı boyda kesilmiş olmasına dikkat ediyor. 
     Ambalajlama ve paketlemenin en az ürün kadar önemli olduğunu düşünen Japonya'da, ticari fuarlar, ticari trendleri ve yeni ürünleri sipariş etme değil, tespit etme yeri olarak değerlendiriliyor. 
     Japonlarla ilişkilerde insan davranışlarını çok çabuk sezebildikleri ve vücut dilini iyi okuyabildikleri için doğrudan tepki verilmemesi ve dürüst olunması tavsiye ediliyor. Anlaşılması oldukça güç olan Japonların ise dolaylı cevaplarına ve tepkilerine hazır olunması öneriliyor. 
     Herhangi bir ortaklığın söz konusu olduğu durumlarda Japonlar'dan ani ve hızlı kararlar beklenmemesi öngörülüyor. Japonlar uzun sürede karar aldıkları, ancak karar sonrası çok hızlı hareket ettikleri biliniyor. Japonya ilişkiler ağının geçerli olduğu bir ülke olduğundan, referans noktası olacak bir Japon dostu pek çok kapıyı açacağı belirtiliyor. 
     
     Ortaklıktan geçen yol mideden geçiyor.. 

     Özellikle Japonların davet edildiği toplantı, kokteyl ve seminerlerde Sushi ve pirinç rakısı olarak bilinen Sake ikramı Japonlar'ın kalbini fethetmede önem taşıyor. 
     Kararları ''İzekaya'' Japon meyhanesi sohbeti akabinde almayı tercih eden Japonlar, sosyal faaliyetlerle ilgili davetlerine icabet etmeyen kişilerle iş ilişkisine girmekten kaçınıyor. Ancak verdikleri davetlere red cevabı almayı sevmeyen Japonların kahvaltı tarzları yabancılar için zor olduğundan, böyle bir teklifin nazikçe öğle yemeğine çevrilmesi gerekiyor. 
     





</TEXT>
</DOC>
