<DOC>
<DOCNO> 55489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/04/son/sondun14.html </URL>
<DATE> 2001/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail sivilleri vuruyor 
</HEADLINE>
<TEXT>

     İsrail F-16 uçaklarının, Gazze kentinin mahallelerinden birinde bulunan bir Filistin güvenlik birimi binasını vurduğu bildirildi. 
     Görgü tanıklarının verdiği bilgiye göre, hava akını sırasında bina yakınında bulunan okuldaki çocuklar, çığlıklar atarak korunmaya çalıştı. 
     Olay yerine ulaşan bir muhabir, en az 3 çocuğun üzerinde kan gördüğünü kaydetti. 
     Bu arada ambulansların, yaralıları tahliye etmek için bölgeye geldiği belirtildi. 
     
     İki ölü var 

     İsrail'in Gazze şehrine düzenlediği hava saldırısında ilk belirlemelere göre 2 kişinin öldüğü, 100'ün üzerinde kişinin yaralandığı bildirildi. 
     Gazze Şifa hastanesi doktoru Muaviye Hasaneyn 17 yaşındaki bir öğrenciyle bir polis memurunun saldırıda yaşamını yitirdiğini söyledi. 
     Hasaneyn, aralarında güvenlik güçlerinin de bulunduğu 100'ün üzerinde kişinin yaralandığını söyledi, ancak yaralılarının durumları hakkında ayrıntılı bilgi vermedi. 
     
     Filistin halkı hapsedildi 

     Filistinli yetkili Mustafa Barguti de olayda yaralanan olmadığını açıkladı. 
     İsrail tanklarının Ramallah'ı yavaş yavaş işgal etmekte olduğunu söyleyen Barguti, ''3 milyonluk Filistin halkı, şu anda hapsedilmiş durumda. Okullar kapalı, sağlık hizmetleri durdu, yiyecek sağlamak mümkün değil. Yer yer su ve elektrik kesintileri var'' dedi. 
     İsrail Başbakanı Ariel Şaron'un bir savaş suçlusu olduğunu söyleyen Barguti, uluslararası müdahale çağrısında bulundu. 
     
</TEXT>
</DOC>
