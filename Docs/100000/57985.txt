<DOC>
<DOCNO> 57985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/19/son/sontur21.html </URL>
<DATE> 2001/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakanlık'ta yeni güvenlik önlemleri... 
</HEADLINE>
<TEXT>

     Başbakanlık Merkez Binası'nda yeni güvenlik önlemleri alınıyor. 
     Edinilen bilgiye göre, bir süreden beri uygulamaya konulması kararlaştırılan önlemlere ilişkin çalışmalar başlatıldı. Başbakanlık Merkez Binası'nın Vekaletler Caddesi ve Adalet Bakanlığı tarafındaki üst ve alt girişlerine kontrol noktaları inşa ediliyor. 
     Başbakanlığın A ve B girişlerindeki X-Ray cihazları ile kapı dedektörleri, kontrol noktası binalarının yapımından sonra buraya konacak ve kontroller burada gerçekleştirilecek. Bu binalara ayrıca, birer tanesi sakatlar için olmak üzere 6'şar turnike konulacak. Bu turnikelerden Başbakanlık personeli ile akredite olan basın mensupları, manyetik kartları kullanarak giriş yapabilecekler. 
     Başbakanlık'a gelen ziyaretçiler, şu anda olduğu gibi yine Milli Müdafaa Caddesi'ndeki C kapısını kullanacaklar. Ziyaretçilere de manyetik kart verilerek, bilgisayarlarla kimlere gittiği, binada ne kadar süreyle kaldıkları kontrol altında tutulacak. 
     Vekaletler Caddesi ve Adalet Bakanlığı tarafından yapılacak araç girişlerinin de düzene sokulması planlanıyor. Başbakanlık'a ait hizmet araçları ile makam ve koruma araçlarına kit takılacak, bilgisayar aracılığıyla turnikeler otomatik olarak açılacak. Kit takılı olmayan araçların girişlerine izin verilmeyecek. Kapılarda yerden yükselecek kapanlar, yabancı araçların Başbakanlık'a girişine olanak tanımayacak. 
     






</TEXT>
</DOC>
