<DOC>
<DOCNO> 85445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/son/sondun22.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Dış basın "Başbakan'ın hastalığı ülkeyi çöküşün eşiğine getirdi" 
</HEADLINE>
<TEXT>

     Fransa'da yayınlanan Le Figaro gazetesi, ''Bülent Ecevit, ülkeyi hastanedeki odasından yönetiyor'' başlığıyla verdiği haberde, Başbakan'ın sağlık sorunları ile ilgili gelişmelere geniş yer verdi. 
     Haberde, 17 gün aradan sonra Başbakan Ecevit'in, tedavi gördüğü hastanede koalisyon ortakları ve üst düzey bürokratlarla toplantı yaptığı hatırlatıldı. 
     Le Figaro, Türkiye'nin, AB'ye katılım sürecinde bir dizi önemli reformu gerçekleştirmek zorunda olduğu bir dönemde bulunduğunu yazdı ve Ankara'nın, Brüksel'den tam üyelik müzakerelerinin başlaması için bir tarih vermesi konusunda ısrarlı olduğunu duyurdu. 
     Haberde, AB ile müzakerelerin başlaması sürecinde önem taşıyan idam cezası, anadilde eğitim ve televizyon yayını konularına, Kıbrıs konusunda BM Genel Sekreteri Kofi Annan'ın adaya yaptığı ziyarete ve IMF ile sürdürülen çalışmalara da değinildi. 
     
     THE INDEPENDENT 
     İngiliz The Independent gazetesi de ''Başbakan'ın hastalığı Türkiye'yi çöküşün eşiğine getirdi'' başlığını kullandığı ve liderler zirvesinden bir fotoğrafın da yer aldığı yaklaşık yarım sayfalık haberinde, gelişmelerin Başbakan Ecevit'i her geçen gün daha da büyüyen ''görevi bırakma'' çağrılarıyla yüz yüze getirdiğini yazdı. 
     ''Ülkenin politik ve ekonomik geleceğinin şimdilik Başbakan Ecevit'in sağlık durumuna endekslenmiş göründüğünü'' öne süren gazete, bu durumun ''Ankara'da olduğu kadar ülke sınırları dışında da alarm zillerinin çalmasına yol açtığını'' iddia etti. 
     Gazete, Türk basın ve yayın organlarında da Başbakan'ın sağlık durumuyla ilgili spekülasyonların sürdüğünü belirtirken, ''ülkeyi yönetenlerin ise Başbakan'ın hükümet içindeki varlığını koruma mücadelesi verdiklerini'' ifade etti. 
     The Independent, ''yapılacak bir erken seçimin ise IMF'nin desteğiyle uygulanan ekonomik programı rayından çıkarabileceğini'' savundu. 
     The Times gazetesi de ''Başbakan Ecevit'in herhangi bir şekilde görevini bırakması ihtimalini reddettiğini, koalisyon ortaklarının da bundan kaçınmak için her türlü çabayı göstermeye hazır olduklarının görüldüğünü'' yazdı. 
     





</TEXT>
</DOC>
