<DOC>
<DOCNO> 99681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/02/son/sontur08.html </URL>
<DATE> 2002/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizmde Temmuz ayını "san dakika" kurtardı... 
</HEADLINE>
<TEXT>

     Turizm sektörü temsilcilerinin, umutsuzlukla baktığı Temmuz ayı ''Son dakika'' satışlarıyla, yüzde 4 artıyla kapandı. 
     Antalya'ya geçen yıl Ocak-Temmuz döneminde havayoluyla 2 milyon 460 bin 157 turist gelirken, bu yılın aynı döneminde 2 milyon 564 bin 556 turist Antalya'da tatil yapmayı seçti. 
     Akdeniz Turistik Otelciler Birliği AKTOB Başkanı Ahmet Barut, Temmuz ve Ağustos ayları katalog satışlarına bakıldığında, işlerin çok kötü gittiğinin anlaşıldığını belirterek, ''Ancak, işler iyi gibi gözükmese de, rakamlar onu söylemiyor. Son dakika satışlarıyla, Temmuz'u kurtardık'' dedi. 
     Sektördeki gidişatı, ''İyi denilebilir'' diye niteleyen Barut, şöyle konuştu 
     ''Herkes otellerin doluluk oranının düşüklüğünden yakınıyor. Ancak bu yıl sadece Antalya bölgesinde 25 bin yeni yatağın devreye girdiği göz ardı ediliyor. Bu, her hafta yeni 25 bin fazladan müşteri demek. Yatak kapasitesinin arttığı oranda, gelen turist sayısında artış olmadığı için işler kötü gibi gözüküyor. Oysa, Antalya'ya havayoluyla gelen turist sayısına bakıldığında, bir artış olduğu belli. Akdeniz'deki, Avrupa'daki siyasi ve ekonomik gelişmeleri dikkate aldığınızda, bu rakamlara bakıp mutlu olmak gerekiyor. Turist sayısında çok az da olsa artış sağlanmıştır. Eylül-Ekim aylarında Türkiye'ye gelen turist sayısının daha da artacağını sanıyoruz. Antalya olarak, bu yıl 5 milyona yakın turist ağırlayacağız.'' 
     
     ''TÜRKİYE MARKA OLMAYA BAŞLADI'' 
     Kabı Tur Yönetim Kurulu Başkanı Talha Görgülü de, satışların son derece iyi gittiğini bildirdi. Görgülü, Türk turizmcilerin başlıca müşteri kaynağı olan Avrupa'da, özellikle de Almanya'da, Euro'ya geçişten ötürü gizli devalüasyon yaşandığına değinerek, Almanya'da halkın bir yıl içinde yüzde 30-35 oranında fakirleştiğine dikkati çekti. Görgülü, şöyle devam etti 
     ''Alım gücü düşen Avrupalı turist, ucuz tesisleri tercih etmeye ve fiyat kırmayı beklemeye başladı. Otelci de yatağını boşta tutmak istemez ve fiyatını mecburen düşürür. Eskiden bu aylar önceden satılmış olurdu. Bu yıl ise, satışlar haftalık, hatta günlük gidiyor. İspanya ve Yunanistan kan ağlıyor. Rakiplerimiz arasında en iyisiyiz. Türkiye, turizmde bir marka olmaya başladı.'' 
     
     ''TEMMUZUN PERFORMANSI AĞUSTOSTA DA DEVAM EDECEK'' 
     Turizm Araştırmacısı ve internette yayınlanan turizmgazetesi.com editörü Fehmi Köfteoğlu da, Temmuz ayının umulandan iyi geçtiğini ifade ederek, Türkiye'nin en önemli pazarı olan Almanya'daki göstergelerin, toplam turist sayısında yüzde 12 düşüşü gösterirken, Türkiye'nin artışı yakaladığına dikkati çekti. Köfteoğlu şu bilgileri verdi 
     ''En korkulan ay Temmuz ayıydı ama eksiye düşmedi. Bu rakamlar, Ağustos ayının da eksiye düşmeyeceği, Temmuz'un performansının Ağustos'ta da devam edeceği umudunu artırdı. Ağustos rakamları geçen yılki düzeyinde gerçekleşse dahi, yıl sonunu 11,5, 12 milyon ziyaretçi ile kapatabileceğiz.'' 
     
     ''KAR MARJIMIZ DÜŞTÜ'' 
     Dünya'nın en büyük tur operatörlerinden TUI'nin Türkiye Kontrat Müdürü Nurhan Erdem Tanır da, kayıpla kapatılacağı sanılan Temmuz'un artıyla kapatılmasından memnuniyet duyduklarını ifade etti. Tanır, ''Ağustos ayına yönelik kısa vade satışlarımız da gayet iyi. Böyle devam ederse, Ağustos'u da artıyla kapatacağız. Ancak, fazla para kazanamıyoruz. Oteller fiyat düşürmek zorunda kalıyor, biz de kar marjımızı düşürüyoruz. Buna karşılık eylül-ekim satışları iyi görünüyor'' dedi. 
     Türkiye Seyahat Acenteleri Birliği TÜRSAB Antalya Bölgesel Yürütme Kurulu Başkanı Kerim Çavuşoğlu ise kısa vadeli satışlarda önemli bir artış sağlandığını kaydetti. Çavuşoğlu, ''Hollanda pazarı çok iyi gidiyor. Eylül rezervasyonları iyi görünüyor. İnşaallah bir aksilik olmaz da 2002 sezonunu bu şekilde atlatırız diye umuyorum'' diye konuştu. 
     





</TEXT>
</DOC>
