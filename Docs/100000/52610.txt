<DOC>
<DOCNO> 52610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/16/son/sondun14.html </URL>
<DATE> 2001/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman hükümetine güvenoyu... Asker Afganistan'a gidiyor 
</HEADLINE>
<TEXT>

     Alman hükümeti, Afganistan'a gönderilecek 3 bin 900 askerin hazır tutulmasıyla bağlantılı olarak yapılmasını talep ettiği güven oylamasını çok az farkla kazandı. 
     Hükümet, en az 334 oya ihtiyacı olan oylamada, 326'ya karşı 336 oyla güven oyu aldı. Oylamada, çekimser kalan milletvekili olmadı. 
     Başbakan Gerhard Schröder, oylamadan önce yaptığı konuşmada, Afganistan'a insani yardım yapılabilmesinin Taliban'a karşı askeri harekat başlatılmasıyla mümkün olabildiğine dikkati çekerek, Afganistan'daki istikrarın ve yeniden imarın sağlanabilmesi için Almanya'nın da gerekli her türlü önlemi alması gerektiğini belirtti. 
     Uluslararası terörizme karşı mücadelenin daha uzun zaman alacağını kaydederek, ''Almanya, 1989 yılından sonra birlik ve beraberliğine kavuştu, ancak dünyadaki sorumluluklarından kaçamaz. Uluslararası terörizme karşı mücadeleden kaçamayız, kaçmak da istemiyoruz'' dedi. 
     Almanya'nın insani yardım için 100 milyon, Afganistan'ın yeniden imarı için de 160 milyon mark yardım öngördüğünü hatırlatan Schröder, ''Taliban'a karşı elde edilen askeri zafer sayesinde bugün Afganistan'daki insanlara insani yardım ulaştırabiliyoruz'' diye konuştu. 
     Schröder, potansiyel teröristlerin ortaya çıkartılması için soruşturmaların artırıldığını, tutuklamaların olduğunu ve yaklaşık 200 banka hesabının da kapatıldığını belirterek, ''Yurtdışındaki istihbarat birimleri ile de işbirliğimiz çok iyi düzeyde, ancak henüz işin başındayız'' dedi. 
     






</TEXT>
</DOC>
