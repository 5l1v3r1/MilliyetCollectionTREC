<DOC>
<DOCNO> 56581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/11/yasam/yas02.html </URL>
<DATE> 2001/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Radyodaki parazit deprem habercisi 
</HEADLINE>
<TEXT>

Bilim müjdeyi verdi yerkabuğundaki ve atmosferdeki elektrik aktivitleri takip edilerek büyük depremleri önceden tahmin etmek mümkün olacak 
     DIŞ HABERLER SERVİSİ 

     ABD Uzay ve Havacılık Dairesi NASA’ya bağlı Ames Araştırma Merkezi uzmanlarından Friedemann Freund, yerkabuğundaki katmanların deprem öncesi elektrik ürettiğini, bu sinyallerin deşifre edilmesi halinde depremlerin büyüklüğü ve tarihi konusunda kesin bilgiye ulaşılabileceğini söyledi. 
     2001 Amerikan Jeofizik Birliği toplantısında açıklanacak bulgulara göre, yeraltından gelen bu sinyallerin deşifre edilmesi için fizik biliminde önemli aşama kaydedilmesi gerekiyor. 
     Yerkabuğu altındaki kayalardaki stres düzeyinin yükselmesiyle yalıtkan kayaların yarı iletken hale geldiğini söyleyen Freund’a göre, kayalarda saniyede 300 metre hızla hareket eden elektrik akımı manyetik bir alan oluşturuyor. 
     Elektromanyetik dalgaların radyo dalgalarından bile düşük frekanslı olduğunu vurgulayan Freund, gelişmiş antenlerle ölçümler yapılarak deprem tahminlerinde bulunulabileceğini iddia ediyor. 
     
Atmosfer de haberci      Yerkabuğunun altındaki bu değişim, atmosferde de gözlemlenebilen değişimlere neden oluyor. NASA uzmanlarından Dimitar Ouzounov, deprem öncesi bu değişimin, yerden 90 ila 300 kilometre yükseklikte, ince havadan oluşan ve serbest elektronlarla pozitif iyonlar içeren iyonosfer tabakasında gözlenebileceğini açıkladı. 
     Ouzounov’a göre, deprem öncesi, yerkabuğunda oluşan manyetik alan yüzünden, iyonosferin üst katmanlarındaki elektronlar alt katmanlara iniyor. Bu yüzden radyo ve TV yayınları parazitleniyor. 
     1999’daki Marmara depreminden önce de radyo - TV yayınlarının bazı bölgelerde parazitlendiği dile getirilirken, Ouzounov’a göre, iyonosferde deprem öncesi oluşan bu hareketlenme, uydularla takibe alınabilir. 
     



 YAŞAM 
















</TEXT>
</DOC>
