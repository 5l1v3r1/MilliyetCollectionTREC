<DOC>
<DOCNO> 56869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/12/son/sontur11.html </URL>
<DATE> 2001/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ailesi para bulamayınca, ölen bebeğin cenazesi rehin kaldı 
</HEADLINE>
<TEXT>

     Kayseri'de parasızlık yüzünden tedavi ettiremediği çocuğu ölen baba, çocuğunun cenazesini hastaneden almak için 47 milyon lira bulamayınca, Kayseri Valiliği'nden yardım istedi. 
     Aziz Türkmen 27 , 4 aylık oğlu İsmail'i, sürekli kusma şikayetiyle tedavisi için Kayseri Devlet Hastanesi'ne götürdü. Buradan Erciyes Üniversitesi Tıp Fakültesi Hastanesi'ne sevk edilen İsmail, müdahalelere rağmen kurtarılamadı. 
     Geçen yıl da diğer çocuğunun öldüğünü belirten Baba Aziz Türkmen, hastaneden çıkartılan 47 milyon lira faturayı ödeyip ölen çocuğunun cenazesini alabilmek için akrabalarına başvurduğunu, ancak yardım alamadığını söyledi. 
     Çareyi Kayseri Valiliği'ne başvurmakta bulduğunu belirten Türkmen, halk gününde, inşaatlarda işçi olarak çalıştığını, ancak 2 aydır iş bulamadığını, parası olmadığı için de ölen çocuğunun tedavisini zamanında yaptıramadığını anlattı. 
     
     Mezar parası bile yok 
     Bir süre önce yeşil kart için başvurduğunu, ancak olumlu yanıt alamadığını belirten Türkmen, ''Cebimde bir kuruş param yok. Oğlumun cenazesi hastane morgunda bekliyor. Oğlumun öldüğüne mi yanayım, cenazesini çıkaramadığıma mı Cenazesini alsam da oğlumu gömecek mezar parası bile yok. Ne olur bana yardım edin'' dedi. 
     Vali Yardımcısı Zübeyir Kemelek, dertli babaya imzaladığı 100 milyon liralık çeki vererek ''Bu parayla oğlunun cenazesini çıkar. 
     Durumunu anlat, defin işlemleri için de sana yardımcı olsunlar'' dedi. 
     






</TEXT>
</DOC>
