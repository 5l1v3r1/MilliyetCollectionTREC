<DOC>
<DOCNO> 62813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/17/son/sontur01.html </URL>
<DATE> 2002/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit, Bush ile görüşmesini anlattı... 
</HEADLINE>
<TEXT>

     Başbakan Bülent Ecevit, ABD Başkanı George W. Bush'un, kendisiyle yaptığı görüşmede, Irak konusunda herhangi bir harekat yapacakları zaman mutlaka Türkiye'nin görüşlerini alacaklarını ısrarla vurguladığını belirtti. 
     Ecevit, ABD'nin Irak Devlet Başkanı Saddam Hüseyin'i istemediğinin bilinen bir gerçek olduğunu ifade ederek, ABD'nin Irak'a yönelik harekat konusunda değerlendirme sürecinde olduğunu kaydetti. 
     Başbakan Ecevit, ikinci gün programlarını tamamlamasının ardından Ritz Carlton Oteli'ne gelerek bir süre dinlendi. Ecevit daha sonra gazetecilerle sohbet etti ve sorularını yanıtladı. İki gün içerisinde çok yoğun görüşmeler yaptığını ifade eden Ecevit, kendisine eşlik eden bakan ve diğer yetkililerle bir araya gelip bir değerlendirme yapacaklarını söyledi. 
     Eskiden Türkiye ve ABD yetkilileri bir araya geldiklerinde iki ülkeyi ilgilendiren konuların görüşüldüğünü, ancak bu temasları sırasında bütün dünya sorunlarının ele alındığını ve çok boyutlu görüşmeler yapıldığını söyledi. Ecevit, ''Bu da Türkiye ile ABD ilişkilerinin ne kadar boyutlu hale geldiğini gösteriyor'' diye konuştu. 
     Ecevit, ABD Dışişleri Bakanlığı'nın yayınladığı bir bildiride, ekonomik konularda ABD ile Türkiye'nin bir araya geleceğinin anlaşıldığını belirterek, ''Ekonomik konuları birden çözmek mümkün değil'' dedi. 
     Başbakan Ecevit, çok olumlu geçen görüşmelerde Türkiye ve dünya açısından önem taşıyan her konuya değinildiğini kaydetti. 
     Ecevit, ABD Başkanı Bush'un, Türkiye'yi, turizm bakımından sakıncalı ülke konumundan çıkardığını ifade ederek, ''Bu da tabi çok önemli birşey. Ticari bakımdan katkı sağlayacağı gibi, halktan halka ilişkiler konusunda da önem taşıyor'' diye konuştu. 
     FMS kredi borcunun silinmesi konusunda bir karar alınıp alınmadığı konusundaki bir soruya Ecevit, ''ABD-Türkiye Ekonomik Ortaklık Komisyonu kuruldu. Bu konu bu komisyonda görüşülecek'' karşılığını verdi. 
     Bir gazetecinin, ''Irak konusunda ABD'ye gelmeden önce 'Türkiye'nin görüşleri alınsın' diyordunuz. Bu konuda bir uyum sağlandı mı '' sorusunu yanıtlarken Ecevit, ''Sayın Bush, Irak konusunda herhangi bir harekat yapacağımız zaman mutlaka Türkiye'nin görüşlerini alacağız, diye ısrarla vurguladı'' dedi. Bush'un bu sözlerinin Türkiye'nin kaygılarını giderip gidermediğinin sorulması üzerine de Ecevit şöyle konuştu 
     ''Giderdi sayılır. Bir kere Türkiye'nin stratejik önemi çok büyük. 
     Bölgedeki yeri çok büyük. Onun için doğal olarak bu konuda herhangi bir girişimde bulunduğu takdirde ABD'nin, bizimle mutlaka görüşeceği, bu konuda çelişen bir davranış içine girmeyeceği kanısını bana verdi.'' Irak Devlet Başkanı Saddam Hüseyin'in geleceğiyle ilgili somut herhangi bir konuşma geçip geçmediği sorusuna Ecevit, ''ABD'nin Saddam'ı istemediği bilinen bir gerçek zaten'' karşılığını verdi. 
     Ecevit, bir başka soru üzerine, Irak konusunda daha çok Başkan Bush'u dinlediklerini söyledi. 
     Irak'a yakın zamanda bir harekat planlanmadığını belirten Ecevit, ''ABD karar alma menziline girmiş mi '' sorusuna, ''Hayır. Bu konuda bir değerlendirme sürecindeler'' yanıtını verdi. 
     Başbakan Ecevit, ABD'nin ne zaman karar vereceğini soran gazeteciye, ''Onu bilemiyorum'' karşılığını verdi. 
     ABD ile ticareti artırmak için kullanılacak yöntemler arasında bulunan kalifiye sanayi bölgesinin sorulması üzerine Ecevit, ABD'nin bu konuya çok yumuşak baktığını ve bir adım atılacağı kanaatine vardığını söyledi. 
     Afganistan'a gönderilen Türk askerlerinin masraflarının karşılanması konusunun görüşmede gündeme gelip gelmediğinin sorulması üzerine de Ecevit, ''Bu konularda hiçbir ayrıntı henüz görüşülmedi. 
     Bush ve diğer yetkillilerle yaptığımız görüşmelerde gündeme gelmedi. 
     Bu konudaki çalışmalar sürüyor'' diye konuştu. 
     






</TEXT>
</DOC>
