<DOC>
<DOCNO> 83445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/11/son/soneko07.html </URL>
<DATE> 2002/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş ''Yeni bir şubat krizi yaşamamız çok uzak bir ihtimal'' 
</HEADLINE>
<TEXT>

     Devlet Bakanı Kemal Derviş, ''Temel ekonomik yapı oluştuğu ve toplum da çok sağlam bir toplum olduğu için, artık Türkiye'nin yeniden bir şubat krizi yaşaması çok uzak bir ihtimal'' dedi. 
     Derviş, Yeditepe Üniversitesi'nde 81 ilden yaklaşık 1000 öğrencinin katıldığı ''3. Katıl ve Geleceğini Yarat-GençNet'' konferansında yaptığı konuşmada, liberal sosyal sentezin Ankara'nın da dahil olduğu dünyanın her yerinde yerleştiğini söyledi. 
     Liberal sosyal senteze adım adım ilerlediklerini ve artık eskisi kadar ideolojik katı tutumların 1980-1990'lı yıllarda Türkiye'de yavaş yavaş kaybolduğunu belirterek, ''Devlet ve piyasanın işlevi konusunda bugün artık siyasal partilere baktığınız zaman büyük bir fikir birliği gözüküyor. 15 yıl öncesinin katı ideolojik çatışmaları bugün yok. 
     Belli başlı partilere baktığımız zaman aslında sosyal liberal senteze çok büyük itiraz yok'' diye konuştu. 
     Sosyal liberal sentezi kurumlarda ve davranışlarda henüz tam olarak yaşayamadıklarını ifade eden Derviş, bu konuda son 14-15 ayda büyük adımlar atıldığını kaydetti. 
     Derviş, bugün Türkiye'nin artık özerk, bağımsız ve güçlü bir merkez bankasına sahip olduğunu belirterek, şunları kaydetti 
     ''Bu çok önemlidir. Araştırmalar gösteriyor ki enflasyonu uzun dönemde düşürmenin en önemli kaynağı, merkez bankalarının bağımsız olmasıdır. Merkez bankası bağımsız olmayınca, seçim döneminde özellikle her zaman iktidardaki partiler merkez bankasının kaynağını kullanarak geçici bir ferahlık yaratma eğilimine gidebilirler. 
     Türkiye'de ve bütün dünyada bu geçici olarak enflasyonu yeniden yükseltebilir. Bağımsız bir merkez bankası enflasyona karşı en önemli teminattır. Türkiye artık buna sahip.'' -BANKACILIK VE TARIM SEKTÖRLERİ- Düzensiz bankacılık sisteminin 2001 yılında yaşanan krizin en önemli nedenlerinden birisi olduğunu vurgulayan Derviş, ''Büyük ölçüde temizlendi. Kamu bankaları olsun, özel bankalar olsun bugün bağımsız, profesyonel bir kurum tarafından denetleniyor ve geçmişteki olumsuzluklara geri dönmemiz pek olası değil'' diye konuştu. 
     Kemal Derviş, tarımdaki düzenlemelerin önemine de değinerek, Türkiye'de tarım sektöründe uygulama konusunda çok büyük ilerlemeler kaydedilmesi gerektiğini ifade ederek, tarımda oluşturulan yeni sistemle kafi derecede talep olmayan ürünlerin stok olarak birikmesi ve devleti zarara uğratmalarının artık ortadan kalktığını söyledi. 
     Derviş, ''onun yerine iyi işlerse üreticiye özellikle dar gelirli üreticiye doğrudan destek sistemi gelmiştir. Dolayısıyla piyasa hangi ürünün nerede üretileceğini belirleyecek, fakat devlet de dar gelirliye destek olabilecek'' diye konuştu. 
     Bakan Derviş, yarışmacı bir özel sektörü özendiren yasal altyapının da geliştiğini, buna örnek olarak Türk Hava Yolları'nı göstererek, dünyada hava yolu şirketlerinin zarar ettiği, çok zor bir dönem yaşadıkları 2001'de THY'nin kar elde ettiğini ve bu karda Nisan ayında Meclis'in kabul ettiği yeni sivil havacılık yasasının da katkısı olduğunu bildirdi. 
     Kemal Derviş, sözlerini şöyle sürdürdü 
     ''Bütün bunlar Türkiye'de gerçekleşti ve sosyal liberal sentez modeli artık yasal çerçevemizi ve ekonominin işleyişini belirlemek üzere Türkiye'nin temel ekonomik altyapısını oluşturmakta. Buna karşı bazı dirençler olmuştur. Hala devam etmektedir. Zaman zaman ilginç durumlarla da karşı karşıya kaldık. Özellikle Hüsamettin Özkan ile bir çalışma sonucunda ortaya çıkarttığımız sivil havacılık yasasındaki değişiklikler Meclis'e gittiğinde, bu sektörün sorumlu bakanı Meclis'e sunulan yasaya karşı çıktı. Böyle olumsuzluklar da yaşadık. Ancak Meclis'in ve milletvekillerinin büyük desteği ile 21 tane çok önemli yapısal yapı bugün Meclis'ten geçti ve bugün yürürlükte. Dolayısıyla geçmiş olumsuzluklara yol açan, özellikle yüksek enflasyon ve yüksek borçlanma politikasına yol açan çarkın, yeniden dönmeye başlaması çok zordur.'' Devlet Bakanı Kemal Derviş, Türkiye'nin bir kriz yılında bunları başarmasının çok güzel bir şey olduğunu ifade ederek, ''Onun için çok endişeli değilim artık. Bir tartışma olabilir. İnişli ve çıkışlı günler yaşayabilir. Temel ekonomik yapı oturduğu ve toplum da çok sağlam bir toplum olduğu için artık Türkiye'nin yeniden bir Şubat krizi yaşaması çok uzak bir ihtimal'' diye konuştu. 
     Bakan Derviş, ekonomik mekanizma, özel girişim, yatırım, ekonominin büyümesini, işleyişini sağlayacak ve siyasetin bu işleyişi bir ölçünün ötesinde etkilememesi gerektiğini ifade ederek, ''Bence etkilemeyecektir de. Bu bağışıklığı kazandık. Bu çok önemli bir güç kaynağıdır'' dedi. 
     Devlet Bakanı Kemal Derviş, Türkiye'nin dünyada gerçekten önemli bir ülke olduğunu belirterek, ''21. asırda daha da önemli bir ülke olacak'' dedi. 
     Derviş, Yeditepe Üniversitesi'nde katıldığı ''3. Katıl ve Geleceğini Yarat- GençNet'' konferansındaki konuşmasında, gençlerle bir arada olduğu için çok mutlu ve heyacanlı olduğunu söyledi. 
     Bakan Derviş, gençlere hitaben ''sizlerle birlikte genç olmak istiyorum. Kemal Köprülü sakın faizden, kurdan, ekonomiden bahsetme 
     dedi. Ben de zaten bahsetmeyeceğim. Siyasetten de bahsetmeyeceğim. 
     Hele seçim tarihinden hiç bahsetmeyeceğim'' dedi. 
     Yeni bir asrın başında bulunulduğunu belirten Derviş, ''Sizler de hayatınızın başında sayılırsınız. Sizlerle birlikte Türkiye'nin geleceği belirlenecek ve Türkiye dünyada gerçekten önemli bir ülke. 
     21. asırda daha da önemli bir ülke olacak. Dolayısıyla sizin 
     geleceğiniz, çabanız, sadece Türkiye'nin geleceğini değil, bir ölçüde dünyanın geleceğini de belirleyecek'' diye konuştu. 
     Sosyal liberal sentezin, piyasa mekanizmasını savunanların, liberal ekonomiyi savunanların tam başarısı anlamına gelmediğini ifade eden Derviş, piyasa mekanizmasının öneminin özel mülkiyetin güven altında olması, katı merkeziyetçilerin kaynak dağılımında başarısız olduklarını açıkça ortaya koyduğunu kaydetti. 
     Sol diye niteleyeceğimiz görüşün de önemli bir katkısı olduğunu ifade eden Derviş, şunları söyledi 
     ''Bugün OECD ülkelerini teşkil eden zengin ülkelerin istatistiklerine baktığımız zaman 20. asrın başında devletin harcamaları milli gelir için yüzde 10'du. Bugün bu yüzde 40'ın üzerine çıktı. Bu şunu yansıtıyor, tek başına liberal serbest piyasa herşeyi halletmiyor. Kaynak dağılımını etkiliyor. Kaynak dağılımında ve ekonominin büyümesinde esas motor rolünü oynuyor ve aynı zamanda çağdaş liberal, sosyal sentezde devletin de vazgeçilmez işlevleri var.'' Piyasa ekonomisinde 20. asrın ikinci yarısında sağlanan başarının sosyal boyutlu devletin etkin bir rol oynamasıyla birlikte oluştuğunu ifade eden Derviş, ''Piyasa ve devleti birbirine karşı, birbiriyle çelişen kurumlar olarak değil, tam tersine birbirini tamamlayan, birbirine güven ve güç veren kurumlar olarak görmek lazım. Sosyal liberal sentez bu görüşe dayanıyor'' dedi. 
     Kemal Derviş, 20. yüzyılın tarihinin özgürlüğün zaferi olduğunu belirterek, şunları söyledi 
     ''İnsanlar nerede özgür oluyorlarsa, özgür biçimde geleceklerini tayin edebiliyorlarsa o toplumlar başarılı olur. Totaliter merkeziyetçi modellerin ister sağ, ister sol çeşidi olsun sonunda iflas etmiştir, çökmüştür. İnsanlar kendi mutluluğu, çevre, şehirleri, ülkeleri ve kişilerin mutluluğunu göz ardı etmeden bu konuda özgürce çaba sarfettikleri toplumlar sonunda en güçlü toplumlar olmuştur. 
     Allah'a şükür bu konuda Atatürk'ün çok büyük rolü vardır. O'na büyük teşekkür borçluyuz. Türkiye 20. yüzyılda ne sağ, ne de sol totalizme geçit vermedi. Özgürlükçü modelini yavaş da olsa adım adım geliştirdi. 
     Siz de özgürsünüz. Size bir önerim var. Özgürlüğünüzü hiçbir zaman unutmayın. Aslında hiçbir şeye mecbur değilsiniz. Sadece seçim yapmaya mecburuz. Bunun ötesinde hepimiz özgürüz. Kendi hayatımızı, mutluluğumuzu özgürce aramamız lazım. Özgürlük topluma ve devlete yük değildir. Ülkeyi daha güçlü konuma getirir. Kişisel özgürlüğe dayalı toplum modeli eninde sonunda en güçlü devletleri ortaya çıkarmıştır.'' Bu arada, Devlet Bakanı Kemal Derviş'in kravat takmadığı ve konuşmasından önce de ceketini çıkardığı görüldü. Gençlerin alkışlarıyla kürsüye gelen Derviş, konuşmasının ardından gençlerin sorularını yanıtladı ve onlarla bir süre sohbet etti. Derviş, gençler arasında düzenlenen proje yarışmasında birinci olan öğrenciye plaket verdi. Arı Grubu yöneticileri tarafından da Derviş'e bir plaket sunuldu. 
     Gençlerle fotoğraf çektiren Bakan Kemal Derviş, daha sonra üniversitenin yemekhanesinde gençlerle birlikte yemek yedi. Yemekte de Derviş'e olan aşırı ilgi dikkat çekti. Derviş, gençler tarafından verilen ve üzerinde ''gencnet.org'' yazılı mavi bir sweet shirt'ü giydi. 
     Devlet Bakanı Kemal Derviş, bazı iktisatçılarda aşırı iyimserlik sezdiğini belirterek, ''Bence dalgalanmalar olacak, çok doğrusal bir iyileşmeyi de beklemememiz lazım'' dedi. 
     Derviş, Yeditepe Üniversitesi'nde düzenlenen ''3. Katıl ve Geleceğini Yarat-Gençnet Konferansı''nda gençlerin sorularını yanıtladı. 
     Kemal Derviş, Gümrük Birliği nedeniyle Türkiye'nin yıllık kaybına ilişkin bir soru üzerine 1994-1995 yıllarında otomotiv sanayinin Gümrük Birliği'ne girersek perişan olacağız şeklinde kampanya yürüttüklerini kaydederek, şu anda bu sektörün Türkiye'nin en güçlü, en fazla ihracat yapan ve en verimli sektörü olduğunu söyledi. 
     Bazı sektörlerin yarışma ortamına girdikleri takdirde etkinliklerini artırabileceklerini vurgulayan Derviş, ''Ancak burda bir hata oldu. Biz, üçüncü dünya ülkelerine AB gümrüğünü uyguluyoruz, onlar ise bize, istedikleri gümrüğü uygulayabilir. Bu dış ticaret açısından ciddi bir sorun'' diye konuştu. 
     AB'nin uzun ve orta dönemde ekonomik açıdan Türkiye'ye yararlı olacağını anlatan Derviş, kısa vadede ise bazı uyum zorluklarının yaşanabileceğini, yapısal yardımları Türkiye'nin yeterli derecede alamadığını ifade etti. 
     Kemal Derviş, ''Kriz bitti reel sektör canlandı dediniz. Bir çok reel sektör temsilcisi ise böyle değil diyor. Ne düşünüyorsunuz '' sorusu üzerine, ''Kriz bitti'' dediği zaman makroekonomik dengelerin yerine oturduğunu, paniğin artık yaşanmadığı bir finans piyasasından söz ettiğini kaydederek, geçtiğimiz yıl kriz sonrasında piyasalarda yaşanan dalgalanmaları dile hatırlattı. 
     İyimser ortamın oluşmasının birinci aşamasının Mayıs sonrasında yaşandığını, ikinci aşamanın ise Türk parasına güvenin geri gelmesi olduğunu anlatan Derviş, ''Bu dönemde sürekli Türkiye acaba iflas mı edecek korkusu kayboldu. Türk Lirası değerlenmeye başladı. Bu hem iç, hem dış yatırımcının beklentilerini yansıttı'' dedi. 
     Türkiye'nin şu anda son 15 yılın en düşük enflasyonunu yaşadığını ifade eden Derviş, bunun bir çok ülkeye göre hala çok yüksek olduğunu dolayısıyla da 'enflasyonu yendik' şeklinde algılanmaması gerektiğini söyledi. 
     Bu yıl ilk 3 ayda, geçen yılın aynı dönremine karşın yüzde 10 oranında bir üretim artışına dikkat çeken Derviş, bir çok önemli göstergenin Nisan'da da üretim artışının çok ciddi devam ettiğini gösterdiğini açıkladı. 
     -2001'DEKİ AĞIR DARBENİN MALİYETİ...- ''2001'deki ağır darbenin maliyetini yavaş yavaş telafi etmeye başladık'' diyen Derviş, uygulanan ekonomik politikadaki en önemli hedefin bu kez sağlam adımlarla büyümeyi gerçekleştirmek olduğunu vurguladı. 
     Yapay bir talep baskısı yaratarak, enflasyonist bir yola saparak büyümeyi hızlandırıp ondan sonra çöküşü de bu hızlanmayla birlikte hazırlamamak gerektiğine dikkat çeken Derviş, şöyle devam etti 
     ''1994'ten sonra öyle oldu. Reel faizler hiç düşmedi yüzde 30'ların üzerinde kaldı. Büyüme başladı. Kendi dinamiğine dayanarak başladı. Bence bu yıl yüzde 35'lik enflasyon ve yüzde 3'lük büyüme son derece olası bu iki hedefin birarada tutması Türkiye için çok sevindirici. Şu anda bazı iktisatçı arkadaşlarda biraz aşırı iyimserlik seziyorum. Bence dalgalanmalar olacak, çok doğrusal bir iyileşmeyi de beklemememiz lazım. Temkinli devam edersek, belki yüzde 35 enflasyon ve yüzde 3'lük büyümenin gerçekleşmesi son derece mümkün. 
     Ondan sonra gelecek yıl bu temel üzerinde faizlerin enflasyonun giderek indiği bir ortamda yüzde 5-6'lık büyüme, yüzde 20'nin altında bir enflasyon gibi güzel bir netice elde etmek mümkün. Türkiye'nin siz gençler için de çok önemli olan istihdam sorununun çözümü için tabii ki yüzde 6-7 gibi bir hızla 10 yıl için krize uğramadan büyümesi lazım. İki yıl yüzde 7, ondan sonra eksi 6 olmayacak.'' -''TÜRKİYE KRİZE KARŞI BAĞIŞIKLIK KAZANDI''- Devlet Bakanı Kemal Derviş, Türkiye'nin krize karşı büyük bir bağışıklık kazanmış durumda olduğunu ifade ederek, şöyle devam etti 
     ''Esnek kur bu konuda çok önemli. Esnek kur rejiminde olmayan ülkelerde ani kriz yaşamak zor. Kur bir şekilde sinyal veriyor ve daha da kötü duruma gelmesini engelliyor. Tabii size hiçbir zaman kriz olmaz diye söz veremem, çok kötü politakalar uygulanırsa, çok kötü bir ortama geçilirse veya dünyada çok büyük bir sorun olursa tabii ki bize yansıyabilir. Hep eskiyi düşünmemiz lazım. Yeni yapı oldukça güçlü. Bir takım sert tartışmalar olunca kur faizler oynadı fakat bir panik olmadı.'' Derviş, yeni ekonomik yapının, ekonomik yaşamı ve sivil toplumu siyasi kriz ve çalkantılara karşı korumak gibi çok önemli bir amacı bulunduğunu kaydederek, ''Öyle bir yapı oluşturmamız lazım ki siyaset siyaset olmalı ekonomi de ekonomi olmalı. Bu yapının bir kısmını Türk toplumu oluşturdu'' dedi. 
     Kriz, devalüasyon, işsizlik ve istihdama ilişkin sorular üzerine Derviş, yapay bir şekilde kuru fikslemenin bir çok yerde büyük sorunlar yarattığını anlatarak, ''Dolayısıyla kuru, enflasyon dünya enflasyonunun çok üstendeyken serbest bırakmak dışında çok da fazla seçenek yok ama bu şu anlama gelmez. İşleri açmak için kuru düşürelim. Kolay ihracat yapmak için ücretimizi dolar bazında düşürelim ... Kalkınmanın esas yolu verimliliği, kaliteyi artırıp iyi mal satmaktan geçiyor'' şeklinde konuştu. 
     Devlet Bakanı Kemal Derviş, sürekli devalüasyonla işin içinden çıkılamayacağını vurguladı. 
     -TELEKOM KRİZİ... 
     Kemal Derviş bir öğrencinin ''Türkiye'ye geldikten sonra Keşke bu işe hiç bulaşmasaydım dediğiniz an oldu mu Sizi en çok hangi olay zorda bıraktı '' sorusu üzerine, şunları kaydetti 
     ''Bu zor bir soru ama şeffaf olmaya söz verdik. Sanırım en fazla bunaldığım an şu meşhur Temmuz başındaki Telekom kriziydi. çünkü kamuoyuna anlatmakta çok zorluk çektim. Bununla ilgili önemli işler yapılıyordu, sonra yönetim kurulunda bir sorun çıktı. Burada IMF, Telekom'un yönetim kuruluna nasıl karışıyor gibi sorular sorulmaya başlandı. Bir an için sanki dışarıdan bir dayatmaya araç olan kişi durumuna düştüm kısmen. Bu noktada önemli bir konu var, yasaları Meclis'ten geçirebiliyorsun, kurumlar profesyonel yöneticelerle yöneticilecek, günlük siyasete bulaşmayacak, o kurumun ekonomik gücünü gözetleyecek. Bu kurumların başına veya içine sadece siyasal bağlantısı yüzünden insan gelirse bu insanlar bu kurullardaki işlevlerini yerine getirecek ehliyete deneyime sahip değilse o zaman bu yasalar ne işe yaradı. Dolayısıyla kişilere önem vermeyelim. Bu atamalara kimse karışmasın anlayışı aslında yeni modelin işlemesinde çok büyük bir engel teşkil edebilir. Dolayısıyla bu olayın, 'yabancılar bize dayatıyor, iç işlerimize karışıyor' şeklinde algılanması beni gerçekten çok üzdü. Yeni düzenin işlemesi için kurulların bağımsız özerk ve profesyonel bir şekilde işlemesi son derece önemli. Bu çok zor bir olaydır. Bazen bu tür olaylar oluyor. 
     Belki de en çok üzüldüğüm olaylar bunlar.'' Devlet Bakanı Kemal Derviş, küreselleşen dünyada Türkiye'nin güçlü olması, ekonomik açıdan muhtaç olmaması durumunda, uluslararası yönetişimin inşasında çok önemli rol oynayacağını söyledi. 
     Derviş, Yeditepe Üniversitesi'nde düzenlenen ''3. Katıl ve Geleceğini Yarat-Gençnet'' konferansındaki konuşmasında, sosyal-liberal sentez kavramına değinerek, küreselleşen dünyada bu olgunun önüne yeni sorunlar geldiğini ifade etti. Günümüzdeki artık ülkeler arası dış ticaretin değil, büyük uluslararası şirketlerin ticaretin söz konusu olduğunu ifade eden Kemal Derviş, dış ticaret hacminin dünyanın milli gelirine oranının son 40 yılda ikiye katlandığını, ayrıca dünyada günlük döviz işlemlerinin de 2 trilyon dolara yaklaştığını kaydetti. 
     Finans piyasalarının çok oynak, her an kriz çıkartabilecek, hem büyük olanaklar sağlayan, hem de büyük tehlike arz eden bir mekanizma olduğuna işaret eden Derviş, son 15 yılda orta boyutlu sanayileşen ülkeler arasında dünya para piyasalarının işleyişi ve aşırı oynaklığı nedeniyle krize girmemiş ülkenin bulunmadığını kaydetti. 
     Derviş, dünyadaki iklim değişikliğinin getirdiği olumsuzluklar, çevre sorunu, terör ve AİDS gibi hastalıklar ile 11 Eylül sonrasında dünyadaki değişikliklere değinerek, ''Kosova'yı hatırlayalım. Müslüman halk katliamla karşı karşıya... ABD müdahale etti. ABD bunu hangi meşruiyete dayanarak, hangi hakla yaptı. Yanlış anlamayın, iyi de yaptı. Ama yarın başka bir yere müdahele ettiğinde bu hoşumuza gidecek mi '' şeklinde konuştu. 
     -AB ÜYELİĞİ...- Devlet Bakanı Kemal Derviş, geçtiğimiz günlerde çok saygı duyduğu Avrupalı bir devlet adamıyla görüştüğünü anlatarak, bu kişinin kendisine ''Türkiye Avrupa'ya girmek istiyor mu Bir takım ulusal egemenlik haklarından vazgeçebilecek misiniz Buna hazır mısınız '' şeklinde bir soru sorduğunu ifade ederek, şöyle konuştu 
     ''Kendisi bana 'Avrupa bir bütünleşme, birleşme süreci. Almanya, İtalya, Yunanistan artık kendi paralarını iptal ettiler, Deutche Mark yok oldu. Merkez bankaları yok oluyor. Ortak bir birlik egemenlik içinde bütünleşme süreci... Siz Türkiye olarak ortak birleşme sürecine hazır mısınız ' diye sordu. Ben de çok doğru bir soru sorduğunu söyledim. Ben 'Türkiye'de tabii bu tartışma olacak. Ama bence Türkiye için bu soruya olumlu cevap vermek, birçok ülkeye göre daha kolay. 
     Atatürk'ten hatta Osmanlı'dan itibaren çağdaşlık yolunda ilerleyen Türkiye'nin Avrupa'nın bir parçası olması, nüfusun büyük çoğunluğu tarafından isteniyor. Herkes değil belki... Biz Avrupa içinde marjinal bir ülke olmayacağız. Çok büyük, önemli bir ülkeyiz' dedim.'' Derviş, sohbet sırasında kendisinin de bir Avrupalı olarak Avrupa egemenliğini Türkiye ile paylaşıp, paylaşmayacakları yönünde bir soru sorduğunu dile getirerek, ''Çünkü biz Türkiye olarak bu egemenliğe ortak olmaya talibiz'' dedi. 
     Türkiye'nin hem Avrupalı olduğunu, Müslüman, Orta Asya ile ABD ile çok yakın ilişkisi olan bir ülke olduğunu vurgulayan Derviş, ''Dolayısıyla küreselleşen dünyada Türkiye güçlü olursa, ekonomik açıdan muhtaç olmazsa, uluslararası yönetişimin inşaasında çok önemli rol oynayacaktır. 21. yüzyılın ideolojik tartışması bence bu düzeyde gerçekleşecek. Benim tahminim önümüzdeki 20 yıl içinde eski klasik sağ-sol tartışması olmayacak. Sosyal-liberal sentez yerli yerine oturacak'' diye konuştu. 
     -ULUSLARARASI DÜZEN VE ZENGİNLER...- Uluslararası düzenin sadece güçlülerin veya zenginlerin ağırlığına dayanması halinde meşruiyet kazanamayacağını ifade eden Kemal Derviş, uluslararası düzeyde de demokratik mekanizmaların, adaletin ve temsil mekanizmalarının işleyebilir biçimde olması gerektiğini söyledi. 
     Derviş, sözlerini İbni Sina'nın ''İnsanın ruhu kandil, bilim onun aydınlığı ve tanrısal bilgelik de kandilin yağı gibidir. Bu yanar ve ışık saçarsa, o zaman sana deli denilir'' ile Mevlana'nın ''Soru da bilgeden doğar, cevap da'' sözleriyle tamamladı. 
     Bu arada, Derviş, bir öğrencinin uygulanan ekonomik politikada eğitimin payına ilişkin sorusu üzerine, eğitilmiş insanın kalkınmanın temel faktörü olduğunu vurgulayarak, burada eğitimin niteliği ve niceliğinin de çok önemli olduğunu kaydetti. 
     Derviş, başka bir soru üzerine de ülke ekonomisinin düzlüğe çıkmasında sivil toplum örgütlerinin de çok önemli olduğunu kaydederek, ''Siyasi olaylar bütünün bir parçasıdır. Her işi siyasetçiden beklemekten vazgeçmemiz lazım. Siyaset her derde deva değil. Birçok derde kendi çapınızda, çevrenizde, ilinizde çare bulabilirsiniz'' şeklinde konuştu. 
     Öte yandan, Kemal Derviş'in, Arı Düşünce ve Toplumsal Gelişim Derneği bünyesinde faaliyet gösteren genç arı grubunun internette tüm Türkiye çapında 2 bin 877 kişi arasında düzenlediği ankette, 1170 kişinin oyunu alarak, en fazla dinlenmek istenen kişi olduğu için konferansa katıldığı belirtildi. 
     





</TEXT>
</DOC>
