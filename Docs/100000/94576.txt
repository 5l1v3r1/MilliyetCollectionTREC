<DOC>
<DOCNO> 94576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/spor/spo01.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal dört koldan 
</HEADLINE>
<TEXT>

Siyah-Beyazlı Yönetim Kurulu, dün yaptığı olağan toplantıda transferde gaza basma kararı aldı. Nouma, Conceiçao, Savio, Giunti, Pancu ve Hakan Şükür için girişimlere hız verilecek 
     ORHAN YILDIRIM 

     BEŞİKTAŞ, transferde bir süredir sessiz süren tutumunu değiştiriyor. Dün gece Serdar Bilgili başkanlığında olağan toplantısını yapan Yönetim Kurulu, son kararlarını aldı. Buna göre Siyah - Beyazlılar, Pascal Nouma’ya maç başı 30 bin dolar teklif yapmayı, Real Madrid’in daveti üzerine Conceiçao ve Savio için İspanya’ya heyet gönderilmesini uygun gördü. 
     İTALYAN Giunti ve Rumen Pancu için de kulüpleriyle son görüşmeler yapılacak. Ayrıca 14 Temmuz’da İstanbul’a dönecek Lucescu’dan takım raporu istenecek, takviyeler 11 Ağustos’a kadar yetiştirilecek. Hakan Şükür için temaslar gizlice yürütülecek, İlhan Mansız ile de önümüzdeki yıl takımda kalması için Asbaşkan Yıldırım Demirören masaya oturacak. 
     
Brezilyalılar için özel maç      DENEMEK üzere İsviçre kampına getirilen Brezilyalı futbolcular Allan Maksimento ile Juninho Sezar için Beşiktaş özel maç ayarladı. Siyah - Beyazlı takım, İsveç Amatör Ligi’nde yer alan Bex’in ikinci takımıyla bugün karşı karşıya gelecek. TSİ 19.00’da başlayacak olan maçta, Brezilyalı futbolcuların yanı sıra, kampa götürülen gençlerin de forma giyeceği öğrenildi. Öte yandan Beşiktaş, dün yaptığı iki antrenmanla hazırlıklarını sürdürdü. 
     
Lucescu’nun yeni sistemi      BEŞİKTAŞ Teknik Direktörü Mircea Lucescu, yeni sezonda oynatmayı düşündüğü sistemi açıkladı. Garantiye oynayan bir takım olacaklarını söyleyen Rumen hoca, "Oyuncularım yeni sistemi kavramaya başladılar. Çok koşan, pres yapan bir orta sahamız var. Macera aramaya gerek yok. Savunmamızı sağlam tutacağız. 31 Ağustos’a kadar süremiz var. Bu süre içinde iki transfer yapacağız. Özellikle bir oyun kurucu istiyorum" dedi. 
     
Çim kokusuz kalamadım’      BEŞİKTAŞ’A yardımcı antrenör olarak geri dönen, bir zamanların efsane golcüsü Feyyaz Uçar, Beşiktaş Dergisi’ne çarpıcı yorumlar yaptı. Kartal’ın eski yıldızı, "İki yıl futboldan uzak kaldım, sıkıntıdan patladım. Çim kokusunu duymadan, daha fazla yaşayamadım. Beşiktaş’a hizmet vermek şereftir. 100. yılda şampiyonluk görmek benim için güzel olacak" yorumunu yaptı. 
     
Ümraniye açılışı yine ertelendi      14 Temmuz’da Cumhurbaşkanı Ahmet Necdet Sezer’in katılımıyla açılacağı açıklanan Ümraniye Tesisleri, Sezer’in yoğun programı nedeniyle ileri bir tarihe ertelendi. Siyah-Beyazlı yöneticiler, tesislerin 28 ya da 29 Temmuz’da yine Sezer tarafından açılacağını bildirdiler. Beşiktaş, açılışta siyaset ve sanat dünyasının ünlü isimlerini de bir araya getirmeyi planlıyor. 
     
CONCEIÇAO Gelmiyorum      MEHMET ÇİFTÇİ BARCELONA 

     BEŞİKTAŞ’IN transfer listesinde ön sıralarda yer alan Real Madrid’in Brezilyalı futbolcusu Flavio Conceiçao, kulübünden ayrılmayacağını, Beşiktaş’a gelmeyi de asla düşünmediğini açıkladı. Ülkesinde tatilde bulunan yıldız oyuncu, "Tatilden dönünce Real Madrid’le idmanlara başlayıp, dedikodulara son vereceğim" diye konuştu. 
     



 SPOR 

























</TEXT>
</DOC>
