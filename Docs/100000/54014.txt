<DOC>
<DOCNO> 54014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/25/spor/ytan.html </URL>
<DATE> 2001/11/25/ </DATE>
<TIME>  </TIME>
<AUTHOR> MEHMET TAN  </AUTHOR>
<HEADLINE>
Nihayet 
</HEADLINE>
<TEXT>

     İkisinin de ekonomisi felç, felç olduğu içinde ardı ardına kurum içi isyanlarla boğuşuyor... İkisi de yönetim krizi geçiriyor, geçirdiği içindir ki, ikisi de hoca değişikliğine gitti... Velhasıl, ikisi de kırık, dökük ve yıkık. 
     Bunca yıkılmışlık, bunca ruhsal ve ekomik depresyondan futbol çıkmasını beklemek fazlaca iyimserlik, daha doğrusu "Polyana"cılık yapmak olurdu. Trabzon - Antalya maçı futbol açısından işte öylesine, yani son derece temposuz, mücadelesiz ve yavan geçti. 
     Bordo - Mavililer'de Metin, Osman, Jarro, Erman ve Hami sakat. Sezon başından beri kadro yetersizliği çeken ve sakatlıklar yüzünden de beli giderek bükülen Trabzonspor'da Briegel, kaleyi Göztepe'den kiralanan Bülent'e teslim etti. Trabzonspor alt yapısından yetişen, Arsin'e gidip - gelen Nuri'ye forma şansı verdi... Gökdeniz sağ dış, Sommers de sol dış kulvarda. Hasan ise ön libero. Gerisi bildiğiniz gibi... Al gülüm - ver gülüm... Top kazanma, orta alanda adam eksiltme ve pres yok. Savaşmak hak getire, pas yüzdesi ise alabildiğince düşük. 
     Bu kalitesi düşük maçtan iki küçük ayrıntı. 
     Trabzonspor ikinci yarının ortalarında 10 dakikalık bir tempo yakaladı ve sonuca gitti... Tüm ekonomik sorunlara karşın Brezilyalılar, çok üretken olmasalar da işlerini yapıyor... Keza, Zafer... Ve de Nuri, bir de Hasan... Üretken, gayretli ve en azından işlerine sadık ve saygılı. Trabzonspor'un iki golünün ardındaki imza Zafer'e ait. Hasan'ın golü ise son derece şıktı. 
     Müsabakanın hakemi Ferhat Gündoğdu ismi, Bursaspor'un 4 - 3 kazandığı Yozgat deplasmanından sonra hafızalara yer etti. O da Bülent Yavuz ağabeyi gibi şerefli Türk ordusunun şerefi bir subayı. Ancak, bu hakem 12. kuralı bilmiyor... Futbol yorumu son derece zayıf... Nerde duracağından ve avantaj kuralından bihaber. 
     SON SÖZ Trabzonspor'a bir bedel ödetilmek isteniyorsa, onun başka yolları da vardır. Bilgisiz ilgililere, ilgili bilgisizlere tavsiyem, Trabzon toplumunun sabrını hakemlerle sınamaya kalkmayın. 
     



 SPOR 

























</TEXT>
</DOC>
