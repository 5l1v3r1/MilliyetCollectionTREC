<DOC>
<DOCNO> 54987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/01/siyaset/siy05.html </URL>
<DATE> 2001/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP’ye barış’ iftarı 
</HEADLINE>
<TEXT>

Kavgalı politikacılar Orhan Keçeli’nin iftar masasında buluşuyor. İftara Tansu - Özer Çiller, Hüsamettin Cindoruk, Necdet Menzir, Fuat Miras, Yaşar Topçu, Nahit Menteşe ve Necmettin Cevheri katılacak 
     AYDIN HASAN Ankara 

     AP - DYP çizgisinin etkili politikacılarından Orhan Keçeli’nin İstanbul’da vereceği iftar yemeği, Dokuzuncu Cumhurbaşkanı Süleyman Demirel’e yakın isimlerle DYP lideri Tansu Çiller’in "barışma" toplantısına döndü. 8 Aralık’tan sonra DYP’ye "resmen" dönecek olan Keçeli, bugün Mavi Marmara Lokantası’nda geniş katılımlı bir iftar yemeği verecek. Yemeğe iş ve sanat dünyasından çok sayıda ünlü davet edildi. Ancak yemeğin asıl özelliği bir dönem Demirel’in yakınında politika yapmış çok sayıda ismi barıştırmayı amaçlaması. Ancak Demirel, Keçeli’nin davetine yanıt vermedi. Hüsamettin Cindoruk ise yemeğe katılacağını söyledi. 
     DYP lideri Çiller, iftar yemeğine eşi Özer Çiller ile katılacak. 1999 seçimlerinden sonra Çiller ile arası açılan DYP’nin ağır toplarından Necmettin Cevheri ve Nahit Menteşe de iftarda hazır bulunacak. 
     İftara davet edilenler arasında Necdet Menzir, Fuat Miras, Yaşar Topçu, Evren Bulut gibi Çiller ile kavgalı DYP kökenli politikacılar da bulunuyor. Keçeli’den sonra Menzir ve Topçu’nun da DYP’ye geçecekleri öne sürülüyor. 
     Keçeli, Aralık’ta DYP’ye döneceğini belirterek, "Benden sonra diğer arkadaşlarımız da gelecek. Yeniden beraber olmak zorundayız. Merkez sağın bütünleşmesi gerekmektedir. İftarda bir barış yapılacak. Kavgalara artık son verilmeli" dedi. 
     



 SİYASET 
















</TEXT>
</DOC>
