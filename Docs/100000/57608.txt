<DOC>
<DOCNO> 57608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/17/son/sondun09.html </URL>
<DATE> 2001/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da 15 bin çocuk seks sektöründe çalıştırılıyor 
</HEADLINE>
<TEXT>

     Hollanda'da seks sektöründe zorla çalıştırılan çocuk sayısının, son beş yılda 4 kat artarak, 15 bine yükseldiği bildirildi. 
     Hollanda Çocuk Hakları Vakfı'ndan yapılan açıklamaya göre, çocuklara yardım kuruluşları, okullar, gençlik kuruluşları ve öteki resmi kurumlardan edinilen bilgiler ışığında, çoğunlukla 13-14 yaşından itibaren seks sektörüne itilen kız çocuğu sayısı, son yıllarda patlama ölçüsünde arttı. 
     Açıklamada, kız çocuklarının, kriminal örgütlerin kullandığı ''loverboys'' olarak adlandırılan gençler tarafından bu alana çekildiği ve daha sonra satıldığı belirtildi. 
     Vakfa göre, kriminal örgütler, bu yöntemle yılda 5 bin dolayında çocuk yaştaki genç kızı, seks sektöründe çalışmaya zorluyor. 
     Bu konuda hükümetin izlediği politikayı da eleştiren vakıf, adli makamların, çocukların seks sektöründe kullanılmasına karşı yürütülen çalışmaları öncelikli hedefleri arasına almaması ve çocukları seks sektörüne iten ve çalıştıran kişilere yönelik cezaların düşük tutulmasının, daha çok çocuğun seks sektöründe çalıştırılmasına yol açtığını savundu. 
     Vakfa göre, kimsesiz çocuklar üzerinde devletin yeterli bir kontrol oluşturmaması da bu alanda çalıştırılan çocukların sayısının artmasına yol açıyor. 
     Uluslararası Çocuk Hakları Kurumu'na göre ise, Hollanda'da öncelikle yabancılar tarafından, kız çocukları seks sektöründe çalışmaya zorlanıyor. Özellikle ülkeye sığınma başvurusunda bulunanlar arasından kız çocuklarının bu alana itildiğini savunan kurum, bu bağlamda, Nijeryalı kız çocuklarının Hollanda'da nasıl bu alanda çalıştırıldıklarına ilişkin video kayıtları bulunduğunu bildirdi. 
     






</TEXT>
</DOC>
