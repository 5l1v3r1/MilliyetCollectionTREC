<DOC>
<DOCNO> 66396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/07/son/sondun21.html </URL>
<DATE> 2002/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Protestocu İsrailli askerlerin sayısı artıyor 
</HEADLINE>
<TEXT>

     İsrail Ordusu'nun insan hakları ihlalleri yaptığı gerekçesiyle işgal altındaki Filistin topraklarında görev yapmayı reddeden yedek askerlerin sayısı artıyor. 
     3 hafta önce 50 askerin imzası ile gündeme gelen protesto 
     dilekçesini imzalayanların sayısının 200'e yükseldiği belirtildi. 
     Protestocu askerler, işgal altındaki topraklarda görev yapan aşçı, şoför gibi kişiler için de ayrı bir protesto dilekçesinin imzaya açılacağını bildirdiler. 
     Protestocu askerlere, İsrail Ordusu'na 3 kuşaktır generaller yetiştiren ünlü Tamari ailesinin oğlunun da katılması, askeri çevrelerde büyük rahatsızlık yarattı. 28 yaşındaki Yuval Tamari, işgal altındaki topraklarda kalmanın artık anlamsız olduğunu belirterek, ''Bu, toplumumuzu ahlaki ve sosyal açıdan olumsuz etkiliyor. Sağlıklı bir toplum için bu toprakları terk etmeliyiz'' dedi. 
     
     Askerliğe karşı çıkanların oranı yükseliyor 
     Bu arada, protestocu askerlerin yanı sıra çeşitli gerekçelerle askerlik görevini yapmayı tamamen reddeden İsraillilerin oranının da hızla arttığı belirtildi. 
     Maariv gazetesi, ordunun şu anda bu yönde 150 talebi incelediğini ve bu gidişatın sürmesi halinde gelecek 10 yılda askerliğe karşı çıkan İsraillilerin oranının yüzde 32'ye yükseleceğinin tespit edildiğini yazdı. Gazete, bu tespitin askeri çevrelerde büyük endişe uyandırdığını belirtti. 
     






</TEXT>
</DOC>
