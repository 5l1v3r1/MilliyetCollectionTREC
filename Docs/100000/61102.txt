<DOC>
<DOCNO> 61102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/08/guncel/gun08.html </URL>
<DATE> 2002/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Okullara doğalgaz ücretsiz olur mu 
</HEADLINE>
<TEXT>

ÇAPRAZ ATEŞ 
     SİBEL KAHRAMAN 

     Okulların su ve elektrik borçlarından sonra doğalgaz borçları da arttı. Sınıfta mantolarıyla oturan, eldivenleriyle kalem tutmaya çalışan öğrenci görüntüleri artık sıradan hale geldi. Doğalgaz borcunu ödeyemeyen birçok üniversite de soğukta kaldı. Bu arada ibadethanelere verilen doğalgazdan ücret alınmıyor. Bu durum, "doğalgaz, eğitim kurumlarına ücretsiz verilemez mi " sorusunu gündeme getirdi. Bu konudaki görüşler şöyle 
     
Yardım bekliyoruzÖmer Balıbey İstanbul M.E. Müdürü 
     Eğitim kurumlarından doğalgaz ücreti alınmamalı. Şu anda normal aboneden alınan ücretin aynısı bizden de alınıyor. Biz ticari bir şirket değiliz. Kamu hizmeti yapıyoruz. Yerel yönetimler bize yardımcı olmalı. Çünkü okul şartlarının düzeltilmesi sadece devletin değil kamu kurumlarının da görevidir. Doğalgazda ibadethanelere yapılan yardımın aynısının eğitim kurumlarına da yapılmasını istiyoruz. İstanbul’da kaloriferle ısınan okulların yüzde 30’u doğalgazlı. Faturalar yüksek geldiği için, zorunlu olarak, istemeye istemeye okul müdürlerini kaloriferleri düşük derecede yakmaları için uyardık. 
     
Ücretsiz olamazEkrem Pakdemirli ANAP Milletvekili 
     Doğalgaz ücretli olmalı. Ücretsiz olması diye bir şey söz konusu olamaz. Çünkü bunun sonu yok. "Nasılsa, parasız" diye düşünülür ve isteyen istediği gibi lüzumsuz bir şekilde kullanır. Tasarruf kavramı ortadan kalkar. Ancak, doğalgaz eğitim kurumlarına astronomik vergilerden muaf olarak, çıplak maliyet üzerinden verilmeli. Şimdiki gibi maliyet 4’e, 5’e katlanarak değil. Çıplak maliyet de Milli Eğitim Bakanlığı’nın bütçesine konur ve okullar doğalgaz borcu ödemekte zorlanmaz. 
     
Eğitim aksayabilirAlaaddin Dinçer Eğitim - Sen Gen. Baş. 
     Okulların yakıt, elektrik, su gibi temel harcama kalemleri var. Bu giderler bugüne kadar doğrudan vatandaşların verdiği katkı paylarından karşılanıyordu. Özellikle doğalgaz, yakıt olarak devletin ödenek kalemlerinde ödeme izni olmayan bir kalemdir. Bu para da velilerden alınıyordu. Ancak bu doğru bir yaklaşım değil. Şu anda okulların içinde bulunduğu durum da bunu gösteriyor. Eğitim kurumlarından doğalgaz parası alınmaması gerekiyor. Doğalgaz okullara, ücretsiz, karşılıksız olarak verilmeli. Yoksa kış koşullarının bu denli yoğun geçtiği Türkiye’de eğitim öğretim sıkıntıya girecektir. 
     
Tasarruf sona ererProf. Dr. Ayhan Alkış Yıldız Teknik Ünv. 
     Enerji ödemeleri bütçe içinde görülüyor. Kurumların bütçelerini etkin ve verimli biçimde kullanabilmeleri için ücretsiz olmasını doğru bulmuyorum. Çünkü kurumların bütçeleri var ve giderlerini de gelirlerine göre ayarlamaları gerekir. Enerji ücretsiz olursa, o zaman daha az kullanalım gibi verimlilik kaygıları olmaz. Bunun denetimi de olmaz. Oysa kurumların yönetiminde bütçenin verimli ve etkin kullanımını sağlamak için bu giderlerin bilinmesi ve kurumlarca ödenebilmesi daha doğrudur. Böylece tasarrufa yönelik bir takım önlemler alınır, bütçe de bilinir. Yalnız ödememiz gereken para yetmeyince, başka kaynaklardan para aktarmamızda sorun çıkıyor. O zaman borçlanıyoruz. Elektriksiz, doğalgazsız kalabiliyoruz. Doğalgaz ücretli olsun ancak ödeneksizlik nedeniyle enerji parasının ödenemediği durumlarda doğalgazımız kesilmesin. 
     



 GÜNCEL 


















</TEXT>
</DOC>
