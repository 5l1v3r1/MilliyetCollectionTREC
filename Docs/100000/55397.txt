<DOC>
<DOCNO> 55397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/03/son/sontur21.html </URL>
<DATE> 2001/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "Bütçe iflas belgesinden başka birşey değil" 
</HEADLINE>
<TEXT>

     SP Genel Başkanı Recai Kutan, 57. 
     hükümetin IMF programlarını uygulayarak Türkiye'yi iflasın eşiğine getirdiğini söyledi. Kutan, 2002 Yılı Bütçe Kanunu Tasarısıyla ilgili görüşlerini açıklarken, 2001 yılında ortaya konulan ekonomik göstergelerin hiçbirinin tutmadığını, hedeflerdeki sapmanın yüzde 50 ile yüzde 430 arasında değiştiğini anlattı. Bülent Ecevit başkanlığındaki hükümetin borç stokunu 2.5 yılda 112 milyar dolardan 192 milyar dolara yükselttiğini ifade etti. Refahyol iktidarı döneminde 210 dolar olan asgari ücretin günümüzde 80 dolara kadar indiğini bildiren Kutan, ''Bu hükümetin, bir avuç uluslararası finans çevresinin isteklerini yerine getirdiğini'' iddia etti. SP Genel Başkanı Kutan, 57. hükümetin IMF programlarını uygulayarak ülkeyi iflasın eşiğine getirdiğini, bu projenin de aşama aşama uygulandığını öne sürdü. İşbaşındaki hükümetin rantiyenin cebine 100 milyar dolar aktardığını iddia eden Kutan, Kemal Derviş'in ''borç takasından dolayı rantiyeye yeni bir kazanç kapısı daha bulduğunu'' söyledi. Bütçe diye ortaya konulanın ''iflas belgesinden başka birşey olmadığını'' kaydeden Kutan, ''Halis Toprak bir gerçeği ortaya koymuştur Türkiye'de üretim yapanlar akılsız, üretim yapmadan kazananlar akıllı olarak nitelendirildi diye konuştu. Bu ülkemizin içinde bulunduğu durumu göstermektedir'' dedi. Recai Kutan, 2002 bütçesinde eğitim, sağlık ve adalete yeterince önem verilmediğini ifade ederek, ''Yılmaz'ın dediği gibi halkımız 2002'de oruç tutacaktır'' diye konuştu. Hükümetin tarıma da gerekli önemi vermediğini ve bu sektörü de bitirdiğini iddia eden Kutan, ''Hükümetin şeker pancarı, fındık ve çaya destekleme alımı kaldırırken bunun yerine soya fasulyesi ve kanonaya destek vereceğini açıkladığını'' bildirdi. Recai Kutan, Bakanlar Kurulu sıralarına dönerek, ''Sizler, Tarım Bakanı hariç kanonanın ne olduğunu biliyor musunuz '' diye sordu. 
     






</TEXT>
</DOC>
