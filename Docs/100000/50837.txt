<DOC>
<DOCNO> 50837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/06/spor/spo04.html </URL>
<DATE> 2001/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
BRİEGEL TAMAM GİBİ 
</HEADLINE>
<TEXT>

Trabzonspor, takımın başına Beşiktaş’ın eski teknik direktörünü getirmek için harekete geçti. Alman hoca ile prensipte anlaşan yönetim, diğer hoca adaylarını yedeğe aldı 
     MEHMET DEMİRCAN 

     Masaya oturacak 
     BORDO - Mavili yönetim, Sadi Tekelioğlu’nun istifasının ardından teknik direktör arayışlarına başladı. Beşiktaş’ın eski hocası Briegel ile görüşen ve prensipte anlaşan yönetim, Alman teknik adamla bugün pazarlık masasına oturacak. Briegel, "Eğer anlaşırsak imza atma konusunda çok fazla düşüneceğimi sanmıyorum. Şu bir gerçek ki, Türkiye’de geçirdiğim günleri unutamam. Seve seve gelirim" açıklamasını yaptı. 
     
     Teklifi doğruladı 
     BRİEGEL, bazı kişilerin Trabzonspor adına kendisini aradığını ve sözlü olarak teklifte bulunduğunu doğruladı. Yönetim de bu transferin maliyetini karşılamak için arayışa geçti. Alman hoca ile anlaşılamaması halinde Bordo - Mavililer’in listesindeki diğer isimlerle görüşecek. Adaylar arasında Şenol Güneş, Güvenç Kurtar, Erdoğan Arıca, Raşit Çetiner, Ahmet Suat Özyazıcı ve Necati Özçağlayan’ın ismi geçiyor. 
     
     Dramatik rastlantı 
     DENİZLİSPOR’UN iki golünü atan Coşkun ve Muzaffer’in kendilerini keşfedip, yetiştiren Sadi Tekelioğlu’nun Trabzon’dan ayrılmasına yol açması istifaya dramatik bir boyut kazandırdı. İki oyuncuyu, Bayburt’tayken 2. Lig’deki Erzurum’a alan Tekelioğlu, birlikte 1. Lig sevincini yaşamıştı. Ardından iki futbolcu Denizli’de buluşurken, Tekelioğlu, "Futbolun cilvesi bu. İkisini de çocuklarım gibi severim" dedi. 
     
     Meewus da gitti 
     GENÇLERBİRLİĞİ Yönetim Kurulu dün akşam yaptığı toplantıda, Belçikalı Teknik Direktör Walter Meewus ile teknik kadronun işine son verdi. Kulüp Basın Sözcüsü Muammer Akyüz, "Erdoğan Arıca, Giray Bulak, Celal Kıbrızlı ve Ümit Kayıhan ile görüşerek, en geç cuma gününe kadar teknik direktör sorununu çözüme kavuşturacağız" dedi. 
     



 SPOR 
























</TEXT>
</DOC>
