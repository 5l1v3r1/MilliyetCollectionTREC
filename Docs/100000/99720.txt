<DOC>
<DOCNO> 99720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/03/dunya/dun02.html </URL>
<DATE> 2002/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Senatörlere yalan testi 
</HEADLINE>
<TEXT>

     Amerikan Federal Soruşturma Bürosu FBI, 11 Eylül saldırılarıyla ilgili gizli hükümet bilgilerini basına sızdırdığından şüphelenilen Senato ve Temsilciler Meclisi İstihbarat Komitesi üyelerini yalan makinesi testinden geçirmeyi planlıyor. FBI bu amaçla 37 senatör ve milletvekiline yalan makinası testinden geçmeye razı olup olmadıklarını sordu. 
     ABD yönetimi, kongre üyelerine verilen "çok gizli" istihbarat brifinglerindeki bazı ayrıntıların basına sızması üzerine alarma geçmiş, bizzat ABD Başkanı George W. Bush ve Savunma Bakanı Donald Rumsfeld, bu kişileri "vatana ihanet" ile suçlamıştı. 
     Yalan makinası testinden geçmeyi isteyip istemediği sorulan kongre üyelerinin büyük çoğunluğu, böyle bir teste, anayasayla tanınan, yargı ve yürütmenin ayrılığı ilkesi çerçevesinde karşı çıktıklarını söyledi. 
     FBI’ın ayrıca, toplam 60 kadar kongre çalışanı, CIA yetkilileri, ABD Savunma Bakanlığı ve Ulusal Güvenlik Ajansı yetkililerini sorguladığı belirtildi. 
     



 DÜNYA 












</TEXT>
</DOC>
