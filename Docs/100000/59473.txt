<DOC>
<DOCNO> 59473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/28/son/soneko14.html </URL>
<DATE> 2001/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş, MHP'ye kızdı... 
</HEADLINE>
<TEXT>

     Dün gece TBMM'de kamu bankaları yöneticilerinin sorumlulukları ve yargılanmalarına ilişkin madde ele alındı. 
     DSP İstanbul Milletvekili Masum Türker'in bu konuda verdiği önergeye ilk önce DSP Kocaeli Milletvekili Ramis Savaş, kamu bankası yöneticilerine sınırsız ve Anayasa'ya aykırı yetki verildiği gerekçesiyle karşı çıktı. 
     Savaş'tan sonra söz alan MHP, ANAP, DYP ve SP milletvekilleri de sözkonusu önerge ve tasarının ilgili maddesine Anayasa ve yasalara aykırı olduğu gerekçesiyle reddedilmesini istediler. 
     Görüşmelerden sonra yapılan oylamada, kamu bankalarının yöneticilerinin, kredilerin yeniden yapılandırılmasındaki sorumluluklarını, sadece kasıt ve ağır kusurla sınırlandıran önerge ile aynı kapsamdaki madde, MHP, bazı ANAP ve DSP milletvekilleri ile muhalefet milletvekillerinin karşı oyu sonucu reddedildi. 
     
     Derviş'in çıkışı... 
     Devlet Bakanı Kemal Derviş, tasarının görüşülmesinin tamamlanmasından sonra gazetecilerin yanına gelerek, ''MHP Grubu'nun tamamının ret oyu kullandığının farkındayım ve bunu böyle yazmanızı istiyorum'' dedi. 
     Derviş, gazetecilerin sorusu üzerine, kamu bankalarının yöneticilerine kısmi dokunulmazlık getiren maddenin reddedilmesinin iyi olmadığını bildirerek, yasanın uygulamasında sakatlıklara yol açabileceğini ifade etti. 
     Sektör içindeki payı yüzde 1 ve üzerinde olan 10 bankanın Tasarruf Sigorta Mevduatı Fonu aracılığı ile yapılacak kaynak aktarımından yararlanacağı bildirildi. 
     Tasarının aynen yasalaşması durumunda, bir bankanın 30 Eylül 2001 tarihli bilançoları itibariyle bankacılık sektörü içindeki payının yüzde bir karşılığı 1.1 milyar dolar ediyor. 
     Türkiye'deki kamu bankaları dahil bütün bankaların toplam aktif büyüklüğü 110 milyar dolar. Özel bankaların aktif büyüklüğü ise 44 milyar dolar. 
     






</TEXT>
</DOC>
