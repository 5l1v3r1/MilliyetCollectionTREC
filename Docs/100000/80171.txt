<DOC>
<DOCNO> 80171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/24/son/sonspo05.html </URL>
<DATE> 2002/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
MHK Başkanı Yavuz "Asker hakemler çekilince zorlanacağız.." 
</HEADLINE>
<TEXT>

     Genelkurmay Başkanlığı'nın, 2002-2003 sezonun bitimiyle asker hakemleri ligden çekme kararı, oluşacak hakem açığı nedeniyle sıkıntıya giren Merkez Hakem Komitesi'ni yeni arayışlara itti. 
     Genelkurmay Başkanı Orgeneral Hüseyin Kıvrıkoğlu'nun, ''2002-2003 sezonundan sonra futbol liglerinden asker hakemleri çekiyoruz, mevcut hakemlerimizin 3'te 1'ini çektik. 3'te 1'ini de bu sezon sonunda çekeceğiz. Gelecek sezon sonunda da liglerde asker hakem kalmayacak'' biçimindeki açıklamasını değerlendiren Merkez Hakem Komitesi Başkanı Bülent Yavuz, ''Üçüncü Lig'de ve amatör kümede zorlanacağız'' dedi. 
     Türk Silahlı Kuvvetleri'nin kararıyla ilgili gerekli önlemleri aldıklarını ifade eden Yavuz, ''İkinci Lig Klasman Grubu maçlarında, daha çok sivil hakemlere görev verdik ve açığı kapattık. Şu anda Birinci Süper ve İkinci Lig'de hiçbir sorunumuz yok. Üçüncü Lig ve amatör kümelerdeki açığı gidermek için yeni kurslar açıyoruz'' diye konuştu. 
     Genelkurmay Başkanı Orgeneral Kıvrıkoğlu, TBMM'nin açılışının 82. yıldönümü nedeniyle verilen resepsiyonda yaptığı açıklamada, ''Bize, Anadolu'daki tüm maçların asker hakemler sayesinde yürütüldüğünü söylüyorlar. Asker hakemlerin sahalarda bulunuşu disiplini sağlıyor, diğerleri yürütemez, başka türlü maçlar bitmez diyorlar. Ancak, Genelkurmay olarak şu anki kararımız budur. Liglerde asker hakem kalmayacak'' demişti. 
     





</TEXT>
</DOC>
