<DOC>
<DOCNO> 80684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/27/spor/spo05.html </URL>
<DATE> 2002/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
KIZLARIN ZAFERİ 
</HEADLINE>
<TEXT>

15. Bayanlar Avrupa Halter Şampiyonası’nda artı 75 kilo silkmede Derya Açıkgöz altın madalya kazandı, Ay - Yıldızlı ekibimiz tarihinde ilk kez takım halinde birinciliğe uzandı 
     CEMAL ERSEN 

     ANTALYA’DAKİ 15. Bayanlar Avrupa Halter Şampiyonası’nın son gününde artı 75 kiloda podyuma çıkan Derya Açıkgöz, silkmede 155 kiloluk derecesiyle altın madalya kazanırken, Ay - Yıldızlı ekibimiz de tarihinde ilk defa takım şampiyonluğuna ulaştı. Açıkgöz, koparmada 112.5 kiloyla beşinci, toplamda 267 kiloyla dördüncü oldu. Bu sonuçtan sonra Bayan Milli Takımımız 7 altın, 7 gümüş, 2 bronz madalya ile 522 puanla zirveye çıktı. 
     ŞAMPİYONANIN akşam seansında 77 kiloda mücadele eden Mehmet Yılmaz koparmada 165 kiloyla gümüş, silkmede 195, toplamda ise 360 kiloyla iki bronz madalya elde etti. Aynı kategoride yarışan Yasin Aslan da koparmada 152.5 kiloyla altıncı sırada yer aldı. Aslan, silkmede 180, toplamda 332.5 kiloluk dereceleriyle yedinci oldu. Şampiyonada bugün erkekler 85 kilo müsabakaları yapılacak. 
     
Böylesi görülmedi      15. Bayanlar Avrupa Halter Şampiyonası’nda 75 kiloda podyuma çıkan Şule Şahbaz’ın müthiş fedekarlığı üç altın madalya getirdi. Sol el bileğinde iki kırık ve dizinde menisküs teşhisiyle yarıştığı ortaya çıkan bayan haltercinin, Ankara’ya döner dönmez ameliyat olacağı, bileğinin de alçıya alınacağı bildirildi. 
     ŞULE Şahbaz, "Sakatlığıma rağmen altın madalyadan emindim. 2004 Atina Olimpiyatı’nda da madalya kazanacağıma inanıyorum" dedi. Şahbaz, "Spor benim her şeyim. Haltere ara vermek zorunda kaldığım dönemde bile spordan kopmadım. Bilek güreşi yaptım, Avrupa üçüncüsü oldum. Ama yılmadım sevdiğim spora geri döndüm. Emeğimin ve çalışmamın karşılığını aldım" ifadesini kullandı. 
     



 SPOR 
























</TEXT>
</DOC>
