<DOC>
<DOCNO> 69987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/28/son/sondun19.html </URL>
<DATE> 2002/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz'dan Ermeni kararına sert tepki 
</HEADLINE>
<TEXT>

     Devlet Bakanı ve Başbakan Yardımcısı Mesut Yılmaz, Avrupa Parlamentosu'nun bugün aldığı kararların ''abesle iştigal'' ve Türkiye açısından ''hükümsüz'' olduğunu söyledi. 
     Konvansiyon toplantılarına katılmak üzere Brüksel'de bulunan Yılmaz, Avrupa Parlamentosu'nun bu sabah oylayarak kabul ettiği iki kararı değerlendirdi. Parlamento, bu kararlardan birinde, sözde Ermeni soykırımı iddialarından söz ederken, diğerinde de HADEP'in kapatılmaması çağrısında bulunuyor. 
     ''Bu kararların bizim tarafımızdan kabul edilmesi ve fiili sonuç doğurması mümkün değildir'' diyen Yılmaz, özetle şöyle konuştu 
     ''Avrupa Parlamentosu, Türkiye'nin temsil edilmediği ve görüşlerinin dile getirilmediği bir forumdur. Türkiye, her zaman, siyasi bir forum olan parlamentoların tarihi yargılamak gibi bir misyonu olmadığını, bunun, bağımsız ve tarafsız bilim çevreleri tarafından yapılması gerektiğini söylemektedir. Ancak Ermeni lobileri, parlamentoları sürekli olarak istismar etmek gayreti içindedirler.'' Yılmaz, 2000 yılında, Avrupa Parlamentosu Türkiye Raporu'na da bu tür iddiaların sokulduğunu, 2001 raporunda bu yöndeki önerilerin reddedildiğini hatırlatarak şöyle devam etti 
     ''Bu tür çelişkili tavır ve kararlar Avrupa Parlamentosu'nun güvenilirliğine ve tutarlılığına gölge düşürür. Bu kararlar, Türkiye'nin AB'ye bakışını olumsuz etkilememelidir. Bu kararlar, AB ile ilişkilerimizi daha da geliştirmemizin, üyelik sürecini tamamlamamızın ne kadar önem kazandığını göstermektedir. Türk parlamenterlerin dahil olacağı bir Avrupa Parlamentosu'nda bu tür manipülasyonlar daha kolay önlenecektir.'' Mesut Yılmaz, ''Avrupa Parlamentosu'nu istismar edenlerin, bir yandan da Türkiye ile Ermenistan arasında bir sivil toplum örgütleri girişimi olan Uzlaşma Komisyonu'nun çabalarının baltalanmak, sabote etmek amacı güttüklerini'' belirtti ve ''Türkiye her konuda uzlaşmadan yanadır ama uzlaşma, tarihi yalan ve yanlışlar üzerine inşa edilemez. 
     Avrupa Parlamentosu, tarihi gerçeklerin ortaya çıkarılmasını istiyorsa yapması gereken, Ermenistan'ın da kendi arşivlerini bilim adamlarına açması için çağrıda bulunmaktır'' dedi. 
     ''HADEP kararını alanlar da biliyorlar ki Türkiye'de hükümetin yargıya müdahalesi söz konusu olamaz'' diyen Yılmaz şöyle konuştu 
     ''Biz başka ülkelerdeki yargıların bağımsızlığına ne kadar saygılıysak, diğerlerinden de bu tavırı bekleme hakkına sahibiz. 
     Dolayısıyla, bu karar, bir temenni olmaktan ötede değer taşımıyor.'' Yılmaz, değerlendirmesini şu ifadelerle bitirdi 
     ''Avrupa Parlamentosu yararlı bir iş yapmak istiyorsa, AB Komisyonu'na ve AB Konseyi'ne terör örgütleri listesine bugüne kadar PKK ve DHKP-C'nin neden dahil edilmediğini sormalıdır. Parlamento'nun bugün aldığı kararlar, abesle iştigaldir.'' 
     






</TEXT>
</DOC>
