<DOC>
<DOCNO> 87167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/son/sondun18.html </URL>
<DATE> 2002/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Taylandlı bilim adamları fil spermlerini dondurmayı başardı 
</HEADLINE>
<TEXT>

     Tayland'da bilim adamları, fillerin spermlerini dondurarak korumayı başardıklarını bildirdiler. Böylece, soyları tükenme tehlikesi içindeki hayvanlar için sperm bankası kurulabilecek. 
     Tayland Tarım Bakan Yardımcısı Prapat Panyachatraksa, bunun çevre korumacıların içini rahatlatacak tarihi bir gelişme olduğunu söyledi. 
     Fil spermlerini dondurmayı başarmanın, gerek sayıları giderek azalan Asya filleri, gerekse fil dişi avcıları tarafından katledilen Afrika fillerinin soylarının tükenmesini önlemede yardımcı olacağı belirtiliyor. 
     Asya fillerinin nüfusunun 35-50 bin, Afrika fillerininse 500 bin olduğu tahmin ediliyor. 
     Ancak Taylandlı araştırmacılar, dondurulmuş spermlerin tam olarak ne kadar süre dayanabileceğini bilmiyorlar. 
     On yıldan fazla bir süredir dünya çapında bilim adamları, fillerin spermlerini dondurarak saklamaya çalışıyorlardı. Ancak bu denemeler, spermlerin ölümüyle sonuçlanmıştı. 
     





</TEXT>
</DOC>
