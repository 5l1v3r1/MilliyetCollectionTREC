<DOC>
<DOCNO> 95591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/14/guncel/gun04.html </URL>
<DATE> 2002/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Otopark inşaatında 18 trilyonluk vurgun 
</HEADLINE>
<TEXT>

İGDAŞ’a ihale edilen, ancak teknik yetersizlik nedeniyle taşeron şirkete devredilen Güngören Katlı Otopark ve Hizmet Binası inşaatında 18 trilyonluk yolsuzluk yapıldı 
     TOLGA ŞARDAN Ankara 

     İçişleri Bakanı Rüşdü Kazım Yücelen’in talimatıyla İstanbul Büyükşehir Belediyesi’nde soruşturma yapan Mülkiye başmüfettişleri, 1997 yılında ihale edilen ve geçen aralık ayında teslimi yapılan Güngören Katlı Otopark ve Hizmet Binası’nın ihale ve inşasında yolsuzluk saptadı. İGDAŞ’ın aldığı, ancak teknik yetersizlik nedeniyle taşeron şirkete devredilen ihalede, 18 trilyonluk haksız kazanç sağlandığı ortaya çıktı. İBB ve bağlı şirketlerindeki ihaleleri mercek altına alan beş kişilik müfettiş grubu, inşaatı yapan taşeron firmaya haksız kazanç sağlandığını belirledi. Toplam 21 bin m2’lik proje ile hazırlanan 400 milyar KDV bedelli ihalenin, yasanın 51 g maddesine aykırı şekilde gerçekleştirilerek Sayıştay denetiminden kaçırıldığı öğrenildi. 
     
     Açıktan haksız kazanç 
     Müfettişler raporda, "İGDAŞ’ın yeterlilik alması düşündürücüdür" görüşünü savundu. İnşaat ihalesine fesat karıştıran kişilerden Belediye eski Genel Sekreteri Mustafa Açıkalın’ın yasaya rağmen, ihale yapıldığı tarihte hem belediye encümen başkanı ve ihale komisyon başkanı, hem de ihaleyi alan İGDAŞ’ın yöneticisi olduğu ortaya çıktı. 
     İnşaat alanının, ihaleden sonra 21 bin m2’den 43 bin 154 m2’ye çıkarıldığını ve yüzde 190’lık keşif artış yüzdesiyle İGDAŞ ve taşeron Hasanoğlu adlı şirkete verildiğini belirleyen müfettişler, işi düşük kırımla alan taşeronlara "haksız kazanç" sağlandığını saptadı. İGDAŞ’a inşaatın başladığı günden bugüne kadar 25 milyon 327 bin 171 dolar ödendiğini tespit etti. 
     



 GÜNCEL 





















</TEXT>
</DOC>
