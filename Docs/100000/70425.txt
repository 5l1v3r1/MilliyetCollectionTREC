<DOC>
<DOCNO> 70425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/02/son/sonspo19.html </URL>
<DATE> 2002/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Revivo, Rüştü ve Ogün idmana çıkmadı 
</HEADLINE>
<TEXT>

     Birinci Süper Futbol Ligi'nde Çaykur Rizespor'u 2-1 yenerek haftayı 3 puanla kapatan Fenerbahçe'de, gelecek hafta Antalyaspor ile deplasmanda yapılacak maçın hazırlıklarına başlandı. 
     Teknik direktör Werner Lorant yönetiminde, Samandıra Tesisleri'nde yapılan antrenmanda, dünkü maçta 90 dakika oynayan futbolcular yarım saat koşunun ardından çalışmayı bıraktı. Öteki futbolcular koşu ve çift kale maç yaparken, kaptan Ogün, teknik direktör Lorant ile bir süre görüştü ve antrenmana çıkmadan tesislere girdi. 
     Çaykur Rizespor maçında sol ayak bileğine darbe alan Revivo ile gribal enfeksiyona yakalanan Rüştü ise antrenmana katılmadı. Bu oyuncuların tedavisinin sürdüğü öğrenildi. 
     Bu arada, bugün Almanya'ya gidecek olan teknik direktör Lorant da antrenmanı erken bıraktı. Lorant'ın 4 Mart Pazartesi günü İstanbul'a döneceği bildirildi. 
     Öte yandan, sarı-lacivertli futbolculara, bugünkü çalışmanın ardından iki gün izin verildi. Futbolcular, 5 Mart Salı günü Samandıra Tesisleri'nde yeniden biraraya gelecek ve saat 10.00'da yapılacak antrenmanla Antalyaspor maçı hazırlıklarına devam edecek. 
     






</TEXT>
</DOC>
