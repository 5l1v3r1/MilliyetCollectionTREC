<DOC>
<DOCNO> 56877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/12/son/sontur19.html </URL>
<DATE> 2001/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan'dan Derviş'e destek yok 
</HEADLINE>
<TEXT>

     Ekonomiden sorumlu Devlet Bakanı Kemal Derviş, ekonominin bir an önce büyümeye kavuşmasını istediklerini söyledi. 
     SP Genel Başkanı Recai Kutan da uygulanmakta olan ekonomik politikalarla Türkiye'nin sıkıntılardan çıkabilecek durumda olmadığı görüşünü savundu. 
     Derviş, Kutan'ı Parlamento'daki çalışma odasında ziyaret ederek, 40 dakika görüştü. Kutan ve Derviş, görüşmenin ardından gazetecilere 
     açıklamalarda bulundular. 
     Kemal Derviş, yapılan çalışmalar konusunda Kutan'a bilgi verdiğini ve geleceğe yönelik önerilerini almak istediğini söyledi. Dış kaynak konusunda görüşmelerin devam ettiğini hatırlatan Derviş, Kutan'a bu konuda da bilgi verdiğini belirterek, şöyle konuştu 
     ''Mümkünse temel amaçta anlaşıp, Türkiye'yi çok zor bir 2001 yılından daha iyi bir 2002 yılına doğru, muhalefet, iktidar, teknisyenler, bürokratlar, vatandaşlar ile birlikte güç günleri arkada bırakmaya çalışalım. Farklı görüşler olabilir, ayrıntıda ve teknik konularda farklı görüşler olabilir.'' 
     
     Kutan'ın açıklamaları 
     Kutan, Bakan Derviş'in ziyaretinden duyduğu memnuniyeti dile getirerek, muhalefet ile iktidar arasında diyalog olmasını arzu ettiklerin, ancak bu iletişimin yeterli düzeyde olmadığını söyledi. 
     Derviş'in 2002 yılında Türkiye'nin daha iyi noktaya gelmesi amacıyla yapılan çalışmalar hakkında bilgi verdiğini anlatan Kutan, Bakan Derviş'e Türkiye'nin ekonomik bakımdan sıkıntıya girmesinde ''55, 56 ve 57. hükümetlerin uyguladığı yanlış ekonomik politikaların önemli rolü olduğu'' görüşünü ifade ettiğini söyledi. Kutan, şöyle konuştu 
     ''Bu ekonomik politikalar içerisinde memur yok, işçi, emekli, esnaf ve sanayici yok, umumiyetle hep finans sektörü üzerinde durulmuştur. Türkiye'nin neresine giderseniz gidin bu kesimlerin hepsi sıkıntı içindedir ve geleceğe olan umutlarını da neredeyse yitirmiş durumdalar. Bugün müzakeresi sonuçlanacak olan 2002 bütçesi ile ilgili vatandaşın hiçbir umudu yok. Ben de aynı şeyi ifade ediyorum. Bu 2002 bütçesi ve temellindeki zihniyet ile Türkiye'nin ekonomik bakımdan bir düzlüğe çıkma ihtimalini fevkalade zayıf görüyorum. Hepimizin müşterek arzusu, Türkiye'nin en kısa zamanda bu sıkıntılardan kurtulmasıdır. 
     Ancak, halen uygulanmakta olan ekonomik politikalarla Türkiye, bu sıkıntılardan çıkabilecek durumda değildir. Çünkü üretim yok, üretim olmayınca yatırım yok, yatırım olmayınca korkunç bir işsizlik dolayısıyla 2002 yılı bütçesi de üretime ve reel sektöre ağırlık veren bir bütçe gibi görülmüyor.'' Kutan, Derviş'e partisinin görüşlerini samimiyetle ifade ettiğini belirterek, sözlerini, ''Temenni ederiz ki, bu iktidar, Türkiye'nin ekonomik sıkıntılarını halletsin, eğer bunun siyasi bir rantı varsa, tümüyle kendilerine ait olsun. Çünkü hepimizin hedefi milletimizin mutluluğudur'' diye tamamladı. 
     






</TEXT>
</DOC>
