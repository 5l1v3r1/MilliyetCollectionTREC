<DOC>
<DOCNO> 95569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/14/dunya/adun.html </URL>
<DATE> 2002/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerika girsin Saddam gitsin 
</HEADLINE>
<TEXT>

Saddam’dan kaçan sürgündeki Iraklı general ve yüksek rütbeli subaylar Londra’da toplanıp mesaj verdi Saddam’ın devrilmesiyle sonuçlanacaksa ABD’nin Irak’ı işgal etmesine evet 
     NEVSAL ELEVLİ Londra 

     Londra’da toplanan Saddam’ın eski generalleri, Irak diktatörünün gitmesi uğruna ABD işgali dahil, her şeye razı olacaklarını, bu yöndeki her çabaya ellerinden geldiği kadar yardımcı olacaklarını bildirdiler. 
     200 kadar eski asker, dini lider ve siyasetçinin oluşturduğu Saddam karşıtı muhalif grup toplantısında Amerikalı ve İngiliz diplomatlar ile Ürdün eski Kralı Hüseyin’in kardeşi Prens Hasan ve darbeyle öldürülen Irak Kralı Faysal’ın kuzeni Şerif Ali bin El Hüseyin de hazır bulundu. Londra’daki Türk askeri misyonunun da toplantıya çağrıldığı, ancak herhangi bir temsilcinin katılmadığı öğrenildi. ABD müdahalesinin yaklaştığı yolundaki haberlerin yoğunlaştığı bir sırada bir araya gelen muhalifler adeta gövde gösterisi yaptılar, kendilerinden emin tavırlar sergileyerek Saddam’ın bu kez kesin gideceği yolunda mesajlar verdiler. 
     
     Ordu işaret bekliyor 
     Eski Zırhlı Tugay Komutanı Necip El Salihi, toplantıya katılan sürgündeki generallerin halen Irak ordusu içinde önemli desteğe sahip olduklarını iddia etti. 1995’te Saddam’a karşı başarısız bir darbe düzenledikten sonra İngiltere’ye kaçan eski Cumhuriyet Muhafızları generali Salihi, "Bu birlikler demokratik bir Irak kurulması için dışarıdan yapılacak bir harek ta destek vermeye hazırlar" dedi. 
     
     Saddam bir haftada kaçar 
     1980’de Irak’tan ayrılan Şii dini lider Şeyh Muhammed Muhammed ise daha açık konuştu. ABD’yi açıkça müdahalede bulunmaya çağıran Şeyh, "İnşallah ABD rejimi değiştirme mücadelesinde Irak halkına yardımcı olur. Bir askeri müdahale başladığında Saddam bir haftadan fazla dayanamaz" diye konuştu. 
     INC Başkanı Albert Yelda da bir dış askeri müdahalenin halkın Saddam’a karşı ayaklanmasına yol açacağını bildirdi. 
     
     İZLENİMLER 

</TEXT>
</DOC>
