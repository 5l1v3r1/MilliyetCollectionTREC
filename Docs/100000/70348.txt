<DOC>
<DOCNO> 70348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/02/spor/spo04.html </URL>
<DATE> 2002/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ya UEFA, ya veda 
</HEADLINE>
<TEXT>

Trabzonspor Teknik Direktörü Briegel’in kaderinin kalan maçlara bağlı olduğu, Avrupa’ya gidilememesi halinde yolların ayrılacağı belirtildi 
     Güven azalıyor 
     BORDO - Mavili kulüpte Briegel’in, başarısız olmaları halinde futbolcuların hatalarını kamuoyu ile paylaşacağı yolundaki açıklamaları Alman teknik adama karşı olan endişeleri artırdı. Briegel’in gelecek yıl da görevinde kalıp, kalmayacağı tartışmaya açılırken, eğer UEFA Kupası’na kalınmaması halinde birlikte çalışılmayacağı ileri sürüldü. Alman hocanın kalan 10 maçtaki performansı kaderini belirleyecek. 
     
     Baskı oluştu 
     TRABZONSPOR’DA takviye yapılmasına rağmen Briegel’in, Sadi Tekelioğlu döneminin başarılarının bile arkasında kalması yönetimi tedirgin etti. Briegel’in futbolcuları hakkında yaptığı açıklamalar da kendisine duyulan güvenin azalmasına yol açtı. Yönetimin büyük bölümünün takımın Avrupa’ya gidememesi halinde "yetersiz" olarak değerlendirdikleri Briegel’le yollarını ayrılması konusunda baskı yaptığı öğrenildi. 
     
     Körfez alarmı 
     Kocaeli maçının hazırlıklarını tamamlayan Trabzon’da Briegel’i eksikler düşündürüyor. Jarro ve Bushi’nin sakat, Macit’in cezalı, Metin ve Da Silva’nın da formsuzluğu sıkıntı yaratıyor. Zorlu maçta Briegel’in Mehmet’i oynatacağı, cezalı Macit’in yerine de Osman’a şans vereceği bildirildi. Erman’ın yedek kulübesine çekilmesi bekleniyor. 
     
     Bushi, Almanya’da 
     TEKNİK Direktör Briegel, Kulüp Doktoru Ahmet Çağlar ile sakatlığı konusunda tartıştığı Bushi’yi Almanya’daki doktor arkadaşına gönderdi. Arnavut golcünün burada yapılacak testlerden sonra gerekirse ameliyat olacağı bildirildi. Öte yandan sol dizinde problem olan Osman’ın, MR sonucunu Ahmet Çağlar yerine kulübün eski doktoru İhsan Alioğlu’na göstermesi şaşkınlık yarattı. 
     



 SPOR 


























</TEXT>
</DOC>
