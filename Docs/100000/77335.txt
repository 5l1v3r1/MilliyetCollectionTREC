<DOC>
<DOCNO> 77335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/son/sondun26.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Schröder "BM Ortadoğu'ya barış gücü göndermeli" 
</HEADLINE>
<TEXT>

     Almanya Başbakanı Gerhard Schröder, Ortadoğu'ya BM Barış Gücü gönderilmesi gerektiğini söyledi. 
     Schröder, Alman askerlerinin de Barış Gücü'nde görev alabileceğini belirterek, ''Bölgedeki taraflar, artık kendi güçleriyle sorunu çözebilecek durumda değiller'' dedi. 
     Muhalefetteki Hıristiyan Demokrat Birlik Partisi CDU savunma uzmanı Paul Breuer de, Halle kentinde yayımlanan Mitteldeutsche Zeitung adlı yerel gazeteye yaptığı açıklamada, bölgeye Alman askerlerinin gönderilmesini desteklediğini, ancak önce çatışan taraflar arasında bu konuda anlaşma sağlanması gerektiğini belirtti. 
     Prensipte Ortadoğu'ya asker gönderilmesine karşı olmadığını kaydeden Breuer, ''Bu bizim için tarihi bir sorumluluk. Ayrıca, bu bölgede çıkarlarımız Afganistan'da olduğundan daha fazla. Ortadoğu komşu bölge sayılır'' diye konuştu. 
     Birlik partilerinin CDU CSU Federal Meclis Grubu Başkanı Friedrich Merz ise Alman 1. televizyon kanalı ARD'de yayınlanan ''Morgenmagazin'' Sabah Magazini adlı programda yaptığı konuşmada, bölgeye Alman askerlerinin gönderilmesine karşı çıktı. 
     Merz, Alman ordusunun kapasitesinin dayanıklılık sınırına ulaştığını belirterek, ''Ayrıca, Almanya'nın bölgedeki angajmanı taraflar arasında şaşkınlık yaratacaktır'' dedi. 
     






</TEXT>
</DOC>
