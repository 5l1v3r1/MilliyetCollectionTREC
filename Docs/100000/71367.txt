<DOC>
<DOCNO> 71367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/07/son/sontur18.html </URL>
<DATE> 2002/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan Şeşen, 50'sinden sonra gelen şöhret karşısında şaşkın... 
</HEADLINE>
<TEXT>

     ''Neler oluyor bize'' parçasıyla son dönemde müzik piyasasına damgasını vuran ve yaşından sonra şöhreti yakalayan yorumcu ve besteci İlhan Şeşen, geç gelen şöhretin mutluluğunu yaşıyor. 
     Şeşen, bestesini ve müziğini yaptığı ve bir anda herkesin dilinde olan ''Neler oluyor bize'' parçasını stüdyoda söylerken, bu kadar ünlü ve hit bir parça olacağını tahmin edemediğini söyledi. 
     Yeğenleri Gökhan ve Burhan'a, şarkıyı birlikte seslendirme önerisinde bulunduğunu anlatan Şeşen, ''Ancak onlar benim okumamı istediler ve sonuçta ortaya şimdiki tablo çıktı'' dedi. 
     Uzun yıllardan beri müzik piyasasında olduğunu anımsatan Şeşen, eski kasetlerinde başkaları tarafından düzenlemeleri yapılmış ve 'Neler oluyor bize' parçası kadar sözleri ve müziği kaliteli parçaları olduğunu, ancak onların şimdi gündemde bile olmadığına dikkati çekti. 
     O eserleri yeniden düzenleyerek kaset yapmayı planladığını ama bunun uzun süreli bir proje olacağını belirten Şeşen, ''Üst üste kaset yapmaya cazip bakmıyorum, daha sonra o parçaları gündeme getireceğiz'' diye konuştu. 
     
     "Sevgi ve gönül adamıyım" 

     Sevgi, gönül ve aşk adamı olduğunu kaydeden Şeşen, duygularını, yalnızlığını, yaşadıklarını sözlere döküp müziğini yaptığını ifade etti. 
     ''Belki de insanlar 'neler oluyor bize' de kendilerinden bir şeyler de buldular bu parça bu nedenle insanları hüzünlendiyor, derinliklere alıp götürüyor'' diyen Şeşen, sözlerini şöyle sürdürdü 
     ''Bu kadar sevilmesine, beğenilmesine ve en çok satan kaset olmasına şaşırdım. Ama yaşından sonra gelen şöhreti ve ünü de kaldırabilirim. Emeğe, üretene, düşünen insana saygı duyuyorum. Bu ülke üretmeden, düşünmeden, hep başkalarının verdikleri ile yetinerek bugünlere gelmiş. Ama bugüne baktığınız zaman artık bazı şeylerin yanlış olduğu, üreterek, emek vererek, düşünerek topluluk ve ülke olacağımız anlaşıldı. Artık bedavadan yaşama sanatı sona erdi. 
     Bu yılın ardından, biraz köşeme çekilip dinlenmek, gitarımla baş başa kalmak, daha sonra yerimi gençlere bırakmak istiyorum. Yetenekli gençler var. Yaşlandığımı hissediyorum. Müzik hayatım çok yoğun ve yorucu tempoda geçti. Avrupa'da müzik yapan ve yaşı 70'i geçen ünlülerle koşullarımız eşit değil. Artık Türkiye'de bir parçalık kasetle ünlü olma dönemi bitti, insanlarımız uyanık ve kimin ne olduğunu iyi biliyor. Doğrusu o kandırılmış gençlere çok acıyor ve üzülüyorum. Kalitemizden ve prensipleremizden asla ödün vermedik.'' 
     






</TEXT>
</DOC>
