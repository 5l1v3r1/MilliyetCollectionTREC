<DOC>
<DOCNO> 95033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/11/spor/spo03.html </URL>
<DATE> 2002/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
TIME'ın yıldızı Hasan Şaş 
</HEADLINE>
<TEXT>

Dünyaca ünlü dergi, Naim Süleymanoğlu’nun ardından ikinci bir Türk sporcuya sayfalarını açtı. Galatasaray’ın süper starının fiyatını katlayarak, 12 milyon dolara çıkardığı vurgulandı 
     Övgü yağdırıldı 
     DÜNYA Kupası sonrasında FIFA tarafından hazırlanan All Star kadrosunda kendisine yer bulan Hasan Şaş, Dünyaca ünlü Time dergisinin de sayfalarını süsledi. Uzakdoğu’da ortaya koyduğu performansla yıldızı parlayan futbolcular arasında gösterilen Galatasaray’ın başarılı oyuncusuna övgüler yağdıran dergi, "Tekniği ve süratiyle dikkatleri üzerine topladı. Zaten bundan önce de sürekli gözönünde bir futbolcuydu" ifadelerini kullandı. 
     
     İkiye katladı 
     DERGİ ayrıca değeri 6 milyon dolar olan Hasan Şaş’ın, Dünya Kupası sonrasında bunu 12 milyon dolara çıkardığını yazdı. Olimpiyat ve Dünya Şampiyonu halterci Naim Süleymanoğlu’ndan sonra Time’da yer alan ikinci Türk sporcu olma başarısını gösteren tecrübeli yıldız, gururlu olduğunu belirterek, "Bundan daha büyük mutluluk olabilir mi Ülkemin adını başarıyla temsil ettiğim için çok seviniyorum. Bunun devamı da gelecek" dedi. 
     
     Sürekli gündemde 
     İTALYANLAR’IN, Hasan Şaş’ın Inter ile görüştüğü haberlerine son üç gündür Türk gazetelerini kaynak göstermeleri ilginç bir görüntü oluşturdu. Çizme basınında, Hasan’ın gelecek sezon serbest kalacak olması nedeniyle Galatasaray’ın, 7 - 8 milyon Euro’luk bir teklifi geri çevirmeyeceği ileri sürüldü. Bu arada UEFA’nın kurduğu ve Galatasaray’ın da içinde yer aldığı Avrupa Kulüp Forumu’nu tanıtan sitede Hasan Şaş’ın resmi yer aldı. 
     
Kuş gibiyim’      CÜNEYT KARAKAYA 

     GALATASARAY’IN forvetteki önemli silahlarından Ümit Karan, yeni sezonda yeni bir başlangıç yapacağını iddia etti. Fıtığı nedeniyle geçen yıl sahada çok acı çektiğini söyleyen yıldız futbolcu, "Kendimi bomba gibi hissediyorum. Sakatlığımda olumlu gelişmeler var. Geçen sene bazı şanssızlıklar peşimi bırakmamıştı. Şimdi kuş gibiyim. Fatih hoca ile birlikte çok başarılı olacağız. Yeni sezonda 20 golün üstüne çıkmayı planlıyorum" dedi. 
     
Agustine pazarlığı      MEHMET ALİ SABUNCU 

     ANKARAGÜCÜ’NÜN Ganalı forvetine kancayı atan Galatasaray’da, Fatih Terim’in Agustine’yi resmen Başkan Cemal Aydın’dan istediği bildirildi. İkilinin sürekli telefonla görüştüğü, tecrübeli hocanın yine 5 milyon dolardan pazarlığa başlayan Aydın’ı indirim konusunda ikna ettiği ifade edildi. Sarı - Lacivertliler takasa yanaşmazken, Cemal Aydın’ın iki yıllık sözleşmesi bulunan Agustine’nin satılması halinde yerine Yozgat’ın forveti Antti Sumiala’yı almak istediği öğrenildi. 
     
Jancker için son hamle      MEHMET DEMİRCAN 

     GALATASARAYLI yöneticiler, Carsten Jacker için Bayern Münih’e son tekliflerini sundular. Almanya’da çıkan haberlerde Bayern Münih’in, "Jancker de sizde forma giymek istiyor. 5 milyon Euro’yu getirirseniz, bu transfer gerçekleşir" cevabını verdikleri bildirildi. Bu arada tecrübeli golcü için Udinese’nin 6 milyon dolarlık teklif yapacağı, İtalyan Milan’ın da devreye girdiği ifade edildi. 
     
Rakip Dundee      AVUSTURYA kampında Judenburg’u 9 - 1, Rottenmann’ı da 17 - 0 yenen Galatasaray, ilk ciddi maçını bugün İskoçya 1. Lig ekiplerinden Dundee United ile yapacak. Stainach Stadı’ndaki karşılaşma 19.30’da başlayacak. Galatasaray, yarın yurda dönüp, ilk etap çalışmalarını tamamlayacak. 
     
Ilie istekli      İSPANYOL Valencia ile sözleşmesi sona eren Adrian Ilie, Galatasaray’a dönmek istediğini açıkladı. Bonservisi elinde bulunan, Sporting Lizbon’un da listesinde olan Rumen oyuncu, "İstanbul’da güzel günler geçirdim. Yeniden oynamak isterim" mesajını gönderdi. 
     
Yönetim baskını      BAŞKAN Özhan Canaydın ve yöneticiler bugün Avusturya’ya giderek, Sarı - Kırmızılılar’ın son maçını izleyecek. Öte yandan dün sabah kondisyon yüklemesi yapan Teknik Direktör Fatih Terim, akşamki çalışmayı iptal ederek, oyunculara izin verdi. 
     
Felipe’ye övgü      FELİBE daha ilk haftada Sarı-Kırmızılı futbolcuların kalbini fethetti. Brezilyalı oyuncuyu mükemmel bulan futbolcular, "Böyle bir yetenekle birlikte oynayacağımız için son derece mutluyuz. Bu sezon ligin en iyilerinden biri olacak. Tekniği mükemmel. Adrese pasları var" diye konuştular. 
     



 SPOR 


























</TEXT>
</DOC>
