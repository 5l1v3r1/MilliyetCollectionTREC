<DOC>
<DOCNO> 57746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/18/son/sondun03.html </URL>
<DATE> 2001/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaron ''Acı tavizler verme pahasına barış imzalamaya hazırım'' 
</HEADLINE>
<TEXT>

     İsrail Başbakanı Ariel Şaron, Filistin Devlet Başkanı Yaser Arafat'tan ''laf değil eylem'' beklediğini söyledi. 
     İsrail Başbakanlık makamından yapılan yazılı açıklamada, Fransa Cumhurbaşkanı Jacques Chirac ile telefon görüşmesi yapan Şaron'un Chirac'a Arafat'tan ''söz değil eylem ve sonuç beklediğini'' söylediği kaydedildi. 
     Açıklamada, ''Şaron, Chirac ile bölgede bugünkü durumu ele aldı ve son 24 saatte 17 terörist saldırı meydana geldiğini, Filistin terörizminin durmadığını, Arafat'ın birşey yapmadığını ve teröre yeşil ışık yakmaya devam ettiğini söyledi'' denildi. 
     Öte yandan Şaron, Yahudi yerleşimcilere hitaben yaptığı konuşmada, ''Acı tavizler verme pahasına barış imzalamaya hazırım'' dedi. 
     Şaron, İsrail sağının tarihi isimlerinden eski başbakan Menahem Begin anısına verilen ödül törenindeki konuşmasında, ''Acı tavizler verme pahasına da olsa, bugün kalıcı bir barış imzalamaya hazırım'' dedi. 
     Başbakan Şaron, ''10 yıl önce kaybettiğimiz müteveffa Menahem Begin barıştan yanaydı ve bunun için bedel ödemeye hazırdı, bu şimdi de benim inancım'' diye konuştu. 
     Arafat ile de telefonda görüşen Chirac, Fransa ve Avrupa'nın gözünde Filistin liderinin İsrail'in barış için tek yasal ortağı olduğunu söylemişti. 
     Bu arada, Arafat'ın, Libya'dan BM nezdinde girişimde bulunarak Filistin halkına yönelik İsrail saldırılarının durdurulmasını istediği bildirildi. 
     Libya resmi ajansı JANA'daki haberde, Arafat'ın Libya lideri Albay Muammer Kaddafi ile temasa geçerek, kendisinde BM nezdinde girişimde bulunmasını ve acilen İsrail'in Filistin halkına yönelik saldırıların durdurulması için çaba sarfetmesini istediği kaydedildi. 
     






</TEXT>
</DOC>
