<DOC>
<DOCNO> 85647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/23/son/sondun04.html </URL>
<DATE> 2002/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de midesinde bıçak unutulan hastaya 250 bin dolar tazminat 
</HEADLINE>
<TEXT>

     ABD'nin San Diego kentinde, ameliyat sırasında midesinde 35 santimetre uzunluğundaki bir ameliyat bıçağı unutulan kişi, 250 bin dolar tazminat kazandı. 
     Dan Jennings adlı 47 yaşındaki Amerikalı, 2000 yılında geçirdiği bağırsak ameliyatından sonra cerrahların midesinde bıçağı unuttuklarını öğrenince, ameliyatın yapıldığı Palomar Medical Center ve iki doktor aleyhine tazminat davası açtı. 
     Dava dilekçesinde söz konusu aletin vücudunda bakteriyel enfeksiyon ve diğer bazı sorunlara yol açtığını belirten Jennings, 4 milyon dolarlık tazminat talebinde bulundu. 
     Dilekçesinde, aletin midesinden çıkarılmasının üzerinden iki hafta geçmesine karşın tıbbi sorunlarının devam ettiğini ve bunun kendisinde korku ve çeşitli psikolojik sorunlar yarattığını kaydeden Jennings, bütün bunlardan dolayı işinden ayrılmak zorunda kaldığını ifade etti. 
     Mahkemenin 250 bin dolar tazminat ödenmesi yolunda aldığı kararla ilgili açıklamada bulunan Jennings, ''Doktorlar ve hastaneler yaptıklarının sorumluluğunu taşımalıdır. Bu çok iyi bir karar ve tatmin oldum'' dedi. 
     





</TEXT>
</DOC>
