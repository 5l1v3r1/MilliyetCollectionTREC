<DOC>
<DOCNO> 85244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/son/sondun22.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Güney Kıbrıs'taki 13 Filistinli konusunda karmaşa 
</HEADLINE>
<TEXT>

     AB'de, Beytüllahim'deki Milad Kilisesi'nden Kıbrıs Rum kesimine getirilen 13 Filistinlinin barındırılması konusunda kargaşa hüküm sürüyor. 
     AB Dönem Başkanı İspanya, İsrail'in ''aforoz ettiği'', Belçika, Portekiz, Yunanistan, İrlanda, İspanya ve İtalya'nın barındırmayı kabul ettiği 13 Filistinli konusunda bir ''ortak tavır belgesi''ni, AB başkentlerine iletiyor. 
     İspanya'ya ait bir askeri uçağın bugün Kıbrıs Rum kesimine gideceği, yarın Filistinlileri Batı Avrupa ülkelerine getireceği ifade ediliyor. 
     Belçika Dışişleri Bakanlığı, İspanya'nın önerdiği mutabakat ve ortak tavır belgesinin henüz eline ulaşmadığını, bu belgenin tüm AB başkentleri tarafından onaylanmasına kadar bir uzlaşma ve çözümden söz edilemeyeceğini açıkladı. 
     Dışişleri Bakanlığı sözcüsü Koen Vervaeke, ''Metin elimize ulaşmadı. Geldiği zaman, bize uygun olup olmadığını değerlendireceğiz. 
     Zaten tüm AB başkentleri bunu yapmak durumunda'' dedi. Vervaeke, bu değerlendirme sürecinin 24 saat alacağını söyledi. 
     Sözcü, Belçika'nın, ilke olarak bir Filistinliyi barındırmayı kabul ettiğini, bu şahısın da kendisine konulacak koşulları kabul etmesi gerektiğini söyledi. 
     İtalya ve İspanya'nın 3'er, Yunanistan ve İrlanda'nın 2'şer, Belçika, Portekiz ve Kıbrıs Rum kesiminin birer Filistinliyi barındırması öngörülüyor. 
     Başkentlerden onay alınması halinde, 12 Filistinlinin yarın akşam saatlerinde Kıbrıs Rum kesiminden ayrılması ve AB ülkelerine getirilmesi planlanıyor. 
     





</TEXT>
</DOC>
