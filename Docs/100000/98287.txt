<DOC>
<DOCNO> 98287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/27/spor/aspo.html </URL>
<DATE> 2002/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Son gol Kartal'dan 
</HEADLINE>
<TEXT>

Nouma transferinin perde arkasında Mondragon savaşının adeta benzeri yaşandı. Galatasaray’ın teklifini geri çeviren Fransız futbolcu, iki yıllık sözleşme imzaladı, Beşiktaş’a itibar kazandırdı 
     ORHAN YILDIRIM 

     Nefes nefese takip 
     BEŞİKTAŞ ile Galatasaray, Pascal Nouma transferinde büyük bir savaşın içine girdi. Fransız futbolcuyu renklerine katmak isteyen iki ezeli rakip, Cannes’da adeta yarıştı. Daha önce Mondragon’un transferi sırasında yaşanan olayların benzeri tekrarlanırken, bu kez mutlu son Beşiktaş’ın oldu. Golcü futbolcunun önceki hafta yönetici Kıvanç Oktay’a telefon açmasıyla transfer için düğmeye basıldı. Serdar Bilgili, Oktay’a "Galatasaray da devrede, işi bitir" talimatını verdi. 
     
     Canaydın buluştu mu 
     KIVANÇ Oktay, Başkan’ın bu konuşmasının ardından telefonla menajer Chantal ve Nouma’nın peşine düştü. İki günlük arayışlar sonunda yıldız futbolcuya ulaşılamadı. Chantal’ın Galatasaray Başkanı Özhan Canaydın ile Monaco’da buluştuğu iddiaları ortalığı karıştırdı. İtalya’da tatil yapan Oktay ilk uçakla soluğu Fransa’da aldı. Akşam yemeğinde Pascal ile buluştu... Nouma, "Kulübün anahtarını verseler başka taraftarın önüne çıkmam" diyerek Beşiktaş’ı rahatlattı. 
     
     Chantal panikletti 
     TRANSFERDE ortalığı karıştıran isim Nouma’nın menajeri Chantal oldu. Fransız menajer, ilk telefon trafiğinde "Şarjım bitiyor" diyerek ortadan kayboldu. Son gece ise Kıvanç Oktay, görüşme sırasında "Duş alıp geleceğim" diyen Chantal’a bu kez güvenmedi ve birlikte geldiği bir arkadaşı ve Rus yardımcısını araçla birlikte garaja kilitledi. Daha sonra yeniden masaya oturuldu. Fransız futbolcuya sunulan altı şartlık madde düzeltildi ve iki yıllık imza atıldı. 
     
Pascal bayramı      Nouma’nın Kartal’a dönüşü, tek kelime ile muhteşem oldu. Havaalanına gelen bin kadar taraftar, siyahi yıldızın inişiyle çılgına döndü. Pascal’ı omuzlara alan Siyah - Beyazlılar, kapalı alanda meşaleleri ateşleyince, güvenlik güçleri tarafından dışarı alındılar. Nouma, bugün düzenlenecek törenle imza atacak. Bu arada bazı yöneticiler, bu transferi onaylamadıklarını karar defterine işlettiler. 
     



 SPOR 






















</TEXT>
</DOC>
