<DOC>
<DOCNO> 51617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/10/son/sonspo09.html </URL>
<DATE> 2001/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Divan Kurulu üyelerinden Daum'a eleştiri... 
</HEADLINE>
<TEXT>

     Beşiktaş'ın olaylı geçen olağan divan kurulu toplantısında üyeler, teknik direktör Christoph Daum ve yönetim kurulunu eleştirdi. 
     Ceylan Intercontinental Oteli'ndeki toplantıda söz alan divan kurulu üyesi Ferdi Vardarman, Christoph Daum'un, Almanya'daki kokain davasını kazansa da yitirse de Türkiye'de kalmayacağını ve Beşiktaş'ın da antrenör sorunu yaşayacağını öne sürdü. 
     Latif Akça ise Daum'un, kişisel sorunları nedeniyle Beşiktaş'a yeterince konsantre olamadığını savunarak, ''Daum, tam bir kara deri düşmanı. Nedense Afrikalıları sevmiyor. Pascal Nouma'yı ve Shorunmu'yu bir türlü sevemedi. Ayrıca, aldığı yabancılar da tam fiyasko. Bu futbolcular bırakın Birinci Süper Lig'i, İkinci Lig'de bile oynayamazlar'' diye konuştu. 
     Sami Albayrak ise yönetim kurulunu ve sunduğu bilançoyu eleştirdi. 
     Bilançoda Beşiktaş'ın alacaklarının borçlarından fazla çıktığını ve kasasında para bulunduğunun belirtildiğini ifade eden Albayrak, ''Madem borç yok. Kasada da para var. Neden Nihat satılmak isteniyor 
     Herhalde yönetim, gelecek seçimde görevi bıracak ve paralarını kurtarma peşinde'' diye konuştu. 
     Bunun eleştiriler üzerine, salonda bulunan kulüp başkanı Serdar Bilgili, tepki gösterip başını sallayarak ''Olmaz böyle şey'' dedi. 
     Yönetim kurulunun faaliyet raporunu okuyan kulüp genel sekreteri Hüsnü Güreli, sorunlu günler yaşayan kaleci Fevzi'ye her türlü desteği vereceklerini söyledi. 
     Güreli, Fevzi'nin kendilerine gelerek, ailevi sorunlar yaşadığını söylediğini vurgulayarak, ''Yönetim kurulu olarak sonuna kadar Fevzi'nin yanıda yer alıp, gerekli yardımı yapacağız'' dedi. 
     
     Belgin'in mirası 
     Beşiktaş'ın eski yöneticilerinden, vefat eden Şevket Belgin'in mirasının 8 Kasım'da açıldığını da belirten Güreli, Belgin'in Çiftehavuzlar'daki evinin satışından gelecek paranın bir bölümünü ve bankalarda bulunan nakit parayı kendi adına bir tesis yapılmak koşuluyla Beşiktaş Kulübü'ne bıraktığını açıkladı. 
     -BİLGİLİ GERİ DÖNMEDİ- Divan kurulu ve aynı zamanda divan yönetim kurulu üyesi Yıldır Önen'in yönetimi suçlayıcı konuşmasının ardından salonu terk eden kulüp başkanı Serdar Bilgili, taplontıya geri dönmedi. 
     Bilgili'nin yanı sıra bazı yönetim kurulu üyeleri de toplantı bitmeden salonu terk etti. 
     






</TEXT>
</DOC>
