<DOC>
<DOCNO> 59128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/26/son/sonspo02.html </URL>
<DATE> 2001/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta ilk yarının en hırçın futbolcusu İlhan Mansız 
</HEADLINE>
<TEXT>

     Beşiktaşlı futbolcular ligin ilk yarısında 33 sarı, 2 de kırmızı kart gördü. 
     Siyah-beyazlı takımda en çok kart gören oyuncu, 5 sarı kartla İlhan Mansız olurken, Tayfur 1 kırmızı, 2 sarı, Tümer de 1'er kırmızı, 1 de sarı kart gördü. 
     Ligde sadece İstanbulspor ve Malatyaspor karşılaşmalarında kart görmeyen siyah-beyazlıların, en hırçın oldukları maç ise Fenerbahçe ile oynanan derbi karşılaşması oldu. 
     Beşiktaşlı oyuncular, Fenerbahçe maçında 4 sarı, 1 de kırmızı kart görürken, 17. haftadaki Gaziantepspor ve 3. haftadaki Diyarbakırspor maçlarında da 4'er kez sarı kartla cezalandırıldılar. 
     
     4 futbolcu yalnız bıraktı 

     Beşiktaş'ta ligin ilk yarısında 4 futbolcu cezaları nedeniyle takımlarını birer maç yalnız bıraktı. 
     Tayfur kırmızı kart cezası nedeniyle Samsunspor, Tümer de yine kırmızı kart cezası nedeniyle Gençlerbirliği maçlarında forma giyemezken, 4'er sarı karta ulaşan İlhan Mansız Antalyaspor, Ahmet Yıldırım da Gaziantepspor karşılaşmalarında oynayamadı. 
     
     15'i kart gördü 

     Siyah-beyazlılarda ilk yarıda görev alan 25 futbolcunun 15'i kart görürken, 10'u ise centilmenlik dışı harekette bulunmadı. 
     Beşiktaş'ta kaleciler Fevzi Tuncay ve Thomas Mhyre, Dmitry Khlestov, Turan Tunç Kip, Sixten Veit, İlhan Şahin, Tamer Tuna, Ahmet Dursun, Arild Stavrum ve Sertan Eser kart görmeyen futbolcular oldu. 
     






</TEXT>
</DOC>
