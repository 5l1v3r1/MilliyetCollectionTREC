<DOC>
<DOCNO> 59750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/30/son/sontur07.html </URL>
<DATE> 2001/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomik sıkıntı iktidarsızlık nedeni... 
</HEADLINE>
<TEXT>

     İstanbul Üniversitesi İÜ 
     Cerrahpaşa Tıp Fakültesi Üroandroloji Merkezi Başkanı Prof. Dr. Halim Hattat, geçim sıkıntısı, iş kaybı veya iş hayatındaki gerilimler nedeniyle iktidarsızlık şikayetlerinin arttığını bildirdi. 
     Prof. Dr. Hattat, yaklaşık 15 yıldan bu yana Üroloji Ana Bilim Dalı'na bağlı olarak faaliyet gösteren Üroandroloji Merkezi'ne başvuruların son yıllarda yoğunlaştığını kaydetti. 
     Prof. Dr. Hattat, yaklaşık 1 yıldan bu yana Türkiye'nin ekonomik yönden zor bir dönem geçirdiğini belirterek, geçim konusunda ve iş hayatında yaşanan sıkıntıların, insanların cinsel hayatını da doğrudan etkilediğini vurguladı. 
     İktidarsızlığın yaklaşık yüzde 60 oranında organik nedenlere dayandığını anlatan Prof. Dr. Hattat, ''Ancak vakaların yüzde 40'ı psikolojik kökenli. Merkezimize geçim sıkıntısı, iş kaybı veya iş hayatındaki gerilimler nedeniyle iktidarsızlık şikayetiyle başvuran çok sayıda insan var'' dedi. 
     İktidarsızlığın genellikle 40 yaşın üzerindeki erkeklerin yaşadığı bir sorun olduğuna ve yaş ilerledikçe rastlanma sıklığının arttığına işaret eden Prof. Dr. Hattat, sosyo-ekonomik ve sosyo-kültürel seviyenin artışıyla iktidarsızlığın görülme oranlarının paralellik gösterdiğini kaydetti. 
     
     Riskli sektörler... 
     Büyük şehirlerde yaşayanların da kırsal kesimde yaşayanlara göre daha yoğun strese maruz kaldığını ve bu sorunu daha çok yaşadığını dile getiren Prof. Dr. Hattat, özellikle daha yüksek stres yaratan bazı sektörlerde görev yapan kişilerin risk grubunda bulunduğunu söyledi. 
     Prof. Dr. Hattat, ''En çok borsayla ilgili işi olanlar, basın sektöründe çalışanlar ve şirket yöneticileri psikolojik kökenli iktidarsızlık yaşıyor'' diye konuştu. 
     Erkeklerdeki iktidarsızlık sorununa karşılık kadınlarda da ilişkiye girememe, ilişkiden korkma, ilişki sırasında ağrı duyma ve zevk alamama gibi sorunların ortaya çıktığını belirten Prof. Dr. 
     Hattat, tıp alanındaki gelişmeler sayesinde, iktidarsızlık olaylarının artık yüzde 100'ünün tedavisinin mümkün olabildiğini bildirdi. 
     






</TEXT>
</DOC>
