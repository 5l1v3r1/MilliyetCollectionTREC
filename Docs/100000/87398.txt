<DOC>
<DOCNO> 87398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/01/son/soneko12.html </URL>
<DATE> 2002/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Oral "Büğyüme yüzde 3 civarında olacak" 
</HEADLINE>
<TEXT>

     Maliye Bakanı Sümer Oral, ''Türkiye, yıl sonu itibariyle yüzde 3'ler civarında bir büyümeyi gerçekleştirecektir'' dedi. 
     Oral, İzmir'in Menderes İlçesi'ne bağlı Değirmendere Beldesi'nin belediye başkanlık binasının açılış töreninde yaptığı konuşmada, bütçe uygulamalarının gayet güzel gittiğini belirterek, kapasite kullanımında olumlu gelişmelerin olduğunu anlattı. 
     Vatandaşlarda yatırdığı vergilerin iyi yere gittiği kanaatinin uyanması gerektiğini ve devletin bu parada gerekeni yaptığını belirten Sümer Oral, ''Ne harcama öngörülmüşse onun üzerine çıkılmıyor. Kuruşu kuruşuna dikkat edilerek harcanıyor. Yerli yerine gidiyor'' dedi. 
     Ekonomide iyi bir noktaya gelindiğini belirten Sümer Oral, ''Hele geçmiş bir yılı değerlendirdiğimizde çok iyi bir noktadayız. Yılın sonu itibariyle yüzde 3'ler civarında bir büyümeyi Türkiye gerçekleştirecektir'' diye konuştu. 
     Konuşmasında, Motorlu Kara Taşıtları Vergisi konusunda basında yer alan bazı haberlere değinen Sümer Oral, şunları söyledi 
     ''Son zamanlarda bazı basın organlarında Motorlu Kara Taşıtları Vergisi'nin cezaları silinecek veya vergi borçlarına taksit getirilecek, vergiler affedilecek gibi haberlere rastlıyoruz. Bunların bir dayanağı yoktur. Bu tür haberler, mükelleflerde ve vatandaşlarda gereksiz beklentilere yol açabilir. Bizim Maliye Bakanlığı olarak, ne motorlu kara taşıtlarında, ne de diğer vergi borçlarında bir silme veya vazgeçme, vergi affıyla ilgili herhangi bir çalışma vardır. 
     Hükümetin böyle bir yaklaşımı yoktur.'' 
     
     ''ECEVİT'İN RAHATSIZLIĞI, SEÇİM VE ENFLASYON'' 
     Bir gazetecinin Başbakan Bülent Ecevit'in rahatsızlığını anımsatarak, bu durumun piyasalarda sıkıntı yaratabildiğini belirtmesi üzerine Oral, ''Her şartta siyasi istikrarı koruma bilinciyle hareket etmemiz lazım. Bazı olayları büyütmemek lazım. Siyasi istikrar şarttır'' dedi. 
     Erken seçim beklentileri konusundaki soruya karşılık Oral, seçimin ilke olarak korkulacak birşey olmadığını belirterek, şöyle devam etti 
     ''Ama şu anda Türkiye'nin gündemi, seçim olmamalı. Şu anda Türkiye'nin gündemi istikrarı götürmek ve öngördüğü ekonomik hedefleri yakalamaktır. Seçim bizatihi korkulacak bir olay değildir. Ekonomiyi de sarsacak bir olay olarak düşünülmez. Ama bugün için Türkiye'nin gündemi ekonomidir. Ekonomi gündemi yerine seçim gündemi koyarsanız ekonomi bundan zarar görür.'' Sümer Oral bir gazetecinin ''Eğer Başbakan Ecevit çekilirse istikrar korunacak mı '' sorusu üzerine kendisinin hiçbir zaman varsayım üzerine değerlendirme yapmadığını söyledi. 
     Bir başka gazetecinin ''Enflasyondaki düşüklüğün talep yetersizliğinden kaynaklandığı söyleniyor. Bu konuda ne düşünüyorsunuz '' şeklindeki sorusuna karşılık da Sümer Oral, ''Enflasyon düşüşüne illa bir kulp arama gereği var mı Düşmüş olması iyi birşey'' dedi. 
     İzmir Valisi Alaaddin Yüksel de törende yaptığı konuşmada, belediyelerin yeterli ve sürekli kaynaklarla güçlendirilmesinin önemini anlattı. 
     Tören devam ederken, Metin Yüce isimli bir vatandaş, kürsüye yakın bir mesafede, ''laf üretmeyin, fabrika yapın'' şeklinde sözlü tepkide bulundu. Bu kişi daha sonra güvenlik görevlilerince tören alanından uzaklaştırıldı. 
     





</TEXT>
</DOC>
