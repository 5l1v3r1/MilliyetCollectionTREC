<DOC>
<DOCNO> 62892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/18/spor/spo15.html </URL>
<DATE> 2002/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Hülya Avşar’a protesto      ÜÇÜNCÜ Lig 5. Grup’taki erteleme maçında Lüleburgaz’a 3 - 0 yenilen Edirnespor sıkıntılı günler yaşıyor. Taraftarlar mağlubiyetin faturasını Başkan Nejat Öztaş ve Hülya Avşar’a çıkarıp, maç süresince de yönetimi istifaya davet ettiler. Başkan Öztaş, primden kurtulmak için Edirnespor’un şampiyon olmasını istemediğini açıklamış, ardından da Hülya Avşar’ın şov programına konuk olmuştu. Taraftar, "Öztaş - Hülya el ele Edirne kümeye" diyerek slogan attı. n MAHMUT KURT DHA 
     
Toto envanteri      SPOR Toto Teşkilat Müdürlüğü, 2001’de 10 trilyon 882 milyar liralık hasılata ulaşırken, katılımcılara 3 trilyon 759 milyar lira dağıtıldı. 2 trilyon 800 milyar lira vergiye giderken, kulüplere isim hakkı olarak 544 milyar, TMOK’a 17 milyar, GSGM’ye 21 milyar lira verildi. Tanıtım Fonu’na 13 milyar, Kredi Yurtlar Kurumu’na 27 milyar, Çocuk Esirgeme Kurumu’na 93 milyar, Savunma Sanayi’ne 9 milyar, eğitime de 633 milyar aktarıldı. n AYŞE YEŞİN 
     
Ambargo için ortak çağrı      GENÇLİK ve Spor Genel Müdürü Kemal Mutlu başkanlığındaki spor federasyonları heyeti ile KKTC spor federasyonları, dün yaptıkları toplantıda, KKTC’ye uygulanan spor ambargosu ve ambargonun aşılması için neler yapılabileceğini tartıştılar. Mutlu, iki ülkenin spor teşkilatlarının işbirliği ve dayanışmasıyla ambargonun aşılacağını söyledi. 
     
Sporta tek tip giysi dönemi      ULUSLARARASI müsabakalarda Türkiye’yi temsil eden milli takımların takım elbiseleri ve eşorfmanları artık tek model ve renkte olacak. Gençlik ve Spor Genel Müdürü Kemal Mutlu, tüm branşlarda ortak bir giysi kullanılmasının Türk sporcusuna bütünlük kazandıracağı düşüncesinde olduğunu belirtip, "Bu konuda Devlet Bakanı Fikret Ünlü ile görüşüp, çalışmaları başlattık" dedi. 
     
Güreşte start      TÜRKİYE Büyükler Serbest Güreş Şampiyonası bugün Antalya’da başlayacak. Milli Takım sporcularının da katılacağı şampiyona üç gün sürecek. Sabah saat 9.30’da başlayacak müsabakalarda ilk iki gün elemeler yapılırken, pazar sabah seansında çeyrek ve yarı finaller gerçekleştirilecek. Akşam seansında ise finallerde şampiyonları belli olacak. 
     
Alpay’ın özlemi      İNGİLTERE’NİN Aston Villa takımında forma giyen Alpay Özalan, uzun süren sakatlık döneminin ardından, yeşil sahalara dönmeye hazırlanıyor. Internetteki sitesine konuşan tecrübeli oyuncu, futbol oynamayı çok özlediğini belirterek, "Futbolu özledim. Ağrılarım geçti. Kendimi iyi hissediyorum. Aksilik olmazsa ve hocam da görev verirse, bu hafta yeşil sahalara döneceğim" dedi. 
     
Figueres mucizesi      İSPANYA’DA Cordoba’yı saf dışı bırakan Figueras, Kral Kupası tarihinde yarı finale yükselen ilk 3. Lig temsilcisi oldu. Mavi - Beyazlılar’ın bu başarısı ülke basını tarafından manşetlere taşındı. Figueras, ilk maçta deplasmanda 2 - 0 yendikleri 2. Lig’den Cordoba ile evinde 0 - 0 berabere kalıp, tur atlamıştı. 
     



 SPOR 
























</TEXT>
</DOC>
