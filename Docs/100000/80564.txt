<DOC>
<DOCNO> 80564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/26/son/soneko08.html </URL>
<DATE> 2002/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomi kurmaylarına göre kamuda fazla istihdam 40-50 bin 
</HEADLINE>
<TEXT>

     Kamudaki fazla istihdama yönelik çalışmalar sürerken, Dünya Bankası ile ekonomi yönetimi, sayı konusunda farklı rakamlar telaffuz ediyor. 
     Dünya Bankası uzmanlarının yaptığı araştırmalarda, Türkiye'de özellikle KİT'lerde büyük bir istihdam fazlası olduğu sonucuna varıldı. Araştırma sonucunda, Dünya Bankası'nın KİT'lerde bulduğu fazla istihdam rakamı, 139 bin olarak belirlendi. 
     Söz konusu kuruluş, KİT'lerin daha rasyonel çalışabilmesi için istihdam fazlası sorununun kısa bir süre içinde çözülmesinin şart olduğunu bildirdi. 
     Dünya Bankası, ekonomi yönetiminden KİT'lerdeki fazla istihdamın belirli bir takvim içinde emeklilik, sözleşme feshi ve diğer yollarla eritilmesini istedi. Bütçe hedeflerinde de bu operasyonun getireceği kıdem tazminatı yükü kadar bir sapmaya normal bakılacağı belirtildi. 
     Böylece bütçedeki faiz dışı fazla rakamının, bu kişilere ödenecek kıdem tazminatı tutarı kadar az olabileceği vurgulandı. 
     Maliye Bakanlığı, Hazine Müsteşarlığı ve diğer ilgili kuruluşların yaptıkları çalışmada ise KİT'lerdeki fazla istihdam konusunda Dünya Bankası'ndan oldukça farklı bir tablo ortaya kondu. 
     Ekonomi bürokratlarına göre, Dünya Bankası'nın 139 bin olarak tespit ettiği KİT'lerdeki istihdam fazlası, 40-50 bin dolayında bulunuyor. Ekonomi yönetimi, bu sayının üçte birinin yıl sonuna kadar emekli edilerek, nitelikli ve genç nüfustan oluşacak geri kalanının ise memur statüsüne geçirilerek eritilmesini planlıyor. Böylece KİT'lerdeki 15 bin işçinin yılsonuna kadar emekli edilmesi düşünülüyor. 
     Ekonomi yönetimi, çıkarılacak bir Kanun ile gerçekleştirilecek operasyon kapsamında, memur yapılacak işçilerin, halen memur açığı bulunan okul, hastane ve mahkemelerde çalıştırılmasını planlıyor. 
     





</TEXT>
</DOC>
