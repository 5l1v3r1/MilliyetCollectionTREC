<DOC>
<DOCNO> 50779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/05/son/sontur17.html </URL>
<DATE> 2001/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da operasyon...Kar maskeli gaspçılar yakalandı 
</HEADLINE>
<TEXT>

     İstanbul'da, kar maskesi takarak silah tehdidiyle etkisiz hale getirdikleri sigara dağıtım araçları ve taksi şoförlerinin para ile kıymetli eşyalarını gasp ettikleri öne sürülen 6 kişi yakalandı. 
     Asayiş Şube Müdürlüğü'nden yapılan açıklamaya göre, Beyoğlu, Şişli, Kağıthane, Ümraniye ve Sultanbeyli ilçelerinde, çeşitli tarihlerde, maskeli ve silahlı halde 6 ayrı sigara dağıtım aracı ve 6 taksi şoförü ile 3 market sahibi ve bir vatandaşa yönelik gasp olayına ilişkin yürütülen çalışmalar sonucu, 6 kişi yakalanarak gözlem altına alındı. 
     Bu kişilerle birlikte ruhsatsız 2 tabanca, 15 şarjör, bir maske, gasp edilmiş bir cep telefonu, sahte bir nüfus cüzdanı ile gasptan elde edilen 72 milyon lira para ele geçirildi. 
     Elebaşılığını Hasan Saygılı'nın yaptığı bildirilen şebekenin üyeleri Ali Saygılı, Metin Madendere, Muzaffer Madendere, Kenan Aykanat ve Mahmut Çevik'in, 1998 yılından bu yana gerçekleştirdikleri gasp olaylarıyla yaklaşık 1 trilyon liralık haksız para ve mal edindikleri belirlendi. 
     Aynı şebekenin üyesi oldukları anlaşılan 4 kişinin daha yakalanması için çalışmalara devam ediliyor. 
     Bu arada, polisteki işlemleri tamamlandıktan sonra İstanbul DGM Cumhuriyet Başsavcılığı'na sevk edilen ve yüzlerini gizlemeye çalışan zanlılardan biri, ''bu işi niçin yaptığını'' soran basın mensuplarına, ''Ne yaptımsa aşkım için yaptım'' dedi. 
     






</TEXT>
</DOC>
