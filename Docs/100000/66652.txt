<DOC>
<DOCNO> 66652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/08/son/sontur06.html </URL>
<DATE> 2002/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurbanlık da taksitle satılmaya başladı 
</HEADLINE>
<TEXT>

     Antalya'daki bir kooperatif, üyelerine taksitle kurbanlık satışı başlattı. 
     Genel Hizmet Tüketim Kooperatifi yetkilileri, üyelerden gelen yoğun istek üzerine bu yola başvurduklarını, 100 milyon liraya kadar olan kurbanlıkların 2, 100 milyon liranın üzerindeki kurbanlıkların da 3 taksitle satıldığını söylediler. 
     Taksitlerin, üyelerin maaşlarından otomatik kesinti yapılarak tahsil edileceğini vurgulayan yetkililer, uygulamaya memurların yoğun ilgi gösterdiğini ve başvuraları sıraya koyduklarını söylediler. Yetkililer, bayramdan üç gün önce, kayıt sırasına göre kurbanlıkların dağıtılmaya başlanacağını bildirdiler. 
     Öte yandan, Marmara Üniversitesi İlahiyat Fakültesi Dekanı Prof.Dr. Zekeriya Beyaz, taksitli kurban satın almanın dinen bir sakıncası olmadığını, ancak kurban alacak gücü olmayanların, kurban kesmesine de gerek bulunmadığını söyledi. 
     Kurban kesmenin, dini boyutunun yanı sıra sosyal boyutu da bulunduğuna değinen Prof.Dr. Beyaz, çevre baskısının kurban kesiminde etkili olduğunu belirtti. 
     






</TEXT>
</DOC>
