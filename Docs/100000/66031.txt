<DOC>
<DOCNO> 66031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/05/son/soneko12.html </URL>
<DATE> 2002/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli yeni niyet mektubunun onaylanmasından memnun 
</HEADLINE>
<TEXT>

     MHP Genel Başkanı Devlet Bakanı ve Başbakan Yardımcısı Devlet Bahçeli, krize karşı sürdürülen mücadelenin, IMF'in onayladığı yeni niyet mektubuyla daha ileri aşamaya geçeceğini söyledi. 
     Bahçeli, partisinin grup toplantısında, ekonomik sorunlara da değindi. Türkiye ekonomisinin uzun yılların sonucunda kendini çıkmaza sokan çarpık bir yapıya büründüğüne, bu yapının yüksek enflasyon, yüksek faiz ve artan borçlanma oranlarıyla birlikte sosyal dokuyu tahrip eden bir mahiyet kazandığına işaret eden Bahçeli, ''Yıllar boyunca irrasyonel karlarla çalışmaya alışmış bir finans yapısının ülkenin içine düştüğü durumdaki rolü, bu krizde de açıkça ortaya çıkmıştır'' dedi. 
     Hükümet'in, bu hastalıklı bünyeyi dönüştürecek yapısal reformları bir bir uygulamaya koyduğuna dikkati çeken Bahçeli, konuşmasını şöyle sürdürdü 
     ''Bu konuda, Türkiye'yi yıllardır yöneterek olumsuz şartları hazırlayanların, çoğu kere kim olduğunu dahi hatırlatmadan, elimizi taşın altına koyduk ve sorumluluk aldık. Bütün amacımız, ülkemizin artık krizlere düşmeden, kalkınma dinamiklerini harekete geçirerek sürdürülebilir bir ekonomik kalkınmaya geçişini sağlayacak düzenlemeleri tamamlamaktır. 
     Bu yapısal reformları gerçekleştirirken dikkat ettiğimiz temel prensipler, şeffaf bir ekonomi yönetimi, rekabet gücü taşıyan sanayileşme ve dengeli bir gelir dağılımına imkan verecek bir bölüşüm modelidir. Bugün katlandığımız bütün fedakarlıkların arkasında, bu amaca ulaşma çabası vardır.'' 
     
     Krize karşı sosyal politika önlemleri 
     Bahçeli, kamu kaynaklarının finans kesimince kullanılmasının objektif kriterlere bağlanması suretiyle düzenlenmesi ve reel sektörün canlandırılmasını sağlamanın, bankalara aktarılacak fonların karşılıksız ve keyfi kullanımını önleyecek tedbirleri almanın önem taşıdığına işaret etti. 
     Ekonomik krize karşı sosyal politika tedbirlerinin önemine de değinen Bahçeli, ekonomik sorunların yarattığı tahribatlar arasında gelir dağılımı adaletsizliği ve işsizliğin başta geldiğini, özellikle kriz dönemlerinde yoğunlaşan işsizlik sorunun toplumda derin yaralar açtığını ve toplumsal yapıyı bozduğunu söyledi. 
     İşsizlik Sigortası uygulamasının 1 Şubat'tan itibaren uygulamaya konulduğunu hatırlatan Bahçeli, sözlerini şöyle tamamladı 
     ''Krize karşı uygulamaya sokulan finans kesiminin sağlıklı yapılanması, reel sektörün desteklenmesi ve kaynak aktarılması önlemlerinin yanı sıra sosyal planda işsizlik sigortası uygulaması birbirini tamamlayan önemli tedbirlerdir ve bu konuda Çalışma ve Sosyal Güvenlik Bakanı Sayın Yaşar Okuyan'ın çabalarını takdirle karışladığımı ifade etmek isterim. 
     Ekonomik programın yürütülmesinde, krize karşı sürdürülen mücadelenin başarıya yönelmesi, IMF'in onayladığı yeni niyet mektubuyla sağlanan kaynak ve imkanlarla birlikte daha ileri bir aşamaya geçecektir. 
     Türkiye, ekonomik krizden çıkarken işsizlik, gelir dağılımı adaletsizliği, yoksulluk ve yolsuzlukla mücadele gibi sosyal tedbirleri uygulamaya koyarak ekonomik ve toplumsal yapıyı daha uyumlu bir şekilde işleyecek yeni dengelere kavuşturacaktır. Bugün ülkemizin ihtiyacı olan istikrar, ancak sosyal ve ekonomik yapılar arasında kurulacak bu tür bir dengenin üzerinde yükselecektir.'' 
     






</TEXT>
</DOC>
