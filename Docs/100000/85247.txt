<DOC>
<DOCNO> 85247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/son/sondun25.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
"Ararat"ın galasında Türk gençlerinden halaylı protesto 
</HEADLINE>
<TEXT>

     Cannes Film Festivali'nde yarışma dışı gösterilen, Ermeni soykırım iddialarını konu alan ''Ararat'' adlı filmin galası, dün akşam yapıldı. 
     Festivalde dün sabah ilk kez gazetecilere gösterilen filmin galasına, Fransa'da yeni kurulan merkez sağ hükümette bakan olan, bir dönem terörist ASALA örgütünün avukatlığını yapan Ermeni kökenli Patrick Deveciyan da katıldı. 
     Fransa'nın ünlü televizyon sunucusu Christine Ockrent, İngiliz oyuncu Christine Scott Thomas, jüri üyesi Regis Vargnier ve yönetmen Romain Goupil, galaya katılan ünlüler arasında yer aldı. 
     Nice ve Cannes kentlerinde yaşayan bir grup Türk genci, galanın yapıldığı festival binası önünde, davul ve zurna eşliğinde halay çekerek, ''Ararat'' filmini protesto etti. 
     Filmi izlemeye gelen bir grup Ermeni de, ''festival merkezi önünde gürültü yaparak asayişi bozdukları'' gerekçesiyle halay çeken Türk gençlerini polise şikayet etti. 
     Cannes Film Festivali'nin özel televizyon kanalına konuşan yönetmen Romain Goupil, Ararat'ın gösterime girmeden tepkilere yol açtığını belirterek, Atom Egoyan'ın ''yüksek riskli'' bir film yaptığını söyledi. 
     Fransız gazeteleri ve televizyon kanalları da, filmle ilgili olarak yönetmen Atom Egoyan ve Ermeni kökenli Fransız müzisyen Charles Aznavur'un görüşlerine geniş yer verdi. 
     Aznavur, Le Figaro'da yayımlanan açıklamasında, ''Türklerin, Atom Egoyan'ın yaptığı filmin kendilerine saldırdığı duygusuna kapılmalarını istemediğini'' söyledi. Aznavur, ''Filmle birlikte bir mahkeme yapılmıyor. Sadece gerçeklerin tanınmasını istiyoruz. Üstelik de tazminat talep etmeksizin. Bu durumun da onların içini rahatlatması gerekir. Şayet Türk yetkililerle bir nevi 'ön diyalog' yapılması gerekirse, uzlaşma ve çıkış yolu bulma düşüncesiyle bunu yapmaya en uygun kişinin ben olduğunu sanıyorum'' dedi. 
     





</TEXT>
</DOC>
