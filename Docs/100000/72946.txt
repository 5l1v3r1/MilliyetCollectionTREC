<DOC>
<DOCNO> 72946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/16/son/sondun14.html </URL>
<DATE> 2002/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan gizli servisi moral gecesi düzenledi, basın dalgasını geçti 
</HEADLINE>
<TEXT>

     Yunanistan Gizli Servisi EYP mensuplarının, Atina'nın ünlü bir gece kulübünü kapatarak moral gecesi düzenlediği bildirildi. 
     Atina'da yayımlanan hükümet yanlısı To Vima gazetesi, alaycı bir dille kaleme alınmış haberinde, geceye ''Tüm gizli ve açık ajanların'' katıldığını yazdı. 
     Ajanların sabaha kadar eğlendiklerini belirten To Vima, gece için düzenlenen çekilişlerde verilen hediyeler için pek çok özel şirketin sponsorluk yaptığını kaydetti. 
     İçkinin su gibi aktığı gecede, gece kulübünün kapıcılarının yerini gizli ajanların aldığını belirten To Vima, gazino fotoğrafçısına da müşterilerin resimlerini çekmemesi talimatı verildiğini yazdı. 
     To Vima, ''Ajanlarımız, Guinness rekorlar kitabında yer almayı hak ediyorlar. Dünyada balo düzenleyip, birbirlerini videoya çeken, şarkıcılara çiçek atan, çakırkeyif bir halde masaların üzerinde çiftetelli ve zeybek oynayan tek gizli ajanlar, herhalde Yunanistan'da görev yapanlardır'' yorumunu yaptı. 
     






</TEXT>
</DOC>
