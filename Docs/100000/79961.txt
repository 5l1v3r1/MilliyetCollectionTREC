<DOC>
<DOCNO> 79961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/23/son/sondun21.html </URL>
<DATE> 2002/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Papa'dan sübyancılık skandalına karışan din adamlarına öğüt... 
</HEADLINE>
<TEXT>

     Katolik dünyasının ruhani lideri Papa 2. Jean Paul, sübyancılık skandallarına karışan rahiplere ''Bu bir suç, günah. Günahlarınızdan arının'' çağrısında bulundu. 
     Vatikan, Amerika'daki Katolik kiliselerinde seks ve sübyancılık skandallarına adları karışan 13 başpiskopos ve 8 rahibi Roma'ya çağırarak, kendileriyle Papalık binasındaki Bologna odasında 2 gün özel bir toplantı yaptı. 
     Papa, toplantı sonrası yaptığı açıklamada, bu skandallara karışanların günahlarından arınıp, bu hadiseden kutsanarak çıkmaları gerektiğini ifade etti. 
     ''Gençleri kötü emellere alet etme, sadece Kilise'yi değil, toplumu da vuran ciddi bir kriz'' diyen Papa 2. Jean Paul, çocuklar için tehlike oluşturanların, asla Kilise'de yerinin olmadığını vurguladı. 
     Yaşananlardan büyük üzüntü duyduğunu belirten Papa, kilisenin aldığı bu yarayı kapatmak için çalışan din adamlarının, çok büyük gayret sarf ettiklerini, bunun, Kilise'nin ve Amerikan halkının iyiliği için yapıldığını kaydetti. 
     Seks skandallarına karışan Katolik din adamlarının ''şuur eksikliğinden'' bu eylemde bulunduklarını dile getiren Papa, ''Şimdi bu büyük hataların bir daha tekrarlanmamasını güvence altına almak için yeni kriterleri istikrarlı kılmaya çalışın'' diye konuştu. 
     81 yaşındaki Papa, Kilise'nin olanlardan sorumlu tutulamayacağını 
     da ifade edip, ''Bir sanat eseri de lekelenebilir, ama onun güzelliği kalır'' dedi. Papa son olarak, ''Gençlere zarar verenlerin, dini hayatta ve kutsal yerlerde yeri yoktur. Rahipler, cinsel ahlak konularında Katolik gerçeğini aktarmakla yükümlü kılınmışlardır'' şeklinde konuştu. Öte yandan Vatikan'a yakın çevreler, ABD'de seks skandallarına karışan din adamlarının hemen değil, ancak ileride görevlerinden alınabileceğini belirtiyorlar. 
     





</TEXT>
</DOC>
