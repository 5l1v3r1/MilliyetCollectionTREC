<DOC>
<DOCNO> 99976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/04/son/sonspo07.html </URL>
<DATE> 2002/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Örs "Kazanabileceğimiz maçtan yenik ayrıldık" 
</HEADLINE>
<TEXT>

     A Milli Basketbol Takımı Antrenörü Aydın Örs, Brezilya karşısında kazanabilecekleri bir maçı kaybettiklerini söyledi. 
     Karşılaşma sonrasında düzenlenen basın toplantısında konuşan Örs, turnuvada geride bıraktıkları maçlara baktıklarında Brezilya karşısında ilkine oranla daha iyi bir oyun oynadıklarını ifade ederek, "Ama bireysel ve defansif hatalar üst üste gelince, kazanabileceğimiz maçtan yenik ayrıldık. Karşılaşmaya iyi başladık, oyunun kontrolü de bizdeydi, ancak her şey tersine döndü" dedi. 
     ABD'nin İndianopolis kentinde düzenlenecek Dünya Şampiyonası için yaptıkları hazırlık döneminin henüz başında olduklarını belirten Örs, şöyle konuştu 
     "Bu tür turnuvalardan alacağımız çok ders var. Dünyanın en iyi takımlarıyla oynuyoruz. Eğer bütün maçlarımızı kazanmak isteseydik, turnuvaya başka türlü takımlar çağırırdık. Bu seviyedeki maçlarda, bu faul atışı yüzdesiyle oynadığımızda kazanmamımızın zor olacağını gördük. Biliyorum ki, haftaya Yugoslavya'daki turnuvada takımım daha derli toplu olacak." Diğer yandan, Brezilya takımı antrenörü Hallo Rubens Garcia ise Türkiye'yi ilk yaptıkları maça göre daha güçlü bulduğunu ifade ederek, "Karşılaşmanın ilk periyodunu oldukça sert oynadılar, bunu biz de beklemiyorduk. İlerleyen dakikalarda oyununun temposunu iyi ayarladık ve üstünlüğü ele aldık. Sonuç bizim için sevindirici. Dünya Şampiyonası öncesi buradaki turnuva gerçekten önemli. Çünkü çok güçlü rakiplerle oynadık. Bizim adımıza turnuva iyi geçti diyebilirim" şeklinde konuştu. 
     





</TEXT>
</DOC>
