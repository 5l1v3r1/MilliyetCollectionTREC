<DOC>
<DOCNO> 61881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/12/siyaset/siy02.html </URL>
<DATE> 2002/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Pantolona evet’ oyu 
</HEADLINE>
<TEXT>

Meclis, kadın çalışanları için pantolon yasağını kaldırdı. Kadın milletvekillerine yasak devam ediyor 
     GÜNSELİ ÖNAL Ankara 

     TBMM Başkanlık Divanı, kadın memurlara pantolon - ceket giyme izni veren Bakanlar Kurulu kararını dikkate alarak Meclis’de görev yapan kadın memurlar ve gazetecilere pantolon yasağını kaldırdı. Ancak bu uygulamadan kadın milletvekilleri ile kadın stenograflar ve kavaslar yararlanamıyor. Görüşmeler sırasında AKP’li Mehmet Elkatmış ile SP’li Lütfi Yalman kadınlara pantolon iznine karşılık "türban"a da izin verilmesini istedi. 
     Madem pantolona izin veriliyor, her şey özgür olmalı" görüşünü savunan AKP’lilere tepki gösteren TBMM Başkanı Ömer İzgi, "Konumuz türban değil. Kabul ediyor musunuz " dedi ve oylamaya geçti. 
     
     Pantolona itiraz etmediler 
     İki üye ellerini hiç kaldırmadıkları halde, İzgi’nin "oy birliğiyle kabul edilmiştir" sözüne itiraz etmedi. Meclis İdare Amiri Ahmet Çakar kadın milletvekillerine pantolon yasağının kalkması için TBMM İçtüzüğü’nün değişmesi gerektiğini belirtti. 
     
İNANMIYORUM      MUSTAFA İSTEMİ Ankara 

     Tasarruf Mevduatı Sigorta Fonu Başkan Yardımcısı Ceyda Pazarbaşıoğlu, Meclis’e pantolonlu’ gelince geri çevrildi. Genel Kurul’a girmeye çalışırken kapıdaki görevlinin "Pantolon yasak" uyarısıyla karşılaşan Pazarbaşıoğlu, "İnanmıyorum" diyerek tepkisini gösterdi. Etekle Mecli’se gelen Pazarbaşıoğlu yanına gelen Kemal Derviş’e neden geç kaldığını açıkladı. 
     
Kız öğrenciler pantolonda ısrarlı      Bünyamin YIL DHA 

     Kız öğrencilere pantolon yasağına karşı Milliyet’in başlattığı kampanyaya Adana’dan da destek geldi. Mimar Kemal İlköğretim Okulu kız öğrencileri, pantolon giymek amacıyla 700’e yakın imza topladı. Dilekçeyi Okul Müdürü Kadir Duruhan’a veren öğrenciler "Öğretmenlerimiz pantolon giyiyor, soğuklarda üşümüyor. Biz de üşümek istemiyoruz. " dedi. 
     



 SİYASET 











</TEXT>
</DOC>
