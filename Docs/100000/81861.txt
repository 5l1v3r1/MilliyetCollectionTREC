<DOC>
<DOCNO> 81861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/03/son/sondun28.html </URL>
<DATE> 2002/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Terör listesi AB ülkelerine ne gibi yükümlülükler getiriyor 
</HEADLINE>
<TEXT>

     AB terör örgütleri ve teröristler listesinin genişletilmesi ve bu listeye terör örgütleri PKK ile DHKP-C'nin de dahil edilmesi, 15 AB üyesi ülkeye yeni ve ortak yükümlülükler getiriyor. 
     AB üyeleri, bu örgütlerle destekçilerine ''terörist'' tanımlaması ve muamelesi yapacaklar. 
     Listede adı bulunan örgütlere ve destekçilerine karşı izlenecek tavır ve yöntemler, AB Konseyi tarafından geçen yıl sonunda belirlenmişti. 
     AB Konseyi, geçen yıl 27 Aralık'ta aldığı kararlar çerçevesinde bir terör örgütleri ve teröristler listesi oluşturmayı kararlaştırmış, bu konudaki ilkeler, 28 Aralık tarihli AB resmi gazetesinde de yayımlanan çerçevede ortaya konulmuştu. 
     ''Terörizme Karşı Mücadelede Ortak Tavır'' başlıklı belgede, AB Konseyi'nin, terörizmin Avrupa'ya ve tüm dünyaya yönelik bir tehdit oluşturduğu belirtilerek, AB'nin, terörizmle mücadeleye öncelik verme iradesi vurgulanıyor. 
     AB'nin BM ve ABD ile uyum içinde karşı mücadeleye katılacağı ifade edilen belgede, AB'nin ortak tavrı, maddeler halinde belirleniyor. 
     Birinci maddede, teröristlere ve terör örgütlerine, eylemlerde kullanılacağı bilinen veya görülen maddi destek sağlanmasının suç olduğu belirtiliyor. 
     İkinci maddede, terör örgütleri ile bunların eylemlerine doğrudan veya dolaylı yoldan katılan, yardımcı olan, bu örgütlerin talimatları doğrultusunda faaliyet gösteren kişilerin paraları ile mal varlıklarının dondurulacağı bildiriliyor. 
     Üçüncü maddede, üye ülkelerin, terör örgütleri ve teröristlerin hiçbir fondan yararlanmaması yönünde önlem alacakları ifade ediliyor. 
     Dördüncü maddede, teröristlerin insan ve silah temin etmelerine karşı önlemler alınacağı kaydediliyor. 
     Beşinci maddede, bu örgüt ve kişilere karşı, AB ülkeleri ile üçüncü ülkeler arasında istihbarat alışverişine yeşil ışık yakılıyor. 
     Altıncı maddede, teröristler ile onları destekleyen ve maddi yardımda bulunanlara sığınma hakkı verilmeyeceği ifade ediliyor. 
     Yedinci maddede, teröristlerin ve destekçilerinin, AB'de veya AB dışında eylem yapmak amacıyla, AB ülkelerini üs olarak kullanmalarının engellenmesi için önlem alınacağı bildiriliyor. 
     Sekizinci maddede, terör örgütleri, teröristler ve destekçilerinin AB ülkelerinde yargılanacağı, üye ülkelerin bu amaçla gerekli yasaları çıkartacakları ve ağır cezalar öngerecekleri duyuruluyor. 
     Dokuzuncu maddede, terör örgütlerine ve teröristlere karşı yapılacak soruşturma, araştırma ve sorgulamalarda, AB içinde ve üçüncü ülkelerle dayanışma ve yardımlaşma öngörülüyor. 
     Onuncu maddede, teröristlere ve destekçilerine pasaport, kimlik, oturma ve çalışma müsaadesi gibi belgeler verilmemesi için önlemler alınması gereği üzerinde duruluyor. 
     Onbirinci maddede, terör örgütlerinin ve teröristlerin silah kaçakçılığı, yüksek teknoloji kullanımı, kitle imha silahlarına ulaşmaları gibi alanlarda alınan önlemlerin yoğunlaştırılacağı ifade ediliyor. 
     Onikinci maddede, listede belirlenen terör örgütlerine, teröristlere ve destekçilerine karşı adli ve bürokratik alanda, AB ülkeleri ve üçüncü ülkeler arasında işbirliği öngörülüyor. 
     





</TEXT>
</DOC>
