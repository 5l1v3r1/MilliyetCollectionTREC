<DOC>
<DOCNO> 72708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/yasam/yas04.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
400 DOLARA satılık hayat .. 
</HEADLINE>
<TEXT>

ABD’de bilimsel araştırmalarda kullanılan insan kobaylar’, günlüğü 150 ile 400 dolara, yaşamlarını tehlikeye atıyor... 
     Amerikan televizyon kanalı ABC, bilimsel araştırma uğruna vakitlerini, kanlarını ve bazen canlarını veren insan kobayların’ başlarına gelenleri araştırdı. 
     ABC’nin bulduğu en ünlü İnsan kobaylardan’ birinin adı Helms. ABC’ye, kobay olarak katıldığı deneyler sırasında kolunda oluşan yaraların iyileşmesinin bir hafta sürdüğünü, sık sık bayıldığını ve bazen 8 saat süreyle baygın kaldığını anlatan Helms, bu konuda bir de kitap yazdığını belirtti. Bu işi insanlığa hizmet etmenin yanı sıra faturalarını ödeyebilmek için yaptığını’ da sözlerine ekleyen Helms, en zavallı insan kobayların’ da, doktorunun tavsiyesiyle, para almadan ve bazen de bilmeden kobaylığa soyunanlar olduğunu ifade etti. 
     ABC’nin haberine göre, bilim adına insanlar üzerinde yapılan bu deneyler, bazen olumlu, bazen de ters sonuç veriyor. Örneğin 70 yaşındaki kalp hastası Tom Christerson, kendisine geçici olarak takılan suni kalple altı ay yaşadıktan sonra ameliyat olarak kurtuldu. Deneme niteliğinde aşı yapılan 15 Alzheimer hastasının beyinlerinde iltihap oluştu, 1998’de onayları alınmadan kendilerine kanın yerini tutacak bir madde verilen 24 ağır hastanın hepsi birden öldü. 
     
     Ölen daha çok 
     Az görülen bir karaciğer hastalığı bulunan, buna rağmen oldukça sağlıklı görünen 18 yaşındaki Jesse Gelsinger’in de 1999’da, kendisine uygulanan gen tedavisi sonucu yaşamını yitirdiği ABC tarafından açıklandı. John Hopkins Üniversitesi’nde geçen haziranda yapılan bir deneyde ise kendisine teneffüs edilmemesi gereken bir ilacın nefes yoluyla verildiği Ellen Roche adlı 24 yaşındaki kadın öldü. 
     



 YAŞAM 

















</TEXT>
</DOC>
