<DOC>
<DOCNO> 78185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/13/son/soneko01.html </URL>
<DATE> 2002/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF "Türkiye iyiye gidiyor" 
</HEADLINE>
<TEXT>

     Uluslararası Para Fonu IMF'nin Dış İlişkiler Direktörü Tom Dawson, Türkiye'nin ekonomik programının, ana hatlarıyla yolunda gittiğini bildirdi. 
     Dawson, IMF'nin Washington'daki merkezinde düzenlediği basın toplantısında, Türkiye'ye değinirken, IMF İcra Direktörleri Kurulu'nun Türkiye'ye 1.1 milyar dolarlık yeni kredi dilimini serbest bırakmasını görüşmek üzere Pazartesi günü toplanacağını hatırlattı. 
     Tom Dawson, "Türkiye, gözden geçirme döneminde bütün kriterleri tam olarak karşıladı. Genel olarak konuşursak, programın uygulanması oldukça iyi gidiyor. Türk Lirası'nın istikrar kazanması, faizlerin düşmesi gibi olumlu ölçütler göz önüne alındığında, program yolunda gitmeye devam ediyor" dedi. 
     Türkiye'de geçen yılki yüzde -9.4'lük negatif büyümenin beklenenden daha olumsuz çıkmasının hayal kırıklığına yol açtığını belirten Dawson, "Ancak güvenin artmasıyla ve programın sıkı şekilde uygulanmasının sürmesiyle birlikte, büyüme durumunun iyileşeceği umuluyor. Yine de bu konu bir ölçüde kaygı yaratıyor" dedi. 
     Öte yandan, Dünya Bankası İcra Kurulu'nun da IMF'den bir gün sonra Salı günü toplanarak Türkiye için öngörülen 1.3 milyar dolarlık kamu sektörü ve mali uyum kredisini serbest bırakması bekleniyor. Ancak toplantı tarihinin tamamen kesinleşmediği belirtiliyor. 
     





</TEXT>
</DOC>
