<DOC>
<DOCNO> 62245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/14/son/sontur04.html </URL>
<DATE> 2002/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Dikkat Eczaneler yarın kapalı.. 
</HEADLINE>
<TEXT>

     Eczacılar, Sağlık Bakanlığı'nın, ilaç fiyatlarının yüzde 10 oranında aşağı çekilmesi uygulamasına karşı, yarın kepenk kapatacak. 
     Türk Eczacıları Birliği TEB Başkanı Mehmet Domaç, Sağlık Bakanlığı'nın uygulamasını protesto amacıyla yarın eczaneleri açmama kararı aldıklarını bildirdi. 
     Domaç, yarın yalnızca nöbetçi eczanelerin çalışacağını, diğer eczacıların ise hizmetin aksamaması için nöbetçi eczanelerde hizmet vereceğini kaydetti. 
     Uygulamanın, zaten zor durumda olan eczacıları, daha da zor duruma düşüreceğini savunan Domaç, uygulama ile eczacıların kar edemez duruma geleceğini, 6-7 bin eczanenin kapanacağını ifade etti. 
     İndirime gidilmesiyle eczacıların yaşam koşullarının kalmayacağını, bunun da 20 bin kişinin işsiz kalması anlamına geleceğini ifade eden Domaç, Sağlık Bakanı Osman Durmuş'a bu kaygılarını ilettiklerini, uygulamadan vazgeçmesini istediklerini belirtti. Ancak Sağlık Bakanı Durmuş'un, isteklerini kabul etmediğini dile getiren Domaç, 40 eczacı odasının isteğiyle, indirimin uygulanmaya başlanacağı 15 Ocak'ta eczanelerde kepenk indirme eylemi yapma kararı aldıklarını söyledi. 
     Eczanelerin birkaç gün kapalı kalabileceğini anlatan Domaç, ''Artık hizmeti sürdürme şansımız kalmadı. Eczaneler zaten birer birer kapanacak'' diye konuştu. 
     Sağlık Bakanlığı, ekonomik şartları göz önünde bulundurarak, yerli üretime uygulanan yüzde 10'luk ıskonto payını düşürmüş ve ilaç fiyatlarını yüzde 10 oranında indirmişti. 
     






</TEXT>
</DOC>
