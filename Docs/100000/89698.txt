<DOC>
<DOCNO> 89698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/13/son/sontur12.html </URL>
<DATE> 2002/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Siyaset dünyasında futbol coşkusu yaşanıyor... 
</HEADLINE>
<TEXT>

     Dünya Kupası grup elemelerinde Çin Milli Takımını 3-0 yenerek ikinci tura yükselen A Milli Takımına siyasi partiler ve sivil toplum kuruluşlarından kutlama mesajı yağıyor. 
     Devlet Bakanı Mehmet Keçeciler, Demokrat Türkiye Partisi Genel Başkanı Mehmet Ali Bayar, CHP Genel Başkanı Deniz Baykal, Sosyaldemokrat Halk Partisi SHP Genel Başkanı Murat Karayalçın ve Ankara Ticaret Odası Başkanı Sinan Aygün, Dünya Kupası grup elemelerinde ikinci tura yükselen A Milli Futbol Takımının başarısından dolayı spordan sorumlu Devlet Bakanı Fikret Ünlü'ye, Futbol Federasyonu Başkanı Haluk Ulusoy'a ve Teknik Direktör Şenol Güneş'e birer kutlama mesajı gönderdiler. 
     Devlet Bakanı Keçeciler mesajında , "Son yıllarda Türk Futbolunda ortaya konulan başarı Dünya Kupası finallerinde taçlandırılmıştır" dedi. 
     DTP Genel Başkanı Mehmet Ali Bayar da mesajında, Milli Takımın ikinci tura çıkmasından tarifsiz bir mutluluk duyduğunu dile getirirken, "70 milyon Türk'ü sokaklara döken bu büyük sonucun mimarı futbolcularımızı, teknik heyetimizi ve yöneticilerimizi şahsınızda kutluyorum" ifadesini kullandı. 
     CHP Genel Başkanı Deniz Baykal da Haluk Ulusoy'a ve Teknik Direktör Şenol Güneş'e bir kutlama mesajı gönderdi. 
     Baykal, Dünya Kupası karşılaşmalarında gösterilen başarı dolayısıyla, tüm oyuncuları ve teknik kadroyu yürekten kutladığını kaydetti. 
     Milli Takımın başarısının Türk insanının birlik ve beraberliği sağladığında neleri gerçekleştirebileceğinin bir göstergesi olduğunu vurgulayan SHP Genel Başkanı Murat Karayalçın ise mesajında, "Biz Sosyaldemokrat Halk Partisi olarak Ulusça bütünleşerek, Milli Takım gibi bir üst tura yani Avrupa Birliği'ne tam üye olarak girebileceğimize inanıyoruz" dedi. Karayalçın bir başka dileğinin ise solun kendi iç çekişmelerini bir yana bırakarak solda bütünlüğü sağlamaları ve peş peşe goller atarak iktidar olmaları olduğunu kaydetti. 
     ATO Başkanı Sinan Aygün ise yayınladığı mesajda "Bir dünya takımı olduğunu kanıtlayan Milli Takımın başarısını siyasal ve ekonomik alanda da tekrarlamalıyız" dedi. 
     Türkiye'nin içinde buluduğu belirsizlik ortamından biran önce çıkması gerektiğini ifade eden Aygün, Milli Takımın verdiği moralle süratli bir silkinme dönemine girilmesi gerektiğini kaydetti. 
     Türkiye ayağa kalktı.. 
     A Milli Futbol Takımı'nın Dünya Kupası finallerinde 2. tura yükselmesi yurtta büyük çoşku yarattı. 
     Zonguldak'ın merkez ilçeye bağlı Gelik Beldesi'ndeki özel kömür ocağında, Dünya Kupası maçında Çin Halk Cumhuriyeti karşısında Türkiye'nin 3-0 galibiyetle ayrılarak ikinci tura yükselmesini haber alan maden işçileri, ocaktan çıkarak sevinç gösterisinde bulundular. 
     Yerin yüzlerce metre altında çalışan ve Türkiye-Çin Halk Cumhuriyeti maçını izleyen arkadaşlarının karşılaşmanın skorunu kendilerine bildirmesini bekleyen işçiler, Milli Takım'ın sahadan galibiyetle ayrılması üzerine maden ocağında bulundurdukları Türk bayrağını, tezahürat eşliğinde ocağın girişine astılar. 
     İşçiler, böyle bir zaferi özellikle yerin yüzlerce metre altında yaşamanın büyük gurur olduğunu dile getirdiler. 
     Bu arada, Milli Takım'ın maçtan galibiyetle ayrılmasının ardından Zonguldak Belediyesi tarafından top atışı yapıldı ve belediye hoparlöründen 10. Yıl Marşı çalındı. Araçları ve yaya olarak kent merkezinde toplanan çok sayıda vatandaş, Türk bayrakları ile tezahüratlarda bulundu, caddelere patlayıcı maddeler atılarak, kuru sıkı tabancalarla havaya ateş edildi. 
     Ayrıca belediyenin itfaiye araçları da sirenler çalarak vatandaşların oluşturduğu araç konvoyuna katıldı. 
     
     SULTANAHMET'TE MİLLİ COŞKU 

     Japon ve Güney Koreli turistler, 7. Dünya Kupası finallerinde ikinci tura yükselen A Milli Futbol Takımı'nın yarattığı coşkuya ortak oldular. 
     Milli Takım'ın Çin'i yenerek bir üst tura çıkması Sultanahmet'te de büyük coşkuya neden oldu. Sultanahmet esnafı ve burada bulunan banka şubelerinin çalışanları Türk bayraklarıyla, ''En büyük Türkiye'' sloganları atarken, birçok işyerine maçın bitimiyle birlikte Türk bayrağı asıldığı gözlendi. 
     Türk halkının coşkusuna turistler de ortak oldu. Bazı turistler Türklerin yaşadığı coşkuyu kameraya çekerken, kimileri de Türk bayraklarıyla ''Türkiye'' sloganları attılar. 
     Finallere ev sahipliği yapan ülkelerden Japonya'dan gelen bir grup turist, üzerinde Japonya bayrağı bulunan ''Japonya'ya Hoş geldiniz'' yazılı bir pankartı Türklerle birlikte açarak, ''Türkiye'' sloganları attı. 
     Bu arada, Güney Kore asıllı Amerikan vatandaşı bir turist de bir arabaya binerek zafer turuna katıldı. 
     Sultanahmet'te maçın bitimiyle birlikte motorize polis ve zabıta ekipleri sürekli siren çalarak, halkla birlikte tur attı. 
     Ayasofya Müzesi çalışanları da müzenin girişinde büyük bir Türk bayrağı asarak, A Milli Takım'ın bir üst tura çıkmasını kutladılar. 
     
     DİYARBAKIR 

     Türkiye'nin tur atlaması Diyarbakır'da da futbolseverler arasında sevinç yarattı. 
     Ofis Semti'nde bir araya gelen futbolseverler, oluşturdukları araç konvoyları ve yaya olarak şehir turu attılar. 
     Türk bayraklarıyla birlikte tur atan futbolseverler, ''En büyük Türkiye'', ''Türkiye sana final oynamak yakışır'' şeklinde tezahüratlar yaparak, sevinç gösterisinde bulundular. 
     
     KAHRAMANMARAŞ VE GAZİANTEP 

     Kahramanmaraş'ta da büyük zafer coşkusu yaşanırken, ünü tüm dünyaya yayılan Mado dondurma firması, halkın coşkusuna katılarak vatandaşlara bedava dondurma dağıttı. 
     Karşılaşmayı kent merkezindeki çeşitli kafelerde izleyen futbolseverler, karşılaşmanın sona ermesi ve A Milli Futbol Takımı'nın 2. tura çıkmasının ardından Atatürk Meydanı'na doğru zafer şarkıları söyleyerek çıktılar. 
     Gaziantepli sporseverler ise maçın bitiminden sonra Atatürk Bulvarı ve Demokrasi Meydanı'nda toplanarak, Türk bayrakları, davul- zurnalar eşliğinde Türkiye lehine uzun süre tezahüratlar yaptılar. 
     
     ÇANAKKALE'DE SEVİNCE GEMİLER DE KATILDI 

     Çanakkale'de, karşılaşmanın sona ermesiyle birlikte, İskele Meydanı'ndaki duraklarında bekleyen tüm taksiler ve limanda bekleyen gemiler 3 dakika süreyle korna ve düdüklerini çalarak ikinci tura geçişi kutladılar. 
     Karşılaşmanın başlamasıyla birlikte Çanakkale'de adeta işler durdu. Televizyonlardan karşılaşmayı izleyen Çanakkaleliler, maçın bitiş düdüğü ile birlikte büyük sevinç yaşadılar. Otomobillerle konvoy düzenleyen sporseverler, Milli Takım lehine tezahürat yaparken, İskele Durağı'nda bekleyen taksiler ve limanda bekleyen gemiler korna ve düdüklerini her gol için bir dakika süreyle çalarak büyük bir coşku yaşattılar. 
     
     ESKİŞEHİR 

     Eskişehir'de de coşku ve sevinç yaşandı. Maçın bitiminde caddelere çıkan Eskişehirliler, uzun araç konvoyları oluşturdu. Vilayet Meydanı, Adalar ve Hamamyolu Caddeleri'nde toplanan Eskişehirliler, davullarla ve Türk bayraklarıyla galibiyetin ve ikinci tura yükselmenin sevincini yaşadılar. 
     
     ERZURUM VE AFYON 

     Erzurum'da karşılaşma sonrası şehrin en işlek caddesi olan Cumhuriyet Caddesi'nde toplanan futbolseverler, zafer şarkıları söyleyerek, zaman zaman caddenin trafiğe kapanmasına neden oldular. 
     Atatürk Anıtı'nın bulunduğu Havuzbaşı semtinde toplanan bir grup da Türk bayraklarıyla havuza atlayarak, tur sevincini yaşadı. 
     Cumhuriyet Caddesi'ndeki 9. Kolordu Komutanlığı Karargahı'nda vatani görevlerini yapan Mehmetçikler de caddeden geçen futbolseverlere tezahüratlarıyla eşlik ettiler. 
     Afyon'da ise cadde ve sokaklarda trafik akışı kalabalık gruplar yüzünden zaman zaman aksadı. Afyon Belediyesi de 21 pare top atışı ile çoşkuya katıldı. 
     





</TEXT>
</DOC>
