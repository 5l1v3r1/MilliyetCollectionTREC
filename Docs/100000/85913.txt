<DOC>
<DOCNO> 85913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/son/soneko15.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İhlas Finans mağdurları Erzurum'da dernek kurdu... 
</HEADLINE>
<TEXT>

     İhlas Finans'ta alacak paraları bulunan vatandaşlar, İstanbul'dan sonra Erzurum'da da dernek kurdu. 
     ''İhlas Finans Mağdurları Sosyal Yardımlaşma Derneği''ni bugün resmi olarak kuran Dernek Başkanı Yılmaz Yaşlak, tüm mal varlığını satarak İhlas Finans Erzurum Şubesi'ne yatırdığını ve bankada 23 bin dolarının bulunduğunu ifade ederken, ancak bu parasını aradan 2 yıl geçmesine rağmen alamadığını söyledi. 
     Yaşlak, kendisi gibi mağdur duruma düşen arkadaşlarıyla görüşerek 1.5 ay önce haklarını almak amacıyla dernek kurma girişimi başlattıklarını belirterek, bugün derneğin resmi olarak faaliyete başladığını bildirdi. 
     Erzurum'da yaklaşık 4 bin vatandaşın, İhlas Finans'tan 40 trilyonun üzerinde alacağı bulunduğunu anlatan Yaşlak, söz konusu vatandaşların durumlarının iç açıcı olmadığını savundu. 
     Yaşlak, kendisi gibi mağdur olan birçok kişinin, paralarını alamadıkları için bunalıma girdiklerini savunurken, dernek çatısı altında haklarını meşru yollardan arayarak, bu sorunu çözüme kavuşturacaklarını bildirdi. 
     İhlas Finans'ta alacakları bulunan vatandaşları derneklerine üye olmaya davet eden Yaşlak, bu sayede sorunlarının daha kısa süre içerisinde çözüleceğini kaydetti. 
     





</TEXT>
</DOC>
