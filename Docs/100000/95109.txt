<DOC>
<DOCNO> 95109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/11/son/sondun35.html </URL>
<DATE> 2002/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan basını "Türk ekonomisinin çarı istifa etti" 
</HEADLINE>
<TEXT>

     Yunan basın-yayın organları Devlet Bakanı Kemal Derviş'in istifasını ''Derviş, İsmail Cem'i izledi, yeni partinin kurulması an meselesi'' şeklinde yorumladı. 
     Yunan Devlet Televizyonu ET 1, Derviş'in istifasının Türkiye'de yeni bir siyasal oluşumun ortaya çıktığının teyidi olduğu değerlendirmesini yaptı. 
     ET 1, ''Ecevit'in son müttefikiydi'' diye tanımladığı Derviş'in görevinden istifa ettiği açıklamasını İstanbul Menkul Kıymetler Borsası'nın kapanışından birkaç dakika sonra yaptığına da dikkati çekti. 
     Atina Haber Ajansı ANA , Türkiye'ye geldiği günlerde kurtarıcı olarak nitelenen Derviş'in ülkeye bir siyasi kriz sonrasında geldiğini ve siyasete ilk adımlarını da yine bir siyasi kriz sırasında attığını belirtti. 
     Yunan özel ALFA radyosu ise Derviş'in istifasını ''Türk ekonomisinin çarı istifa etti'' anonsuyla duyurdu. ALFA, Yunanistan Dışişleri Bakanlığı'nın Türkiye'deki gelişmeleri ''endişeyle'' izlediğini de kaydetti. 
     Yunan Makedonya Haber Ajansı MPA , Derviş'in istifasının Ecevit hükümetine vurulan son darbe olduğu yorumunu yaptı. MPA, erken seçim olasılığının iyice arttığı değerlendirmesinde de bulundu. 
     





</TEXT>
</DOC>
