<DOC>
<DOCNO> 65426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/01/son/sonspo14.html </URL>
<DATE> 2002/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir, Formula 1 yarışlarını gözüne kestirdi 
</HEADLINE>
<TEXT>

     İzmir Valisi Alaaddin Yüksel, ''Formula 1'' otomobil yarışlarının 2005 yılında Türkiye'de de yapılacağını 
     belirterek ''Biz İzmir olarak, yürek ve kafa itibariyle bu işe hazırız'' dedi. Vali Alaaddin Yüksel, İzmir İl Jandarma Komutan Yardımcısı Alb.Orhan Toköz, İzmir Emniyet Müdürü Halil Tataş, Selçuk Kaymakamı Hayri Sandıkçı, Selçuk Belediye Başkanı Hüseyin Vefa Ülgür, federasyon temsilcisi Metin Çeker ve otomobil dünyasının önde gelen isimleriyle Gençlik ve Spor İzmir İl Müdürlüğü Toplantı Salonu'nda biraraya geldi. İzmir Valisi Alaaddin Yüksel, Otomobil ve Motor Sporları Federasyonu Başkanı Mümtaz Tahincioğlu'nun girişimleriyle ''Formula 1'' yarışlarının 2005 yılında Türkiye'de yapılacağını bildirildiğini ifade ederek, Türkiye'de nerede yapılması gerektiği konusunda henüz bir karara varılmadığını kaydetti. Türkiye'de Formula 1 otomobil yarışlarının, İstanbul, İzmir ve Antalya'nın dışında bir kentte yapılabilmesinin pek mümkün görünmediğini dile getiren vali Yüksel, ''İzmir, Formula 1 yarışlarına uzun zamandır hazırlanıyor. Bugün çok önemli ve tarihi bir toplantı yaptık. Formula 1 yarışlarının İzmir'de yapılıp yapılamayacağı konusunda görüş alışverişinde bulunduk. Biz İzmir Valiliği olarak, Formula 1 yarışlarının yapılması için her türlü desteği vereceğiz. Biz yürek ve kafa olarak bu işe hazırız.'' Selçuk Belediye Başkanı Hüseyin Vefa Ülgür, Pamucak'ta inşa edilmesi düşünülen Formula 1 pistinin Türkiye'nin en uygun alanlarından biri olduğunu bildirdi. İzmir Otomobil Sporları Kulübü Başkanı Erol Hülagü ise hazırladığı ''Formula 1'' yarışlarının yapılma ölçütlerini ve İzmir'in avantajlarını içeren dosyayı katılımcılara iletti. Vali Yüksel, toplantının ilk bölümünde, Karayolları Genel Müdürlüğü'nün mülkiyetinde bulunan Pınarbaşı Yarış Pisti'nin kullanımı konusunda tarafların uzlaştığını bildirdi. Vali Yüksel, şunları söyledi ''Bugün, Gençlik ve Spor İzmir İl Müdürlüğü ve yarış pistinin mülkiyetini elinde bulunduran Karayolları Genel Müdürlüğü temsilcileri ortak bir noktada buluştu. İzmir'in böyle bir piste ihtiyacı var. İzmir Valisi Olarak bu pistin daha da geliştirilmesinden yanayım. Taraflar, bu konuda hukuki bir zeminde buluşmak için çalışmalara başlayacaklar.'' 
     






</TEXT>
</DOC>
