<DOC>
<DOCNO> 81582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/02/spor/spo04.html </URL>
<DATE> 2002/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
GÖKDENİZ’E SERVET 
</HEADLINE>
<TEXT>

Trabzonspor’un genç yıldızının fiyatı el yakıyor. Yönetim teklif götüren üç büyüklerden en az 4 milyon dolar istedi 
     ÜÇ büyük kulübün istediği Gökdeniz’e, Trabzonspor yönetimi can simidi olarak bakıyor. Maddi sıkıntı yaşayan yönetim, bu futbolcu için yüksek transfer bedelinin yanı sıra en az 2 - 3 futbolcu talep ediyor. Transfer karşılığında Fenerbahçe’den Ali Akdeniz, Ceyhun, Hakan Bayraktar ve 1 milyon doların yanı sıra Saadettin Saran’ın sahibi olduğu firmaya olan 400 bin dolarlık borcun da sıfırlanması istendi. 
     BORDO - Mavili yönetim, Galatasaray ve Beşiktaş’a ise "4 milyon dolardan aşağı bir rakamla bize gelmesinler" mesajını gönderdi. Gökdeniz’in Avrupa’ya transferi için de 5 milyon doların altında bir rakama onay çıkmayacağı bildirildi. Öte yandan Başkan Özkan Sümer’in, Çaykur Rizesporlu Koray, Beşiktaşlı Ümit, İstanbulsporlu Saidou ve Denizlisporlu Veysel’i de transfer listesine aldığı öğrenildi. 
     
     Trabzon’da iki istifa 
     KARADENİZ ekibinde Serdar Bali ve Fikret Yavuz yönetim kurulu üyeliklerinden istifa etti. Bali, Sümer’in paylaşımcı olmadığını belirtip, "Tek adamlılığın bitmesi gerek. Ben bu işi saha içinde yaptım, o ise kaymak yeme tabakasındaydı" dedi. Yavuz ise, "Bundan daha kötü Trabzonspor olamaz" diye konuştu. 
     
     Brezilya seferi iptal 
     TRABZONSPOR Başkanı Özkan Sümer, hafta sonunda Brezilya’ya yapmayı planladığı seyahati iptal etti. Yönetimin karşı çıkması üzerine Sümer bu kararı aldı. Sümer’in, yakın çevresine, "Şu anda bize yarayacak çok kaliteli 6 futbolcu ile anlaştık. Herkesin kabul edeceği bir antrenörle de el sıkıştık" dediği öğrenildi. 
     



 SPOR 






























</TEXT>
</DOC>
