<DOC>
<DOCNO> 99759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/03/siyaset/siy06.html </URL>
<DATE> 2002/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
PERDE ARKASI 
</HEADLINE>
<TEXT>
Belirsizlik sürüyor Cem Birlikteysek açıkla 
Derviş Birlik için çalışacağım 
     SALİHA ÇOLAK Ankara 

     YTP’ye katılıp katılmayacağı yolunda belirsizlik bir türlü sona ermeyen Ekonomiden Sorumlu Devlet Bakanı Kemal Derviş ile Genel Başkan İsmail Cem arasındaki görüşme, kafalardaki soru işaretlerini gideremedi. 
     Derviş - Cem görüşmesinde, parti içinde de huzursuzluk yaratmaya başlayan "katılım belirsizliği" gündeme geldi. Cem Derviş’ten, "Partiye katılmayacağı yolundaki söylentilerin huzursuzluk yarattığını" vurgulayarak, kamuoyuna net açıklama yapmasını istedi. Derviş de bu konuda tereddüt olmadığını, ancak çağdaş sol birliktelik için diğer partilerle de görüşmeler yapacağını bildirdi. 
     Cem de Derviş’e, "Türkiye’de bu zamana kadar benzer birliktelik girişimleri olduğunu, ancak denemelerin olumsuz sonuçlar verdiğini" anımsattı. Geçmişte yaşanan olumsuz deneyimlere rağmen kendisinin de bunu deneyeceğini vurgulaması dikkat çeken Derviş, görüşme sonrasında Cem’in vurgularını dikkate alarak, "Birlikteyiz" anlamına gelen, ancak net ifade içermeyen bir açıklama yaptı. 
     Cem’in de YTP’lilere, "Olumlu bir görüşmeydi" dediği kaydedilirken, bazı milletvekilleri Derviş’in bu turlarının kendisine puan kaybettirdiğini ifade etti. 
     
     Derviş’in planı 
     Bu arada YTP kaynakları, görüşme sonrası Derviş’in 4 aşamalı bir planı olduğunu dile getirdi 
     1. aşama "YTP ile birlikteyim" açıklaması. 
     2. aşama YTP’ye yeni isimler katılırken, diğer partilerle birleşmenin bu çerçevede yapılması için turlar. 
     3. aşama Seçim sonrası oluşacak hükümetin de izleyeceği, 57. hükümetin ekonomik programının devamı niteliğinde bir ekonomik program hazırlanması. Böylece seçim bildirgesiyle birlikte, ekonomik programın kesintisiz süreceği de kamuoyuna deklare edilecek. 
     4. aşama Partiye aktif katılım. 



 SİYASET 













</TEXT>
</DOC>
