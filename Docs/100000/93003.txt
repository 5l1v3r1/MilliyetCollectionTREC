<DOC>
<DOCNO> 93003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/30/son/sonspo12.html </URL>
<DATE> 2002/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Azerbaycan basını "Madalyan kutlu olsun kardeş.." 
</HEADLINE>
<TEXT>

     A Milli Futbol Takımı'nın 17. Dünya Kupası'nda üçüncü olması ve buna bağlı olarak Azerbaycan'da yapılan kutlamalar, Azeri basınında bugün geniş olarak yer aldı. 
     ''En Büyük Türkiye'' başlığıyla çıkan Yeni Müsavat Gazetesi'nde, elde edilen başarının Türkiye'nin dünya çapında tanıtımına ve güçlenmesine önemli katkı sağlayacağına işaret edilerek, bu gelişmenin Azerbaycan'a da yarar getireceğine işaret edildi. 
     ''Bakü halkının da kardeş Türkiye futbolcularının başarısını bayram gibi kutladığı'' ifade edilerek onbinlerce insanın başkentin caddelerini bayram yerine çevirdiği gazetede, futbolseverlerin Azadlık Meydanı'nda toplanmasına izin verilmemesi de eleştirildi. 
     Resmi Gazete niteliğindeki gazetelerden ''Halk Gazeti'' ise, ilk sayfada Azerbaycan Cumhurbaşkanı Haydar Aliyev'in Türk takımının dünya üçüncülüğünü kutlayan mesajını yayınlarken, arka sayfada ''Gözün aydın ve madalyaların kutlu olsun kardeş Türkiye'' başlığıyla verilen haberde, galibiyetin Türkiye'nin yanı sıra tüm Türk dünyasına ait olduğu kaydedildi. 
     Hürriyet Gazetesi de, ''Türkiye, dünya üçüncüsü oldu'' başlığıyla ilk sayfada verdiği haberde, 9. saniyede atılan ilk gole işaret edilerek, Türk takımının ''Tarih böyle yazılır'' diyerek adını futbol tarihine altın harflerle yazdırdığı anlatıldı. 
     Maçın bitiminden sonra Bakülülerin bayram sevinciyle caddeleri doldurduğu belirtilen diğer haberlerde de, kentin çeşitli kesimlerinde halkın kendiliğinden şenlikler düzenlediği kaydedildi. 
     ''Bu, hepimizin galibiyetidir'' başlığını ilk sayfaya taşıyan Bizim Asr Gazetesi'ndeki haberlerde ise Hakan Şükür'ün ''Ne kadar erken olsa da bu golü gecikmiş sayıyorum'' ifadesine dikkat çekilirken, üçüncülük için mücadele eden Türkiye ve Güney Kore takımlarının her ikisinin de ilk kez bu denli iyi sonuç aldıkları vurgulandı. 
     Gazetede, Azerbaycan halkının da Türkiye ile birlikte elde edilen dünya üçüncülüğünü kutladığı kaydedildi. 
     





</TEXT>
</DOC>
