<DOC>
<DOCNO> 67959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/16/yasam/yas04.html </URL>
<DATE> 2002/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigara izmariti katili ele verdi 
</HEADLINE>
<TEXT>

Tayvanlı Ying’e tecavüz edip öldüren Serdar Beyazıt, ölüm’ odasında içtiği sigara sayesinde yakalandı 
     FAUK DEVECİ, MEHMET HARBURCU ŞANLIURFA DHA 

     Sanlıurfa’daki Park Otel’de 28 Ocak’ta tecavüz edildikten sonra öldürülen Tayvanlı turist Liu Chien Ying’in katil zanlısı, sigara izmariti sayesinde bulundu. Olay yerinde kapsamlı bir inceleme yapan polis, Ying’in odasında sigara izmaritleri buldu. Ying’in sigara kullanmadığı saptanınca, otel sahibinin kardeşi Suphi Aslan ile resepsiyon görevlisi Nuri Kuşçu, odada bulunan sigaranın aynısını, cinayetin işlendiği günlerde otelde kalan erin içtiğini söyledi. Bunun üzerine polis, Serdar Beyazıt’ın peşine düştü. 
     
Kendi anahtarıyla girdi      Şanlıurfa Emniyet Müdürlüğü Cinayet Masası’ndan bir ekip, katili yakalamak için gittiği İzmir’de, Beyazıt’ı bir bankadan para çekerken yakaladı. Suçunu itiraf eden Beyazıt’ın ifadesinde göre, cinayet şöyle işlendi 
     Vatani görevini er olarak yapan Beyazıt, 20 günlük iznini memleketi İzmir’de geçirdikten sonra 28 Ocak’ta birliğine teslim olmak üzere 26 Ocak’ta Şanlıurfa’ya geldi ve Park Otel’e yerleşti. Uyuşturucu bağımlısı genç, olay günü aynı katta kalan Ying’i takibe aldı. Ve Ying’in odasına girmek için kendi odasının anahtarını denedi. Tesadüfen anahtar kapıyı açınca kolayca içeri giren Beyazıt, uyuyan genç kadını önce yumrukla bayılttı. 
     
Ying’i eldiveniyle boğdu      Parmak izi bırakmamak için odada bulunan Ying’in eldivenlerini giyen Beyazıt, ardından da baygın haldeki genç kıza tecavüz etti. 
     Ancak bir süre sonra Ying kendine gelince, Beyazıt, genç kadını, odada bulduğu eşarpla boğdu. Ardından da Ying’e ait 7 seyahat çeki ve bir miktar dövizi alarak otelden ayrıldı. 29 Ocak akşamı Gaziantep’e geçip Maksim Pavyon’da eğlenen Beyazıt, burada hesabı ödeyemeyince İzmir’deki babasını arayarak, 250 milyon liraya ihtiyacı olduğunu söyledi. Bu arada pavyon sahipleri Hüseyin Serçeoğlu ve İbrahim Serçeoğlu 700 dolarlık seyahat çekini zorla Beyazıt’ın elinden aldı. Gaziantep Ziraat Bankası Şubesi’nden babasının gönderdiği parayı çeken Beyazıt, borcunu ödedikten sonra İzmir’e döndü. 
     



 YAŞAM 















</TEXT>
</DOC>
