<DOC>
<DOCNO> 57536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/16/son/sontur18.html </URL>
<DATE> 2001/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Manavgat'ta yerel televizyonun vericileri tahrip edildi 
</HEADLINE>
<TEXT>

     Antalya'nın Manavgat İlçesi'nde, yerel yayın yapan bir televizyon ve bir radyo kuruluşunun vericileri, kimliği henüz belirlenemeyen kişi ya da kişilerce tahrip edildi. 
     Alınan bilgiye göre, Manavgat'ın Türkbeleni mevkiinde, Klas TV ve Venüs Radyo'nun vericilerinin bulunduğu binaya kilidi kırarak giren saldırganlar, tv ve radyo kuruluşunun vericilerini ve bazı elektronik eşyaları tahrip ettiler. 
     Vericilerde yaklaşık 5 milyar lira civarında hasar meydana geldiğini belirten Klas TV Yönetim Kurulu Başkanı Cengizhan Demirkaya ve Venüs Radyo Yönetim Kurulu Başkanı Doğan Sönmez, Manavgat'ta son günlerde yolsuzluk iddialarıyla ilgili bazı haberler yayınladıklarını, vericilerin bu yüzden tahrip edilmiş olabileceğini bildirdiler. 
     Manavgat Kaymakamı Mehmet Çapraz da, olayla ilgili soruşturma başlatıldığını belirtti. 
     






</TEXT>
</DOC>
