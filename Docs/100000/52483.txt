<DOC>
<DOCNO> 52483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/15/son/sonspo22.html </URL>
<DATE> 2001/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Otto Bariç "Ben gidersem yardımcım gelsin..." 
</HEADLINE>
<TEXT>

     A Milli Futbol Takımı'nın oynadığı mükemmel futbolla Avusturya'yı 5-0'lık skorla Dünya Kupası'nda safdışı bırakmasından sonra görevden alınması gündeme gelen Avusturya Milli Takımı Teknik Direktörü Otto Bariç'in, Futbol Federasyonu Başkanı Mauhart'a ''Ya ben devam edeyim ya da yardımcım Didi Constantini'yi göreve getirin'' dediği bildirildi. 
     Görevine devam etmesinin Dünya Kupası'na katılma şartına bağlandığı belirtilen Bariç, bugün düzenlenen basın toplantısında, gazetecilerin, istifa edip etmeyeceği sorusu üzerine, ''Kendi başıma karar almam söz konusu değil. Benim düşüncelerim var, ama kararı yapacağımız görüşmeler sonucunda beraber alacağız'' dedi. 
     Avusturya Futbol Federasyonu Başkanı Beppo Mauhart da Bariç'in isteği üzerine gelecek hafta görüşerek beraber durum değerlendirmesi yapacaklarını kaydederek, ''Otto Bariç'in en olumlu tarafı eskiden beri olduğu gibi hala ümitli, işine çok bağlı ve kararlı oluşu. Zaman sıkıntımız yok, sakin bir şekilde oturup karar vereceğiz'' diye konuştu. 
     Öte yandan görevden alınması durumunda yarımcısı Didi Constantini'yi tavsiye edeceğini gizlemeyen Bariç, ''Constantini bu işi iyi yapar. Ayrıca şimdiye kadar takımla iç içe olduğu için bu camiada herkesi ve herşeyi çok iyi biliyor'' derken, buna karşılık veren Mauhart, ''Bu fikri de kendi görüşlerimi de yönetim kurulu toplantısında gündeme getireceğim. Herbert Prohaska takımın başındayken İspanya'ya 9-0 yenilmiştik ve hoca o zaman şok içinde ne yapacağını bilemez bir haldeydi. Fakat şimdi kötü sonuca rağmen Bariç farklı, çünkü o takımın geleceğini düşünüyor'' diyerek Bariç'e yeşil ışık yaktı. 
     






</TEXT>
</DOC>
