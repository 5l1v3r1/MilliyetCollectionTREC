<DOC>
<DOCNO> 97487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/son/sondun25.html </URL>
<DATE> 2002/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
BM uyardı "Pek çok ülke otoriter yönetime kayıyor" 
</HEADLINE>
<TEXT>

     Birleşmiş Milletler, Soğuk Savaş'ın sona ermesinden sonra demokrasinin yayılmasına karşın, pek çok ulusun ekonomik haksızlık ve yolsuzluk nedeniyle otoriter yönetime kayma tehlikesinde olduğu uyarısında bulundu. 
     BM Kalkınma Programı'nca UNDP hazırlanan bir rapora göre, son 10 yıl gözönüne alındığında 140 ülkenin, çok partili seçimler yapıldığı için demokratik olarak sınıflandırıldığı, ancak pratikte bunların sadece 81'inin tam demokratik kurumlara sahip olduğu belirtildi. 
     UNDP Başkanı Mark Malloch Brown, demokratik bazı kazanımların tehdit altında olduğunu söyleyerek, çok sayıda ülkede gerçek demokrasi bulunmadığını, yönetimlerin vatandaşlarının güvenini kaybettiğini ve az sayıda ülkede vatandaşın refah, sağlık ve okul gibi isteklerinin karşılanabildiğini belirtti. 
     2000 yılı İnsani Kalkınma Raporu'nda 173 ulus, sadece gelirine değil, yaşam şekline göre incelendi. 
     Rapora göre, ortalama ömür, eğitim ve kişi başına düşen gelir göz önüne alındığında ilk sırayı Norveç aldı. Norveç'i İsveç, Kanada ve Belçika izlerken, son 24 ülke Afrika kıtasından oldu ve Sierra Leone ülkeler sıralamasında en sonda yer aldı. 
     





</TEXT>
</DOC>
