<DOC>
<DOCNO> 58610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/23/son/soneko08.html </URL>
<DATE> 2001/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılbaşında eğlence pahalıya patlıyor... 
</HEADLINE>
<TEXT>

     Yılbaşı gecesine sayılı günler kala eğlence mekanları yılbaşı programlarının fiyatlarını belirledi. 
     Ekonomik krize meydan okuyan fiyatlar, Ankara'da 25 milyon lira ile 100 milyon lira arasında değişiyor. 
     Bazı eğlence yerleri ekonomik krizden dolayı geçen yılki fiyatları uyguladıklarını belirtirken, bazıları ise fiyatları geçen seneye oranla yüzde 30 ile yüzde 45 arasında arttırdıklarını bildirdiler. 
     Jackies bar, yılbaşı gecesi ayakta eğlenmeyi tercih eden müşterilerini, 45 milyon lira karşılığında ağırlarken, bistro fiyatlarını 60 milyon, masa fiyatlarını ise 75 milyon lira olarak belirledi. 
     Yılbaşı için talebin çok yoğun olduğunu belirten Jackies'in işletme müdürü Alper Aykan, yılbaşının hemen öncesine denk gelen Ramazan ayından çok etkilendiklerini belirtirken, geçen seneye göre fiyatların 10-15 milyon lira kadar arttırdıklarını söyledi. İçki fiyatlarının doların yükselmesiyle fahiş oranlara çıktığını kaydeden Aykan, müşteriye bu fiyatları yansıtmanın imkansız olduğunu söyledi. 
     Klup 13 ise fiyatlarını ayakta 60 milyon lira, bistroda 70 milyon lira ve masada 85 milyon lira olarak açıkladı. Geçen seneye oranla fiyatlarında yüzde 40 oranında bir artış uyguladıklarını ifade eden Klüp 13 yetkilileri, bu artışa gerekçe olarak sanatçı maliyetlerinin çok yüksek olmasını gösterdi. 
     Yaşanan ekonomik krizden çok fazla etkilenmediklerini anlatan Süleyman Nazif'in işletmecisi Cüneyt Oktay da yılbaşı fiyatlarının masada yaklaşık 55-60 milyon lira, ayakta ise 25-30 milyon lira civarında olacağını bildirdi. 
     Özellikle krizden daha çok ithalat yapan müşterilerinin etkilendiğini belirten Oktay, diğer müşteri kesimlerinin ise piyasadaki olumsuz psikolojinin etkisinde kaldıklarını söyledi. 
     Oktay kriz öncesi dönemde Çarşamba-Cuma-Cumartesi olmak üzere haftanın üç günü çok yoğun iş yaptıklarını, kriz sonrası ise müdavim müşterilerinin mekanlarını yalnızca bir gün ziyaret ettiğini kaydetti. 
     Oktay, rakamları abartarak insanları evde hapis tutmanın anlamsız olduğu görüşünü savundu. 
     İstanbul'daki eğlencelerin Ankara uzantısı olan Nispet Barın yetkilileri, geçen yıl uyguladıkları yılbaşı fiyatlarını değiştirmediklerini, giriş fiyatlarının masada 75 milyon lira, ayakta 50 milyon lira olduğunu, ön masalar için ise 100 milyon lira fiyat 
     belirlediklerini belirttiler. 
     Dip Bar ise diğer pek çok bar ve gece kulubünden farklı olarak, yılbaşı gecesi giriş ücretini 30 milyon lira olarak belirledi. 
     Underground müzik tarzıyla diğer gece mekanlarının alternatif rakibi Klup 20 yetkilileri de yılbaşı gecesinde giriş fiyatının 35 milyon lira olacağını bildirdi. 
     Fasıl, pop müziği ve dansözle program yapmayı planlayan meyhanelerin yılbaşı fiyatları ise 30 milyonla 70 milyon lira arasında değişiyor. Yiyecek ve limitsiz içki maliyetlerinin fiyatları artırdığını belirten bazı meyhane sahipleri de yaşanan ekonomik krizden etkilendiklerini kaydetti. 
     






</TEXT>
</DOC>
