<DOC>
<DOCNO> 57510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/16/son/sonspo04.html </URL>
<DATE> 2001/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta Myhre en az 4 hafta sahalardan uzak kalacak 
</HEADLINE>
<TEXT>

     Beşiktaş'ta, dün yapılan Göztepe maçında sakatlanan kaleci Thomas Myhre'nin en az 4 hafta sahalardan uzak kalacağı açıklandı. 
     Alman Hastanesi'nde dün gece İstanbul'a dönüşte röntgeni çekilen Norveçli kalecinin, sağ omuz köprücük kemiğinde çıkık belirlendiği bildirildi. 
     Kulüp doktoru Yalçın Yavuzer, Myhre'nin sakatlığının bekledikleri kadar ciddi olmadığını ifade ederek, ''Köprücük kemiğinin omuz eklemiyle birleştiği bağlarda yırtık belirledik. Bu da köprücük kemiğinde çıkık meydana getirmiş. Ameliyat olabilir de olmayabilir de. 
     Ama biz ameliyatsız bir tedavi uygulamayı düşünüyoruz'' diye konuştu. 
     Dr.Yavuzer, sağ kolunu askıya aldıkları Myhre'nin 4-5 hafta takımla birlikte olamayacağını kaydetti. Myhre'nin Norveç'te kendi doktoruna da muayene olacağını belirten Dr.Yavuzer, ''Büyük olasılıkla Myhre'yi ikinci yarıya hazır duruma getireceğiz'' dedi. 
     






</TEXT>
</DOC>
