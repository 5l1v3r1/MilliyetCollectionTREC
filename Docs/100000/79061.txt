<DOC>
<DOCNO> 79061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/18/son/sondun11.html </URL>
<DATE> 2002/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail ''Cenin ve Nablus'tan pazara kadar çekileceğiz'' 
</HEADLINE>
<TEXT>

     İsrail Savunma Bakanı Binyamin Ben Eliezer, Batı Şeria'nın Nablus ve Cenin kentleri ile Ramallah'ın bazı kesimlerinden Pazar gününe kadar çekileceklerini söyledi. 
     Ben Eliezer, İsrail radyosuna yaptığı açıklamada, bu çekilmeye karşın, Filistin lideri Yaser Arafat'ın Ramallah'taki karargahı Mukata ve Beytüllahim'deki Nativitas Kilisesi'ndeki kuşatmanın süreceğini belirtti. İsrail Savunma Bakanı, ''Beytüllahim ve Mukata'da gizlenen teröristler teslim edilinceye kadar ayrılmayacağımız açıktır'' dedi. 
     İsrailli Bakan, dün İsrail televizyonuna yaptığı açıklamada, ABD'nin Filistin topraklarından çekilmeleri yönündeki isteğini birkaç gün içinde yerine getireceklerini söylemişti. 
     Dışişleri Bakanı Şimon Peres de, Beytüllahim ve Ramallah'taki direnişleri sona erdirmek ve İsrail askerlerinin Batı Şeria'dan çekilmesine imkan tanımak için ''yaratıcı çözümler'' gerektiğini söyledi. 
     
     5 bin kişi tutuklandı 

     Bu arada, İsrail Genelkurmay Başkanı Şaul Mofaz, Batı Şeria'da 3 haftadır süren operasyonlarda 1200'ü militan 5 bin Filistinlinin tutuklandığını söyledi. 
     Kıbrıs Rum kesiminde düzenlenen, BM'nin Ortadoğu barış konulu konferansına katılan Mofaz, İsrail radyosuna yaptığı açıklamada, ''gerektiği takdirde operasyonların alanın genişletilmesini'' gözardı etmedi. 
     Görev süresi 3 ay sonra dolacak olan Mofaz, askeri operasyonların ''Batı Şeria'daki terör altyapılarını yıkarak'' hedeflerinin çoğunda başarıya ulaştığını söyledi. 
     Aralarında El Fetih'in önde gelen isimlerinin de bulunuduğu 1200 militanın yakalandığını söyleyen Mofaz, operasyonlarda kaç kişinin öldüğünü ise açıklamadı. 
     Mofaz, İsrail askerlerinin, kuşatma altında tutulan, silahlı Filistinlilerin saklandığı Beytüllahim'deki Nativitas İsa'nın doğumu 
     Kilisesi'ne saldırmasının söz konusu olmadığını da ifade etti. Mofaz, ''İsrail askerleri kiliseye girmek istemiyor. Bu yüzden içerdekiler teslim oluncaya ya da bölgeyi boşaltmaları ve terör eylemlerine son vermeleri konusunda anlaşma sağlanıncaya kadar kuşatma devam edecek'' dedi. 
     Sorunun uluslararası alana taşınmasını istemediğini söyleyen Mofaz, uluslararası müdahalenin İsrail'i ''arzu etmediği çözümleri yapmaya zorlayacağını'' savundu. 
     





</TEXT>
</DOC>
