<DOC>
<DOCNO> 83007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/son/sondun10.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD AB'nin terör listesinden memnun 
</HEADLINE>
<TEXT>

     ABD, Avrupa Birliği'nin terör örgütleri PKK ve DHKP-C'yi de kapsayan yeni terör grupları listesini memnuniyetle karşıladı. 
     ABD Hazine Bakanı Paul O'Neill adına bakanlıktan yapılan yazılı açıklamada, AB'nin listesinde yer alan örgütlerden sekizinin zaten ABD'de de yasaklı olduğu, geriye kalan sekiz örgüt ile kuruluşun da ABD'nin terör listesine eklendiği bildirildi. 
     AB'nin listesine yeni katılan PKK ve DHKP-C kastedilerek, bu iki terör örgütünün Türkiye'yi on yıllardır dehşete boğduğu belirtilen açıklamada, ''Avrupalı müttefiklerimizle birlikte terör örgütlerinin mal varlıklarının ortak olarak bloke edilmesi, teröre karşı yürütülen mali savaşta işbirliğini vurgulayan çok önemli bir adımdır. ABD, bu uluslararası işbirliğini büyük memnuniyetle karşılıyor. Teröristlerin ve destekçilerinin bu şekilde belirlenmesiyle, uygar dünya bu örgütlerin ve mali kaynaklarının kurutulmasını sağlayacak'' ifadesi kullanıldı. 
     AB'nin yeni terör listesine eklenen terör örgütleri PKK ve DHKP-C, uzun yıllardır ABD Dışişleri Bakanlığı'nın yayımladığı terörist örgütler listesinde yer alıyor. Bu çerçevede PKK ve DHKP-C terör örgütlerinin ABD'de para ve mal sahibi olmasına zaten izin verilmiyor. 
     AB'nin son kararıyla, AB ülkeleri de ABD'nin uyguladığı bu karara katılmış oldu. 
     





</TEXT>
</DOC>
