<DOC>
<DOCNO> 69891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/27/son/sontur32.html </URL>
<DATE> 2002/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban söylentisi perişan etti 
</HEADLINE>
<TEXT>

     Sakarya'nın Karasu İlçesi'nde, ekonomik kriz sonrasında borçlarını ödeyemez duruma gelince yurtdışına giden iki esnaftan birinin, TV haberlerinde Afgan tutuklular arasında görüldüğü yönündeki söylenti, aileleri perişan etti. 
     Afgan tutuklular arasında görüldüğü öne sürülen Yüksel Çelikgöğüs'ün kardeşi Haydar Çelikgöğüs, A.A muhabirinin sorularını yanıtlarken, ağabeyiyle, birlikte yurt dışına gittiği Mustafa Ekşi'den 10 aydır haber alınamadığını doğrulayarak, ''Ancak, Afganistan'da 
     oldukları da kesin değil, bazı komşular, ağabeyimi Afgan tutuklular arasında gördüğünü söylemiş, bunun dışında bilgimiz yok'' dedi. Ağabeyinin, kriz öncesinde 9 bin dolara otomobil aldığını, kriz sonrasında toplam borcunun yaklaşık 25 milyar liraya yükseldiğini belirten Çelikgöğüs, şunları anlattı ''Borçlarını ödeyemez duruma gelince, Burada çok çalışıyorum ama bir işe yaramıyor diyerek, yurt dışına gideceğini söyledi. Yine esnaf olan Mustafa Ekşi ile birlikte ilçeden ayrıldılar. O günden bu yana haber alamadık. Geçen hafta kapımızı gazeteciler çaldı. Ellerindeki kağıtta ağabeyim ile arkadaşının adı yazılıydı ve onların Afgan tutuklular arasında görüldüğünü söylediler. Hangi programda olduğunu sorunca birşey diyemediler. Gazeteciler bize, biz gazetecilere soruyoruz, ağabeyimi görenler olmuş ama benzetmiş de olabilirler. Annem haber yüzünden yatağa düştü, hepimiz perişanız.'' 
     
     Doğruysa Türkiye'de yargılanmalarını isteyeceğiz 
     Söylentinin kaynağı üzerine araştırma yaptığını ifade eden Çelikgöğüs, şunları kaydetti 
     ''Haberlerde ağabeyimi gördüğünü söyleyenlerin komşularımız olduğunu öğrendik. Tepki göstereceğimizden çekinip bize söylememişler. 
     Haberin doğruluğunu öğrenmek için Valilik ve Dışişleri Bakanlığı'na başvuracağız. Doğruysa, Türkiye'de yargılanmalarını isteyeceğiz. 
     Ağabeyimin böyle birşeye bulaşacağına ihtimal vermiyorum ama böyle birşeymutlaka gittikleri ülkede birileri tarafından kandırılmışlardır.'' Yüksel Çelikgöğüs'ün 10 yaşındaki kızı Sümeyye de, ''Babamdan haber alamıyorum, onu çok özledim'' dedi. 
     Çelikgöğüs ile birlikte yurt dışına giden Mustafa Ekşi'nin babası Şevket Ekşi ise ''Oğlum, Çeçenistan'a gideceğini söylemişti. Ama, birlikte gittiğini bildiğimiz Yüksel'in Afganistan'da tutuklu olduğu söyleniyor. Doğruysa, oğlumunun da orada olduğunu sanıyoruz'' diye konuştu. 
     






</TEXT>
</DOC>
