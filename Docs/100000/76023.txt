<DOC>
<DOCNO> 76023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/02/son/sonspo11.html </URL>
<DATE> 2002/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan Mansız "Antalyaspor beraberliğinin tek suçlusu benim" 
</HEADLINE>
<TEXT>

     Beşiktaş'ın golcü futbolcusu İlhan Mansız, Antalyaspor beraberliğinin tek suçlusunun kendisi olduğunu, ancak Kocaelispor ile yarın oynayacakları Türkiye Kupası final maçında atacağı gollerle, kendini affettireceğini söyledi. 
     İlhan Mansız, internetteki ''www.ilhanmansiz.org'' adresli resmi sitesinde yaptığı açıklamada, ilginç bir haftayı geride bıraktıklarını belirterek, ''Önce kaybettiğimiz 2 puan nedeniyle hepimizin yüreği ağzına geldi. Sonra rakiplerimizin de aynı akıbete uğramasıyla rahatladık. Ama ne olursa olsun hiçbir zaman umudumuzu kaybetmedik'' dedi. 
     Antalyaspor karşısında sayısız gol fırsatı yakaladıklarını, girdikleri gol pozisyonlarını, başta kendi olmak üzere cömertçe harcadıklarını vurgulayan İlhan Mansız, şunları kaydetti 
     ''Beceriksizlik veya şansızlık. Buna ne derseniz deyin ama sonuçta rakip ağları sarsamadık. Bu takımın forvet oyuncusu olarak kaçırdığımız gollerden dolayı, bu maçla ilgili tüm sorumluluğu ben üzerime alıyorum. Tek suçlu da benim. Şimdi önümüzde önemli bir kupa maçı var. Daha öncede defalarca söylediğim gibi bizim amacımız bu seneyi çifte kupayla kapamak. Bu nedenle bu maçı kazanarak taraftarlarımıza verdiğimiz bu vaadimizin ilk bölümünü gerçekleştirmek istiyoruz. Bu maçta güzel goller atarak, kendimi affettireceğim.'' İlhan Mansız, Birinci Süper Lig'de çok kritik iki haftaya girdiklerini belirterek, ''Bu hafta deplasmanda oynayacağımız Malatyaspor maçında ben cezam nedeniyle maalesef forma giyemeyeceğim. 
     Böyle kritik bir deplasmanda takımımı yalnız bıraktığım için üzgünüm ama bir sonraki hafta oynanacak Fenerbahçe derbisinde takımımla birlikte olacağım için de mutluyum'' ifadelerini kullandı. 
     ''İki maçı da almamız durumunda bizi kimse tutamaz'' diyen İlhan Mansız, özellikle son haftalarda İnönü Stadı'nda yaşadıkları şanssızlığı Fenerbahçe'yi yenerek sonlandıracaklarını öne sürdü. 
     
     "Bilgili'nin seçilmesine sevindim" 
     Serdar Bilgili'nin yeniden Beşiktaş Kulübü başkanlığına seçilmesine de değinen İlhan mansız, ''Başkanımız Serdar Bilgili, seçimden galip çıkarak bir dönem daha kulübümüzün başkanı oldu. Bu sonuca sevinmedim dersem yalan olur. Kendisini tebrik ediyorum ve camiamıza hayırlı olmasını diliyorum'' diyerek sözlerini tamamladı. 
     






</TEXT>
</DOC>
