<DOC>
<DOCNO> 85238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/son/sondun16.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika hapishanelerinde grev ve gerginlik 
</HEADLINE>
<TEXT>

     Belçika hapishanelerinde personel, geçen haftalarda yapılan ikişer günlük grevlerin ardından, bugünden itibaren ulusal düzeyde genel greve başladı. 
     Greve, ülkedeki 34 hapishanenin gardiyanları ve yönetim personeli katılıyor. 
     Sendikalar, hapishanelerde çok fazla tutuklu bulunmasından ve personelin yetersiz kalmasından yakınıyor. Sendika temsilcileri ile hükümet yetkilileri arasında aylardır süren görüşmeler, Adalet Bakanı Marc Verwilghen'in katı tavrı nedeniyle somut sonuç getirmedi. 
     İçişleri Bakanlığı verilerine göre, Belçika'daki yaklaşık 7 bin 500 hücre ve yatak kapasiteli 34 hapishanede 8 bin 800 kadar mahkum bulunuyor. Hapishanelerde her yıl 300'e yakın intihar girişimi oluyor ve 30 kadar mahkum bu nedenle ölüyor. Gardiyanlar, çalışma koşullarından şikayet ediyor ve personel sayısının artırılmasını istiyor. 
     Genel grev nedeniyle, tutuklu mahkumların yargılanmak üzere adliyelere götürülmeleri mümkün olmuyor. Bazı hapishanelerde, personelin aylardır devam eden eylemlerinin sonuçları nedeniyle, çeşitli ihtiyaçları giderilmeyen, ziyaret ve havalandırma düzenleri aksayan mahkumlar da eylemler yapıyor. Mahkumlar, bulundukları hapishanelerin çatılarına çıkıyor, bazı eşyalara veya bina bölümlerine hasar veriyor. Kargaşa ortamından yararlanarak firar etmek isteyenlerin sayısında da artış gözlemleniyor. 
     Sendikalar, grevin ''hedefe ulaşılıncaya kadar'' süreceğini açıkladı. 
     





</TEXT>
</DOC>
