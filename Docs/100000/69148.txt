<DOC>
<DOCNO> 69148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/23/son/soneko06.html </URL>
<DATE> 2002/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakır'da 2. petrol kuyusu da açılıyor... 
</HEADLINE>
<TEXT>

     Diyarbakır'ın Ergani İlçesi'ndeki Gökiçi-1 kuyusunda kaliteli petrolün bulunmasının ardından o bölgede 2. bir kuyunun açılması kararlaştırıldı. 
     Türkiye Petrolleri Anonim Ortaklığı TPAO tarafından Ergani İlçesi'ne 20 kilometre uzaklıktaki Gökiçi Köyü'nde yaklaşık 3 ay önce başlayan arama çalışmalarında, 5 gün önce, 2 bin 550 metrede petrol bulundu. 
     TPAO Batman Bölge Müdürlüğü yetkilileri, A.A muhabirine yaptığı açıklamada, bulunan petrolün kaliteli olduğunu gravitesi ve rezervinin yapılacak test sonuçlarının değerlendirilmesinin ardından belirleneceğini söylediler. 
     Kuyuda üretim tanklarının kurulacağını bunun ardından üretime başlanacağını anlatan yetkililer, şöyle dediler 
     ''Bulunan petrolün gravitesi 33 ya da 34'tür. TPAO Arama ve Üretim Grubu'nca yapılacak testler sonucunda gravitesi ve rezervi netleşecek. 
     Ancak, çok kaliteli olduğunu söyleyebiliriz. Yaklaşık 10 gün sonra bu kuyuda üretime başlayacağız. 
     Bu kuyuda kaliteli petrolün çıkmasının ardından o bölgede yeni bir kuyu açılması TPAO Genel Müdürlüğü'nce kararlaştırıldı. Bu kuyu Gökçe-1'e yaklaşık 4-5 kilometre uzaklıkta kurulacak.'' 
     
     Köylüler sevinçli 
     Gökiçi Köy Muhtarı Hacı Tanoğlu, petrol çıkan arazinin kendisine ait olduğunu ve arama çalışmaları öncesine kadar tahıl ektiğini ifade ederek, şöyle konuştu 
     ''Köyümüzde petrol çıkmasına en çok biz seviniyoruz. Petrol sayesinde hizmet alacağımızı düşünüyoruz. Çünkü, yolumuz çok bozuk, içme suyumuz yok. Ayrıca köyümüzde okulda yok. Petrol sayesinde köyümüze hizmet geleceğine inanıyoruz. Ayrıca azda olsa köy için istihdam oluşturacak.'' 
     
     Kuyuyu korucular koruyor 
     Gökiçi Köyü'nde geçici köy korucusu 9 kişide kuyunun güvenliğini sağlıyor. 
     Korucu Sedat Tanoğlu, kuyunun güvenliğini sağlamalarının kendilerine ek gelir sağladığını anlatarak, ''Petrol sayesinde kaderimizin değişeceğine inanıyoruz. Çünkü, şimdiden bir canlılık hissediyoruz'' dedi. 
     






</TEXT>
</DOC>
