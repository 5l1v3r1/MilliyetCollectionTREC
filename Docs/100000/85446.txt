<DOC>
<DOCNO> 85446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/son/sondun23.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide militanları İngiltere yolunda iddiası 
</HEADLINE>
<TEXT>

     Çok sayıda El Kaide militanının Avrupa'ya sızdığı ve İngiltere yolunda olduğu öne sürüldü. 
     Alman Frankfurter Allgemeine Zeitung gazetesinin, Europol ve Interpol tarafından Federal Sınır Koruma Dairesi, Federal Kriminal Dairesi ve eyaletlerin kriminal dairelerine gönderilen bir uyarı yazısına dayanarak verdiği habere göre, geçen aylarda, El Kaide ve Taliban örgütlerine mensup 30'dan fazla ''önemli kişi'' Avrupa'ya sızdı. 
     Bu kişilerin şu sıralarda Bulgaristan, Slovakya, Çek Cumhuriyeti ve Avusturya üzerinden İngiltere yolunda olduğu kaydedilen haberde, Afgan militanların İngiltere'ye, ''yeniden yapılanmak ve yeni eylemlere hazırlanmak'' amacıyla gittikleri belirtildi. 
     Federal Sınır Koruma Dairesi, tespit edebildiği 31 kişinin isimlerini ve kişisel bilgilerini kaydederek, sınırlardaki kontrollerini yoğunlaştırdı. 
     
     TRANSİT GEÇİŞ İÇİN 1700 DOLAR ÖDEDİLER 
     Europol ve Interpol tarafından gönderilen ''El Kaide ve Taliban örgütlerindeki radikal İslamcıların sızması'' başlıklı belgeye göre, Afganistan'ın Bulgaristan'daki Konsolosu, Sofya'daki Slovakya Büyükelçiliği'ne, El Kaide ve Taliban örgütlerine mensup olduğu tahmin edilen 16 Afgan mültecinin, Macaristan üzerinden Slovakya'ya girdiğini bildirdi. 
     Bu kişilerin Slovakya'ya transit geçiş için Bulgaristan'daki sınır görevlilerine rüşvet olarak ''normal tarife''nin iki misli olan 1700 dolar ödedikleri, Bulgaristan'da yaşayan eski Afgan öğrencilerden yardım aldıkları kaydedildi. 
     Haberde, bu adamların transit geçiş için iki misli ücret ödemelerinin, söz konusu örgütlere üye oldukları yönündeki şüpheleri artırdığı belirtildi. 
     
     MÜLTECİ YURDUNDAN KAÇTILAR 
     Gazetedeki haberde, El Kaide örgütüne üye olduğu tahmin edilen bir grubun da 6 Mart gecesi Slovakya-Macaristan sınırında yakalandığı hatırlatıldı. 
     Macaristan, Slovakya, Avusturya sınırlarının kesiştiği bir bölgede bulunan mülteci yurdunda tutulan bu kişilerin, 12 Mart tarihinde, sakallarını ve saçlarını keserek kaçmayı başardıkları belirtilen haberde, sadece tek kişinin yakalanabildiği, diğer 29 kişinin muhtemelen Çek Cumhuriyeti'ne ve Avusturya'ya kaçtığı kaydedildi. 
     





</TEXT>
</DOC>
