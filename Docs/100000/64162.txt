<DOC>
<DOCNO> 64162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/25/son/soneko17.html </URL>
<DATE> 2002/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransızlar ve McDonald's "Asteriks"i paylaşamıyor.. 
</HEADLINE>
<TEXT>

     Uluslararası festfud zinciri McDonalds'ın ünlü Fransız çizgi roman kahramanı ''Asteriks''i reklamlarında kullanması Fransa'da tepkiye yol açtı. 
     Sezar komutasındaki Roma lejyonlarına kök söktürüşüyle istilacılara karşı Fransız direnişinin simgesi haline gelen Asteriks'in çok uluslu bir Amerikan şirketinin ''hizmetine girmesi'' Amerikan etkisine karşı Fransız kültürünü korumaya çalışan gelenekçi kesimi üzdü. 
     Dünyanın en zengin 3 mutfağından birine sahip olmakla övünen Fransa'da bütün itirazlara rağmen, ilk lokantasını açtığı 1979 yılından bu yana pazar payını sürekli genişleten ve şu anda ülke genelindeki 900'e yakın lokantasında yılda 1.7 milyar dolarlık ciroya ulaşan McDonald's, reklamlarında Asteriks'i kullanarak satışlarını daha da artırmayı hedefliyor. 
     McDonald's, Asteriks'in baş rol oynadığı televizyon reklamları, afişler ve çıkartmaların yanı sıra, ''Asteriks'in zamanındaki Galya mutfağından esinlendiğini'' iddia ettiği 7 yeni hamburger çeşidiyle de Fransızları ''midesinden yakalamayı'' hedefliyor. 
     McDonalds, reklam hakkını almak için Asteriks'in haklarını elinde tutan yayımcılık şirketine ne kadar ödediğini açıklamamakla birlikte, ''bu rakamın sevimli kahramanın ününe yaraşır büyüklükte'' olduğunu söylüyor. 
     McDonalds karşıtları ise ABD şirketinin Asteriks'i reklamlarında kullanmakla, ''Çağdaş Asteriks'' lakabıyla ünlenen Fransız köylü önderi Josa Bove öncülüğünde kendisine karşı yürütülen eylemlerin ''öcünü almaya kalkıştığını'' savunuyor. 
     






</TEXT>
</DOC>
