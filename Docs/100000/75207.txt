<DOC>
<DOCNO> 75207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/29/siyaset/siy01.html </URL>
<DATE> 2002/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ne yapsa terörist 
</HEADLINE>
<TEXT>

ABD Dışişleri Bakanlığı, isim değiştirse de terör örgütlerinin ABD’nin "kara listesinde" kalacağını açıkladı. Terör örgütleri yeni isimleriyle izlenerek, yasaklılar listesine alınacak 
     YASEMİN ÇONGAR Washington 

     PKK, isim değiştirmesi halinde bile, ABD tarafından "terörist örgütler" listesinde tutulmaya devam edecek. Aralarında PKK ve DHKP - C’nin de bulunduğu toplam 33 örgütü, "terör" listesinde tutan ve bu örgütlerin ABD içindeki her türlü siyasi ve mali etkinliğini yasaklayan Amerikan Dışişleri Bakanlığı, "isim değiştiren örgütler" konusundaki tutumunu netleştirdi. 
     ABD Dışişleri Sözcüsü Richard Boucher, bu konudaki açıklamasında, "İsim değişikliklerini izliyor ve ilgili birimleri uyarıyoruz. Örneğin, herhangi bir terör örgütünün hesaplarının dondurulması ya da bu konuda yabancı hükümetlerin uyarılması aşamasında, örgütlerin kullandıkları diğer isimleri de dikkate alıyoruz. Böylece bu grupların isim değiştirmekle kendilerini başka bir oluşum gibi göstermelerini ve bir anlamda yeniden doğmalarını önlemiş oluyoruz" dedi. 
     
     Global Terörizm’ raporu 
     Açıklamasında PKK’dan doğrudan bahsetmeyen Boucher, Hazine Bakanlığı’nın hesapları dondurulan ve mali etkinliğine izin verilmeyen "terörist örgütler" listesinde yer alan grupların birçoğunun, "diğer isimleri ve lakaplarının da" bu listede vurgulandığını hatırlattı. Boucher ayrıca, Dışişleri Bakanlığı’nın her yıl yayımladığı, "Global Terörizmin Biçimleri" raporunda da, terör örgütlerinin tanındıkları çeşitli adların bir arada yer aldığını söyledi. 
     "Global Terörizmin Biçimleri" raporu, PKK’dan tek isimle söz ederken, bu raporda yer alan Türkiye kökenli diğer terör örgütü olan DHKP - C’nin, kamuoyunda bilinen eski isimleri Dev - Sol ve Devrimci Sol’a yer veriyor. 
     



 SİYASET 















</TEXT>
</DOC>
