<DOC>
<DOCNO> 71754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/10/spor/spo03.html </URL>
<DATE> 2002/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergen müjdesi 
</HEADLINE>
<TEXT>

Futbol Şube Sorumlusu Abdürrahim Albayrak, maç sonrası transferi yılan hikayesine dönen Sergen ile iki yıllık daha sözleşme imzaladıklarını söyledi 
     GALATASARAY Futbol Şubesi Sorumlusu Abdürrahim Albayrak, Sergen ile iki yıllık sözleşme imzaladıklarını açıkladı. Albayrak, Sergen ile yaptığı görüşmede bu oyuncunun kendisine, "Artık bıktım. Rahatlamak istiyorum" dediğini söyledi. Bunun üzerine hemen yeni sözleşme yapıldı. Albayrak, yıldız futbolcunun bonservis işini de seçimden sonra çözümleyeceklerini ifade etti. 
     SARI - Kırmızılı ekip derbide beş fire verdi. Bülent, Perez, Ümit, Emre ve Ayhan’ın sakatlandığı belirtildi. Bu futbolcuların durumu bugün yapılacak kontrollerden sonra belli olacak. Yönetim bu maça prim verilmeyeceğini, şampiyonluk halinde toplu ödeme yapılacağını açıkladı. Başkan Cansun, bu galibiyetin çok önemli olduğunu, ancak gol kaçırma hastalığının sona ermesini istedi. 
     
Avantaj Galatasaray’daSarı - Kırmızılı takım, Fenerbahçe’den sonra ikili averajda Beşiktaş’ı da geride bırakmasını bildi 
     BEŞİKTAŞ’I yenerek liderlik koltuğunu yine eline geçiren Galatasaray, rakibini ikili averajda da geride bıraktı. İnönü Stadı’nda oynanan ilk maçta Siyah - Beyazlı ekiple 2-2 berabere kalan Cim - Bom, sezonu Beşiktaş ile aynı puanda bitirmesi halinde yine rakibinin üzerinde yer alacak. Galatasaray’ın ikili averajda, bir başka şampiyon adayı Fenerbahçe’ye karşı da üstünlüğü bulunuyor. 
     GALATASARAY, Ali Sami Yen Stadı’ndaki seriyi Beşiktaş karşısında da bozmadı. Bu sezon kendi sahasında yaptığı 13 maçı kazanan Sarı - Kırmızılılar, ezeli rakiplerine de şans tanımadılar ve galibiyet hanelerine 14. karşılaşmayı da eklediler. Fenerbahçe’nin Şükrü Saracoğlu Stadı’ndaki üstünlüğüne son veren Beşiktaş ise aynı başarıyı bu kez Galatasaray karşısında tekrarlayamadı. 
     
Roma’nın casusu      GALATASARAY’IN hafta içinde Şampiyonlar Ligi’nde deplasmanda karşı karşıya geleceği İtalya’nın Roma ekibinin casusu da tribünde yerini aldı. Roma’nın yardımcı antrenörü Ezio Sella, protokol tribününde oturarak notlar aldı. Bu arada protokol tribününde de adeta izdiham yaşandı. Karşılaşmayı, Devlet Bakanı Fikret Ünlü ve çok sayıda parlamenter, protokol tribününden izledi. Lig şampiyonluğu için büyük önem taşıyan karşılaşmada akredite olmuş toplam 227 basın mensubu da görev yaptı. 
     
Yağmurdan kaçarken      PFDK’NIN bir ay ceza kestiği Galatasaray’ın hocası Lucescu, dünkü maçı yedek kulübesinin hemen arkasındaki özel tribünden izledi. Özel telsiz istemeyen Rumen teknik adamın, Yasin Özdenak’a yardımcı olması için Suat’tan ricada bulunduğu öğrenildi. Lucescu ile birlikte maçı izleyen Abdurrahim Albayrak, Ümit Karan’ın kaçırdığı ilk pozisyon sonrası adeta kendini kaybetti. Daha sonra yer değiştiren Albayrak, "Hocayı sakatladım, başka yere oturdum" dedi. 
     



 SPOR 




























</TEXT>
</DOC>
