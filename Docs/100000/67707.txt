<DOC>
<DOCNO> 67707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/ekonomi/aeko.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Aktaş Elektrik artık yok 
</HEADLINE>
<TEXT>

Enerji Bakanlığı, Aktaş Elektrik’in imtiyaz sözleşmesini feshetti. Bununla ilgili kararını çok gizli damgalı bir yazıyla SPK’ya duyurdu. 13 bin 600 yatırımcıyı ilgilendiren karar yakında açıklanacak 
     MELİHA OKUR 

     Bundan iki hafta önce Sermaye Piyasası Kurulu’na SPK , "çok gizli" damgalı bir belge geldi. Gizli belgenin geldiği adres Enerji Bakanlığı’ydı. 
     Enerji Bakanlığı, 20 aydır İstanbul Menkul Kıymetler Borsası’nda işlem sırası kapalı olan Aktaş Elektrik ile ilgili önemli ve gizli bir karar almıştı. 
     Bu karara göre Aktaş Elektrik’in imtiyaz sözleşmesi Enerji Bakanlığı tarafından feshedilecekti. Yani artık Aktaş Elektrik diye bir şirket olmayacaktı. 
     Gelen belge önemli, üstelik fesih olayı çok daha önemliydi. SPK, dondu kaldı. Ve hemen İMKB ile temasa geçerek konuyu tartışmak üzere bir araya gelmelerini istedi. Tabii Enerji Bakanlığı’ndan detaylı bilgi alınacaktı. 
     Biliyorsunuz, SPK ve İMKB işlem sırası kapalı şirketlerle ilgili olarak "kamuoyu aydınlatma formu" çerçevesinde şirketlerden bilgi istiyor ve gelen bilgilere göre şirketleri yeniden işleme açıyordu. 
     
     İMKB çaresiz 
     Enerji Bakanlığı’ndan uzun süredir yanıt bekleyen SPK ve İMKB, aslında doğru dürüst bilgi alamamanın sıkıntısını yaşıyordu. İMKB yönetimi çaresiz Aktaş Elektrik’ten gelen bilgiler doğrultusunda şirketin "gözaltı pazarı"nda işlem görmeye başlayacağını duyurdu duyurmasına tam da o gün yapılan açıklamanın arkasından gelen bu gizli bilgi nedeniyle yeniden şirketin işlem sırasının açılamayacağını açıklamak zorunda kaldı. 
     Buyurun tartışmaya... 
     Yeni bir sorun, yeni bir gündem. 
     
     "İmtiyazlı olma" 
     Aktaş Elektrik ile ilgili olarak Enerji Bakanlığı’nın aldığı bu karar aslında iki kesimi doğrudan ilgilendiriyor. 
     İMKB’de Aktaş Elektrik’e yatırım yapan 13 bin 600 yatırımcı var. 
     Ama bir de vatandaş ayağı... 
     Çünkü Aktaş Elektrik, İstanbul’un Anadolu yakasının elektrik dağıtımını yapıyor. 
     Kısacası milyonlarca İstanbulluyu ilgilendiren bir gelişme bu... 
     Peki, Aktaş Elektrik’te bugüne kadar ne oldu Enerji Bakanlığı neden böyle bir kararı almak zorunda kaldı. 
     Aslında biraz geçmişe dönmek, hafızaları tazelemek gerekiyor. 
     Aktaş Elektrik, 1989 yılında rahmetli Turgut Özal’ın Bakanlar Kurulu’ndan aldığı "özel imtiyazla" İstanbul’da elektrik dağıtımı işini alan özel bir şirket. 
     Kuruluşunda büyük ortak Ar Holding’di. Şirket sahipleri o dönem Özal’a olan yakınlıkları nedeniyle çok tartışma konusu olmuştu. 
     
Özal zamanında imtiyaz verilmişti      11 yıllık geçmişi olan Aktaş Elektrik, devletin en tepe noktasından aldığı güçle imtiyazlı biçimde çalışırken İstanbul’un Anadolu yakasında oturanların faturalar nedeniyle feryatları hiç kesilmemişti. Aktaş, 1993’te yüzde 15 hissesini halka açmıştı. Ancak Elektrik Mühendisleri Odası EMO , Aktaş’a sağlanan imtiyazın yasal olmadığı gerekçesiyle davalar açmış ve sonunda Danıştay’ın aldığı kararlarla şirketin işlem sırası 20 ay önce kapatılmıştı. Kısacası Aktaş bu dönemde "aç - kapa" mantığıyla gitti geldi. Sonra da kapandı gitti. 
     
     Yatırımcının durumu belirsiz 
     SPK İMKB ve Enerji Bakanlığı hafta başı bir araya gelip bu kararı değerlendirecekler. Sonra da kamuoyuna bir açıklama yapılacak. Ancak olan yine yatırımcıya, yine vatandaşa olacak. Karar özel imtiyazlarla işlerin götürüldüğü bir şirkette yılan hikayesine dönmüş çok önemli bir tartışmayı da yine gündeme getirecek "Hukuk." 
     Peki hata kimin derseniz SPK ve İMKB’nin bu noktada yapacağı fazla bir şey yok. Konunun muhatabı Enerji Bakanlığı. Dolayısıyla Bakan Zeki Çakan’ın açıklama yapması şart. Aktaş’ta bakanlığınkayyumları işbaşında. Dolayısıyla bilgi vermesi gereken ikinci adres de belli. 
     Bakalım açıklama yapılacak mı Enerji Bakanlığı kaynaklı gelen bu habere SPK ve İMKB’nin göstereceği tavrı da çok önemsediğimizi belirtmek durumundayız. 
     



 EKONOMİ 






















</TEXT>
</DOC>
