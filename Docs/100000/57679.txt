<DOC>
<DOCNO> 57679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/18/ekonomi/eko02.html </URL>
<DATE> 2001/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Fiat’ta Türk çıkarması 
</HEADLINE>
<TEXT>

Tofaş’ın üst düzey yöneticileri Fiat’a transfer oluyor. İtalya, Çin, Mısır ve Brezilya’daki fabrikalarına kilit noktalarına Türk yöneticiler getirildi 
     FATİH ÇINAR 

     Tofaş’ın Bursa’daki otomobil fabrikasında görevli yöneticiler Fiat’ın çeşitli ülkelerinde yer alan fabrikalarına transfer olmaya başladı. Fiat’tan gelen teklifler üzerine kısa zamanda birçok Tofaş yöneticisi Fiat’ta kilit noktalara atandı. 
     Brezilya’da Güney Amerika için yılda 15 bin adet üretilmesi planlanan Doblo için Türkiye’den bir ekip gidecek. Fiat’ın Çin’de bulunan fabrikasında da sekiz kişilik bir Türk ekip bulunuyor. İtalya ve Mısır fabrikalarının başına geçecek isimler belirlenirken de Türk yöneticiler tercih edildi. 
     
İki fabrika, iki atama      Fiat’ın en büyük motor fabrikalarından biri olan İtalya’daki Thermoli fabrikasının başına geçecek isim Bursa’da Gövde Üretim Müdürü olarak görev yapan Nihat Okyay. Yine Bursa fabrikasında Montaj Üretim Mühendislik Birimi Müdürü Erdal Şimşek, Mısır’daki Fiat fabrikasına Üretim Müdürü olarak atandı. 
     Geçtiğimiz günlerde, Fiat’ın, 2001 yılını 117 milyon euro zarar ve yaklaşık 7 milyar euro tutarında dev bir borç stoğuyla kapatacağını açıklamasının ardından Fiat Auto Başkanı Roberto Testore görevinden alınmış yerine yine grup bünyesindeki ticari araç üreticisi Iveco’nun CEO’su Giancarlo Boschetti getirilmişti. 
     Tofaş CEO’su Jan Nahum bu gelişme üzerine yaptığı açıklamada, Fiat’ın uzun dönemli stratejilerinde Türkiye’nin önemli bir yere sahip olduğunu söylemişti. 
     
Beyinlerimizi transfer ediyoruz’      Tofaş olarak insan kaynağı sıkıntısı çekmiyoruz. Önceden Fiat fabrikalarına deneyimli elemanlarımızı, teknisyenlerimizi gönderirdik. Artık yöneticilerimizi, beyinlerimizi gönderiyoruz" diyen Tofaş CEO’su Jan Nahum 100 bininci Doblo için düzenlenen törende şöyle konuşmuştu "Eğitim, tecrübe tabii ki çok önemli ancak ben de bir Türk mühendisi olarak kendimden biliyorum, biz olaya anında çözüm buluruz, yani sokak yaratıcılığı ile hareket ederiz. Bu onlar için çok büyük eksiklik. İşte geldiğimiz nokta. Beyinlerimizi transfer ediyoruz." 
     



 EKONOMİ 













</TEXT>
</DOC>
