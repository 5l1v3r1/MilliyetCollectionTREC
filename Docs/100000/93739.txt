<DOC>
<DOCNO> 93739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/04/son/sontur09.html </URL>
<DATE> 2002/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırkpınar Hanımağası kendini savundu... 
</HEADLINE>
<TEXT>

     Kırkpınar Hanımağası Zübeyde Kavraz, Kırkpınar güreşlerinde ''hanımağa olmaz'' diye bir unsur bulunmadığını belirterek, ''Güreş ağalığı bir ihaleydi. Erkek-kadın diye cinsiyet ayırımı yoktu'' dedi. 
     Kavraz, 641. Tarihi Kırkpınar Yağlı Güreşlerinde ''hanımağa'' seçilmekten dolayı son derece mutlu olduğunu söyledi. Güreş sporunun en güzel ata sporlarından biri olduğunu ifade eden Hanımağa Kavraz, şunları kaydetti 
     ''Kırkpınar güreşlerinde Hanımağa olmaz diye bir unsur yoktur. 
     Güreş ağalığı bir ihaleydi. Erkek-kadın diye cinsiyet ayırımı yoktu. 
     Bu nedenle o ortamdan etkilenerek neden olmasın dedim ve ihaleye girdim. İhalede de kadınların giremeyeceğine ilişkin bir yönetmelik yoktu. Ben hanımağa olarak, bir kadının Kırkpınar güreşlerinin 641 yıllık tarihine, geleneğine, örf ve adetlerine aykırı olduğunu düşünmüyorum.'' Ata sporu güreşe kadınları yönlendireceklerini ve tarihi Kırkpınar güreşlerinin daha iyi seviyelere çıkarılmasını sağlayacaklarını belirten Kavraz, ''Kimseyle polemiğe girmek istemiyorum. Kırkpınar'ın geleneğinde kadın ağa olmayacağı düşüncesi, o tarihçi yazara aittir. 
     Katılmıyorum'' dedi. 
     641. Tarihi Kırkpınar Yağlı Güreşlerinde, Zübeyde Kavraz'ın 85 
     milyar lira ödeyerek ''hanımağa'' seçilmesinin ardından, Edirneli tarih araştırmacısı Oral Onur, Kırkpınar'ın geleneğinde ''Hanımağa bulunmadığını'' iddia ederek, yeni uygulamanın, Kırkpınar'ın ''örf ve geleneğine aykırı'' olduğunu öne sürmüştü. 
     





</TEXT>
</DOC>
