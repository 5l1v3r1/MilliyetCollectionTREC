<DOC>
<DOCNO> 91023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/son/sonspo19.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
FIFA, Güney Koreli Ahn'ın kovulmasına karışmak istemiyor... 
</HEADLINE>
<TEXT>

     Uluslararası Futbol Federasyonları Birliği FIFA , kupanın 2. turunda İtalya'ya uzatmada ''altın gol'' atarak Güney Kore'nin çeyrek finale yükselmesinde başrolü oynayan Ahn Jung-Hwan'ın, İtalyan kulübü Perugia'dan kovulması olayına karışamayacağını açıkladı. 
     FIFA Basın Sözcüsü Keith Cooper, bu olayın kulüple futbolcu arasındaki bir ilişki olduğunu vurgulayarak, ''Bu olay, bizim karışacağımız bir konu değil. Üstelik kimse bize şikayette de bulunmadı'' dedi. 
     İtalya Milli Takımı'nın 2. turda Güney Kore'ye 2-1 yenilerek elenmesine sinirlenen Perugia Kulübü Başkanı Luciano Gaucci, İtalyanlara ''altın gol''ü atan Güney Koreli Ahn'ın bundan sonra takımlarından oynayamayacağını bildirmişti. 
     Gaucci, İtalyan basınına yaptığı açıklamada, ''Yalnızca İtalya'ya karşı oynarken 'kahraman' oldu. Ben milliyetçiyim ve kendisinin bu davranışını, yalnızca İtalya'ya değil, 2 yıl boyunca ona kapılarını açmış bir ülkeye yapılmış olarak görüyorum'' dedi. 
     Gaucci, İtalyan futbolunu yıkan bir kişiye para ödemeye hiç niyeti olmadığını sözlerine ekledi. 
     





</TEXT>
</DOC>
