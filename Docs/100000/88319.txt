<DOC>
<DOCNO> 88319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/son/soneko18.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Mavi Akım'da dünya rekoru.. 
</HEADLINE>
<TEXT>

     Mavi Akım doğalgaz boru hattının Karadeniz yatağında derin sulara döşenmesi çalışmaları tamamlanırken, döşeme hızında da bir dünya rekoru kırıldı. 
     Projeyi uygulayan Rus Gazprom firmasının yaptığı açıklamaya göre, ikiz boru şeklinde döşenen Mavi Akım hattında, geçen Şubat ayında başlayan ikinci borunun döşenmesi sona erdi. Döşeme hızı, günde 5,7 km. oldu ve bu bir dünya rekoru olarak kaydedildi. Hat, su altında 2 bin 150 metrelik derinlikte bulunması ile de bir başka dünya rekorunun sahibi durumunda. 
     Hattın inşaatı sırasında da uzmanlar, yalnızca bu hatta özgü olarak karşılaştıkları bir dizi teknik zorluk üzerinde de inşaatın sürmesi sırasında çalışmalar yaptılar ve bunları çözümlediler. 
     Kastoro-8 gemisi, bu hafta içerisinde Türkiye kıyıları yakınlarında çalışmalar yaparak, derin kesimlere döşenen bu boru ile, sığ sulardaki boruyu birleştirecek. İkinci hat Haziran ayında tümü ile tamamlanmış olacak ve Ağustos ayına kadar da denemeleri yapılacak. 
     Birinci hattın denemeleri ise sürüyor. 
     Hattın Rusya topraklarındaki kara kısmının inşaatı da sürüyor. 
     Hattın, Krasnodar bölgesinden geçecek olan 250 km.lik kısmının 232'si tamamlandı. Bu 232 km.'nin 142'si toprak altına döşendi. Bezimyannaya tepesinde de 900 metrelik bir tünel inşaatı devam ediyor. Bu tünelin 130 metresi kazıldı. 
     Açıklamada, Mavi Akım hattı ile Türkiye'ye gazın tesliminin başlangıcının bu yılın Ekim ayına planlandığı ve hattan Türkiye'ye 2003 yılında 2 milyar metreküp gaz teslim edileceği ifade edildi. 
     





</TEXT>
</DOC>
