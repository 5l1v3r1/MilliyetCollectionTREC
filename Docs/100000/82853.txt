<DOC>
<DOCNO> 82853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/son/sonspo19.html </URL>
<DATE> 2002/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Simao ''Gitmem söz konusu değil. 1 sene daha Fener'deyim'' 
</HEADLINE>
<TEXT>

     Fenerbahçe'nin Brezilyalı futbolcusu Vicente Simao, bir sezon daha Fenerbahçe'de oynayacağını açıkladı. 
     Fenerbahçe Burnu'ndaki kulüp binasına gelerek, kulüp başkanı Aziz Yıldırım ve teknik direktör Werner Lorant ile görüşen Simao, çıkışta gazetecilere yaptığı açıklamada, Fenerbahçe'den ayrılmasının söz konusu olmadığını söyledi. 
     Sarı-lacivertli kulüple sözleşmesinin sürdüğünü anlatan Simao, ''İçerde gönderileceğim şeklinde bir şey konuşulmadı. Lorant benden memnun olduğunu söyledi. Önümüzdeki sezon da Fenerbahçe'de oynayacağımı sanıyorum'' diye konuştu. 
     Fenerbahçe'de geride kalan sezonda çok fazla oynama şansı bulamadığını kaydeden Brezilyalı futbolcu, bu yüzden kendisini gösteremediğini, önümüzdeki sezonun kendi açısından daha iyi olacağını savundu. 
     Simao, Fenerbahçe'nin yeni sezon için renklerine kattığını açıkladığı vatandaşı Washington'u da tanıdığını belirterek, ''Çok iyi bir oyuncu. Burada başarılı olacağını düşünüyorum'' dedi. 
     





</TEXT>
</DOC>
