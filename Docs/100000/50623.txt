<DOC>
<DOCNO> 50623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/05/ekonomi/eko03.html </URL>
<DATE> 2001/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
4.5 katrilyonluk ödeme 
</HEADLINE>
<TEXT>

Çarşamba günü 4.5 katrilyonluk itfası olan Hazine, yarın iki ayrı bono ihalesi düzenleyecek 
     EKONOMİ SERVİSİ 

     Hazine, bu hafta çarşamba günü yapacağı 4.5 katrilyon liralık rekor iç borç geri ödemesinin finansmanı için çarşamba günü biri 147, diğeri de 231 gün vadeli iki iç borçlanma ihalesi düzenleyecek. 
     Hazine’nin yarın 7 Kasım valörüyle ihraç edeceği 147 gün vadeli bonolar, 30 Ekim’de ihraç edilen 154 günlük bonoların, 231 gün vadeli bonolar ise 29 Mayıs 2001’de ihraç edilen 392 gün vadeli tahvillerin yeniden ihracına yönelik olacak. Hazine her iki ihale için de borçlanma limiti açıklamadı. 
     Hazine, 7 Kasım günü, 3.2 katrilyon lirası piyasaya, 1.3 katrilyon lirası da kamu bankaları ve TMSF’ye yapılacak olan toplam 4.5 katrilyon liralık geri ödemeyi sorunsuz halletmek için, henüz kullanılmayan IMF kredisine mahsuben Merkez Bankası’ndan da geçen hafta 3.2 milyar dolar alarak karşılığında IMF’den sağlanan kredinin geri ödeme koşullarıyla uyumlu tahvil verdi. 
     Hazine’nin, uluslararası piyasalara tahvil ihracı yoluyla sağladığı 500 milyon euro da 7 Kasım çarşamba günü Hazine hesaplarına giriyor. 
     



 EKONOMİ 














</TEXT>
</DOC>
