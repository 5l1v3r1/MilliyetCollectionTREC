<DOC>
<DOCNO> 58280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/21/son/sondun12.html </URL>
<DATE> 2001/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Euro'ya geçme öncesinde Avrupa'da kara para paniği 
</HEADLINE>
<TEXT>

     Ortak para birimi euro'ya, 1 Ocak 2002 tarihinde geçmeye hazırlanan AB üyesi 12 ülkede, ''kara para aklama'' hareketinin yoğunlaştığı ifade ediliyor. 
     Belçika'da, ''yastık altında'' sakladıkları nakit paraların bir süre sonra geçersiz olacağını göz önünde bulunduran Belçikalılar, ''Nereden buldun '' sorusuna muhatap olmak korkusuyla, bu paraları banka hesaplarına aktaramıyorlar. 
     Son aylarda çek, banka ve kredi kartı harcamalarının azaldığına, nakit harcamaların çok arttığına dikkati çeken uzmanlar, kapsamlı bir ''kara para aklama'' hareketinin sürdüğünü belirtiyorlar. 
     Antika, tablo, mücevher gibi eşyaların veya sanat eserlerinin fiyatlarında ve satışlarında artış olduğu, müşterilerin bu alımları nakit parayla yaptıkları ve faturaları düşük gösterdikleri ifade ediliyor. 
     Kimlik sorulmadan yapılan bu tür satışlarda, piyasadan kalkacak olan ulusal paraların değerli eşyalarla ''takas edildiği'', bu eşyaların, euro uygulamasının başlamasından sonra tekrar satışa sunulabileceği bildiriliyor. 
     Belçika yasalarına göre, 400 bin frankı yaklaşık 15 milyar TL geçen miktarda satış veya işlem yapan tüccarlar, şirketler, bankalar ve noterler, alıcıların kimliğini belirlemek ve bu hareketi Maliye Bakanlığı'na bildirmekle yükümlü bulunuyor. Nakit para trafiğinin en fazla arttığı ''Euroland'' ülkelerinin başında Fransa, İspanya, Hollanda, Almanya ve Belçika'nın geldiği belirtiliyor. Mafya ve suç örgütlerinin de ellerindeki paraları euro veya dolar ile değiştirme paniği yaşadıkları belirtiliyor. 
     Piyasaya giren nakit parada ani artışın, özellikle inşaat sektöründe ve sanat eserlerinde fiyatların yükselmesine neden olduğunu bildiren uzmanlar, Belçika'da, Maliye Bakanlığı'nın, ''olayın bilincinde olduğunu, gelişmeleri izlediğini ancak euro'ya geçişin aksamasını önlemek amacıyla, kara para aklayanların üzerine müfettiş göndermemeyi tercih ettğini'' anlattılar. Belçika frankının, iki aylık uyum sürecinden sonra, 28 Şubat 2002'de tedavülden kalkacağını hatırlatan uzmanlar, ulusal paranın ''küçük bir enflasyona'' hedef olmasının beklendiğini, bunun doğal sayılacağını ifade ettiler. Euroland ülkelerinde, son birkaç ayda ''yastık altından çıkıp'' nakit olarak piyasaya akan ulusal para miktarının milyarlarca euro değerinde olduğu belirtiliyor. 
     Brüksel Üniversitesi profesörlerinden maliye avukatı Thierry Afschrift, ''yastık altında para saklamanın ilkel bir yaklaşım olduğunu'' söyleyerek, özellikle yaşlı kişilerin bunu yapmayı sürdürdüklerini belirtti. Afschrift, bankalara 10 bin euro üzerinde, yüksek miktarda nakit para yatıranların durumlarının özel komisyonlar tarafından incelendiğini ve bazılarının savcılığa bildirildiğini belirtti. Belçika Merkez Bankası, son haftalarda, piyasadaki yüksek değerli kağıt para miktarının çok arttığını bildirdi. Uzmanlar, euro'ya güvenmeyen insanlar arasında, ulusal paralarını ABD dolarına çevirmeyi tercih edenlerin çokluğuna da işaret ediyorlar. 
     Avrupa polisi Europol, AB ülkeleri genelinde, euro'ya geçiş kapsamında kara para aklama olaylarına karşı alarmda olduğunu açıkladı. Öte yandan, Rus mafyasının 32,7 milyar euro değerinde Alman markını ve diğer Avrupa paralarını dolar ile takas edeceğini öne süren Belçika BBL bankası uzmanları, ''500 euro'luk kağıt paraların, 100 dolarlık kağıt paralardan daha az yer tutacağını'' hatırlatarak, mafyanın euro'ya yönelmesinin yararlı olacağını ima ettiler. 
     






</TEXT>
</DOC>
