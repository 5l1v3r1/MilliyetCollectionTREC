<DOC>
<DOCNO> 57782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/18/son/sonspo08.html </URL>
<DATE> 2001/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkan Sümer ile Sadi Tekelioğlu yerel bir kanalda tartıştı 
</HEADLINE>
<TEXT>

     Gençlerbirliği maçının ardından maçın hakemi Orhan Erdemir ve Gençlerbirliği Kulübü Başkanı İlhan Cavcav'a büyük tepki gösteren Trabzonspor'da, kulüp başkanı Sümer ile bordo-mavili takımın eski teknik direktörü Tekelioğlu'nun tartışması başka bir gündem yarattı. 
     Trabzon'da yayın yapan Kuzey TV'deki canlı yayın programını katılan Sadi Tekelioğlu, Özkan Sümerci olmanın bedelini ağır ödediğini belirterek, şunları söyledi 
     ''Beni görev yaptığım dönem içerisinde hiç savunmadı. Yönetim kurulunda beni oylamaya sundu. Hak ettiğim bir biçimde görevden ayrıldığıma inanmıyorum. Benim döneminde transfer yapılmadı. Bazı oyuncular takımdan gönderildi. Çok fedekarlıklar yaptım, bunların hiçbiri dile getirilmedi. Futbolculara para ödenmedi. Şimdi kulüpte daha iyi şartlar var. Briegel'e nasıl dünyanın parası verildi. 
     İstanbul'daki yöneticiler artık, takımı tüm deplasman maçlarında takip ediyorlar. Bizim zamanımızda deplasman maçlarında yalnız kaldık.'' Bu açıklamalar üzerine, kulüp başkanı Sümer, programa telefonla katılarak, Tekelioğlu'nun suçlamalarına şöyle karşılık verdi 
     ''Yönetim kurulu olarak demokratik bir biçimde oylama yaptık ve bu oylama sonucunda teknik heyetin göreve devam etmesi kararı aldık. 
     Kendisi Trabzonspor'dan kovularak, gitmemiştir. Biz onu görevde tuttuk ancak Denizlispor beraberliği sonrası görevinden istifa ettiğini açıklamıştır. Şimdi kulüpte daha iyi şartlar var diyor . Biz ona, futbolculara 13 Aralık'ta ödeme yapacağımızı söylemiştik ve gününde ödeme yaptık. Briegel'e ödeme konusunda da dünyanın parasını verdiğimizi söylüyor. Bunlar yanlış ifadeler. Briegel'e şu ana kadar 84 bin marklık bir ödeme yaptık. Oyuncu takviyesi yapılmadığını ve 
     kendisinin fedakar şartlarda görev yaptığını ve bu konuda takdir beklediğini söylüyor. Böyle bir yetersiz kadroyu gördü de neden görevde kaldı '' Sümer, Tekelioğlu'nun takımdan bazı oyuncular gönderildi biçimindeki suçlamaları ile ilgili olarak da, ''Cafer'in bizden tüm oyunculara transferde belirlediğimiz sabit bir paranın üzerinde talebi oldu ve biz de o nedenle kendisi ile anlaşamayacağımız söyledik ve takımdan ayrıldı. Murat ise ekonomik şartları ileri sürerek, başka bir kulübe gitti. Murat da yakın çevresine takımda ilk 11'de forma giyemediğim için Trabzonspor'dan ayrıldım diyormuş. Kennedy'i almamızı istedi ancak daha sonra kendisi vazgeçti'' diye konuştu. Tekelioğlu'nun başkan Sümer'in tek adam olduğu yönündeki suçlamasına ise başkan Sümer, ''Tek adam olsaydım, demokratik bir biçimde oylamaya sunulmazdı. Yönetim kurulu olarak, kararlar alınmıştır. Bu konuda yanlış düşünüyorsa, neden oylama sonrası görevine devam etti '' biçiminde karşılık verdi. Özkan Sümer, programda bu sezon hakem hataları nedeniyle puan kayıplarına da uğradıklarını belirterek, sözlerini şöyle tamamladı ''Samsunspor maçında bir kural hatası olmuştur ve federasyon talimatları ters düz ederek, 3 puanımızı gasp etmiştir. Tahkim kurulu da cezalı oyuncu Baidoo'nun oynatılışını görmemezlikten gelip, bu konuda müracatımıza olumlu bir yanıt vermemiştir. Müracaat edip, bu konuyu gündeme oturtmasaydık, daha iyi bir sonuç alabilirdik. Galatasaray ve Gençlerbirliği maçlarında da hakem hataları ile karşılaştık. Gençlerbirliği maçının hakemi Orhan Erdemir, kendini aşağılayanları bu maçta ödüllendirmiştir. Bu tip konularda suskun kaldık. Ancak birşey söyleyip onu yerine getirememektense, gizlilik içinde çalışmaları sürdürmeyi tercih ediyoruz.'' 
     






</TEXT>
</DOC>
