<DOC>
<DOCNO> 93879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/son/sondun24.html </URL>
<DATE> 2002/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da ''islamofobi İslam korkusu '' içeren rapor tepki çekti 
</HEADLINE>
<TEXT>

     Belçika Senatosu'nda düzenlenen bir raporda, ülkedeki Müslümanlar arasında aşırı uçların tehlike oluşturduğu görüşünün savunulması, bazı çevrelerin tepkisine neden oldu. 
     Belçika İstihbarat Servisi'ni kontrol etmekle görevli parlamento komisyonunun geçen ay açıklanan raporunda, ülkede faaliyet gösteren ''aşırı dinci ve terörist Müslümanlardan'' söz edilmişti. 
     Belçika'daki Müslümanları temsil etmek iddiasında olan ve devlet tarafından resmen tanınan Müslümanlar Yürütme Organı'nın Başkanı Nureddin Malujahmum, Senato Başkanı Armand De Decker'e bir mektup yazarak, söz konusu raporun ''islamofobi İslam korkusu '' içerdiğini ve iftiralarla dolu olduğunu savundu. 
     Mektubun yazılma şeklinden duyulan rahatsızlığı gizlemeyen Senato Başkanı, Müslümanlar Yürütme Organı temsilcileri ile Senato üyelerini bir toplantı çerçevesinde buluşturdu. 
     Soğuk ve gergin bir ortamda yapılan toplantıya ilişkin bilgi veren De Decker, muhataplara, ''her şeyden önce demokratik bir ülkede yaşandığının hatırlatılması ihtiyacı duyulduğunu'' belirterek, kendilerinden, ''Müslüman toplum içindeki sorunları tespit etme zamanı geldiğini fark etmelerinin'' istendiğini anlattı. 
     Nureddin Malujahmum da, açıklamasında, Senato raporunun İslam korkusu yaydığı görüşünü tekrarlarken, bir diyalog başlatılmasının sevindirici olduğunu söyledi. 
     Belçika devleti, çaba harcadığı halde, Müslümanlar Yürütme Organı'nın çalışmalarını kontrol altına alamıyor. Bu kuruluşun faaliyetleri, bazı Arap ülkelerinin ve çeşitli bireylerin yönetim ve kontrolünde kalıyor. Organ bünyesinde, yıllardır bitmeyen gerginlik, çekişme, görüş ayrılıkları ve koltuk kavgaları yaşanıyor. Belçika basını, bu kurumun, Belçika'daki Müslümanlar arasında aşırı dinci ve terör destekçilerinin de bulunduğu fikrini kabul etmemesini eleştiriyor ve bu gerçeği, somut adli dosyaların gözler önüne serdiğini hatırlatıyor. 
     Belçika'da, büyük çoğunluğu Kuzey Afrika asıllı olan çok sayıda aşırı dinci terörist faaliyet gösteriyor. Bazıları terör örgütü El Kaide bünyesinde ''savaşırken'' yakalanan, bir kısmı halen ABD'de ve Belçika'da tutuklu bulunan bu kişilerin, ''Belçika'nın teröristlere sağladığı müsait ortamdan'' yararlandıkları, pasaportunu da alarak bu ülkeyi ''arka bahçe'' olarak kullandıkları basında da ifade ediliyor. 
     Devlet istatistikleri, 10 milyon nüfuslu Belçika'da 300 bin Müslüman'ın yaşadığını gösteriyor. Genelde, ülkede sorunsuz bir toplum kesimi oluşturan Müslümanlar, aşırı dinci ve terör bağlantılı bazı küçük gruplardan kaynaklanan endişelerin getirdiği rahatsızlığı yaşıyorlar. 
     





</TEXT>
</DOC>
