<DOC>
<DOCNO> 63302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/20/son/sontur09.html </URL>
<DATE> 2002/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli, Kürtçe eğitim kampanyasına yüklendi... 
</HEADLINE>
<TEXT>

     MHP Genel Başkanı, Devlet Bakanı ve Başbakan Yardımcısı Devlet Bahçeli, ''Sonuç ne olursa olsun Türkiye, varlığını tehdit eden her türlü yıkıcı ve bölücü unsura karşı mücadelesini bütün zeminlerde sürdürmeye devam edecektir'' dedi. 
     MHP Genel Başkanı Bahçeli, partisinin Nevşehir'de düzenlediği, MHP'li Belediye Başkanları Çalışma Toplantısı'na katıldı. Devlet Bahçeli, burada düzenlediği basın toplantısında, 2001 yılının hem Türkiye, hem de dünya açısından zorlu bir yıl olduğunu, küresel ekonomik daralma, Türkiye'nin içine girdiği ekonomik kriz ortamı ve son olarak da 11 Eylül terör olayları ile başlayan ve Afganistan'a yönelik NATO harekatına varan sürecin, 2001 yılına damgasını vurduğunu kaydetti. 
     11 Eylül olayları ile birlikte, terörizmin, insanlığın ortak 
     geleceği açısından büyük bir tehdit olduğunun herkes tarafından görüldüğünü belirten Bahçeli, ''Terörizm gerçeğinin uluslararası alanda yoğun olarak gündeme gelmesi, mücadele sürecinde de evrensel bir işbirliğinin zorunluluğunu ortaya koymuştur'' dedi. Başbakan Ecevit'in ABD'ye yaptığı ziyaretin bu açıdan da önem kazandığını belirten Bahçeli, bu gezinin, Türkiye'nin hassasiyetini dünya kamuoyuna açıklanmasına aracı olduğunu söyledi. Bahçeli, Türkiye'nin terörizmle mücadelede çektiği sıkıntılar ile bazı devletlerin farklı yaklaşımlarına, yetersiz ve tutarsız tavırlarına bir kez daha dikkat çekildiğini ifade etti. Son aylardaki gelişmelerin, terörizm topyekün ortadan kalkıncaya kadar bütün dünyada kollektif bir mücadele şuurunu yaratmasının en büyük dilekleri olduğunu bildiren Bahçeli, şunları söyledi ''Sonuç ne olursa olsun Türkiye, varlığını tehdit eden her türlü yıkıcı ve bölücü unsura karşı mücadelesini bütün zeminlerde sürdürmeye devam edecektir. Son zamanlarda bölücü unsurların, yeni stratejiler çerçevesinde çeşitli eylemler geliştirdiği ve amaçlarına dolaylı yollardan ulaşmak istediği anlaşılmaktadır. Bölücü, yıkıcı terörist odakların, bu tür yollarla da hedeflerine varması mümkün değildir. Türk milleti ve devleti, hem gelişme ve reform iradesini kuvvetlendirerek koruyacak, hem birlik ve dirliğine yönelik planlı girişimleri bertaraf edecektir.'' 
     






</TEXT>
</DOC>
