<DOC>
<DOCNO> 50261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/02/son/sontur20.html </URL>
<DATE> 2001/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdi İpekçi Barış ve Dostluk Ödülleri dağıtıldı 
</HEADLINE>
<TEXT>

     Yunanistan jürisi tarafından belirlenen Abdi İpekçi Barış ve Dostluk Ödülleri, Atina'da yapılan törenle dağıtıldı. 
     Tarım ve Köyişleri Bakanı Hüsnü Yusuf Gökalp, Yunanistan'ın eski Tarım, yeni Deniz Ticaret Bakanı Yorgo Anomeritis ile birlikte özel ödül aldı. 
     Abdi İpekçi özel ödülleri, Gökalp ve Anomeritis'in yanı sıra İstanbul Üniversitesi Rektörü Kemal Alemdaroğlu, Eski Atina Üniversitesi Rektörü Konstandinos Dimopulos, eski Yunan Gazeteciler Derneği Başkanı Nikos Kiaos, işadamları Panayotis Kuçikos, Şarık Tara ve Asaf Güneri'ye verildi. İletişim alanında Türk-Yunan Forumu adına verilen ödülü ise forumu temsilen eski Dışişleri Bakanlarından İlter Türkmen aldı. 
     Gökalp, ödül töreninde yaptığı ve Abdi İpekçi'yi saygıyla andığını belirterek başladığı konuşmasında, Türkler ve Yunanlıların aynı coğrafyanın güçlü ortak özelliklere sahip insanları olduklarını söyledi. 
     Son 2 yıldan bu yana iki ülke arasında dostluk ve barış arzulayan Türk ve Yunan halklarının bu arzusu doğrultusunda yeni bir iklim geliştiğini kaydeden Gökalp, '' Halklarımız çatışma değil işbirliği istiyor. Bu alanda büyük mesafe kaydettik. Geçmişte kaybettiğimiz zamanı telafi etmeye çalışıyoruz'' dedi. 
     Eski Tarım Bakanı Anomeritis ile bu alanda önemli mesafe kaydettiklerini de belirten Gökalp, geçen yıl Ankara'da iki ülke arasında bir ilki oluşturan tarımsal işbirliğine yönelik anlaşmanın imzalandığını hatırlattı. Gökalp, dün de veterinerlik ve bitki sağlığını konu alan iki anlaşmanın daha imzalandığını kaydetti. 
     Gökalp, ''Kuşkusuz iki ülke arasında bir dizi sorun da mevcut bulunuyor. Çözüm de kolay değil. Sabır ve anlayış göstermek durumundayız. Bu sorunlar ilişkilerimizi geliştirmemize engel olmamalı. Son 2 yıldaki gelişmeler geleceğe iyimserlikle bakmamızı sağlıyor'' dedi. 
     Anomeritis ise Gökalp ile birlikte ısrar ve inatla çalışarak işbirliği anlaşmaları imzaladıklarını ve beklentilerinin de ötesinde adımlar atabilme fırsatı bulduklarını söyledi. 
     Anomeritis, Gökalp ile Dışişleri Bakanı İsmail Cem ve Yunanistan Dışişleri Bakanı Yorgo Papandreu'yu örnek alarak, ilişkilerin geliştirilmesi noktasına vardıklarını da kaydetti. 
     Tarım ve Köyişleri Bakanı Gökalp, toplantıdan sonra Atina'dan ayrılarak, Dünya Gıda Örgütü toplantısına katılmak üzere Roma'ya hareket etti. 
     Bu arada, Abdi İpekçi Barış ve Dostluk Ödülleri Yunanistan Jürisi'nin, aralarında Milli Basketbolcu İbrahim Kutluay ve sanatçı Fedon'un da bulunduğu, ödüle layık gördüğü diğer isimler şöyle 
     İLETİŞİM ÖDÜLLERİ Haralambos MANİATİS - Halkida Belediye Başkanı Osman GÜRÜN - Muğla Belediye Başkanı Dinos HARİTOPULOS - Sapa Belediye Başkanı Osman TABAK - Tekirdağ Belediye Başkanı Fedon KALYONCU - Sanatçı Gülsün BİLGEHAN - Yazar Yorgos BİSTİS - Gazeteci Taçlan SÜERDEM - Gazeteci İbrahim KUTLUAY - Milli Basketbolcu Manolis MAVROMATİS - Gazeteci Malvina SFİGA - Özel Sektör Çalışanı EDEBİYAT ÖDÜLLERİ Lia MEGALU - SEFERİADİ - Yazar - Birincilik Ödülü Lena MERİKA - Yazar - İkincilik ödülü Panos MİSERLİS - Yazar - Üçüncülük ödülü HALK SANATI ÖDÜLLERİ Yorgos KARİOTİS - Yazar - Birincilik Ödülü Sula TOSKA-KABA - Yazar - İkincilik Ödülü MÜZİK - BESTE ÖDÜLLERİ Spiros DOGORİTİS - Müzisyen - Birincilik Ödülü Panos AMELİDİS - Müzisyen - İkincilik Ödülü BELGESEL ÖDÜLLERİ Maria MAVRİKU - Yönetmen - Birincilik Ödülü ÖVGÜ ÖDÜLLERİ Süha İLMAN Enis TULCA 
     






</TEXT>
</DOC>
