<DOC>
<DOCNO> 51491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/09/son/sontur05.html </URL>
<DATE> 2001/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ramazan başlıyor, ilk teravih namazı Perşembe günü... 
</HEADLINE>
<TEXT>

     İslam aleminin kutsal ayı Ramazan, 15 Kasım Perşembe günü kılınacak olan ilk teravih namazı ile başlayacak, gece yarısından sonra da sahura kalkılacak. 
     Yılmaz, ilk teravih namazının 15 Kasım Perşembe günü kılınacağını, gece yarısından sonra da sahura 
     kalkılacağını söyledi. Yılmaz, Ramazan'da oruç tutmanın farz ve evrensel olduğunu belirterek, yolcular ile hastaların oruç tutmayabileceklerini bildirdi. Yılmaz, ''Yolcular, yolculuklarını tamamladıktan sonra, hastalar da iyileştikten sonra tutmadıkları orucu tutabilirler. Hastalıkları sürekli olan ve iyileşmesi mümkün olmayanlar, tutmadıkları orucun yerine bir fakiri doyurabilecek kadar fitre vermelidirler'' diye konuştu. İftar sofralarında şaşa ve israftan kaçınılmasını, bunun yerine fakirlere yardım yapılmasını isteyen Yılmaz, bazı İslam ülkelerinin hala Ramazan'ın başlangıcını belirleyemediklerini belirtti. Yılmaz'ın verdiği bilgiye göre, Ramazan ayı boyunca çalışanların teravih namazına yetişebilmeleri için bölgelerde mevsim şartlarına göre namaz saatlerinde yeniden düzenleme yapılacak. 
     
     Ezanlar aynı anda okunacak 
     Camilerdeki halılar, sarık ve cübbeler temizlenecek, elektrik ve ısınma tesisatı, ses cihazları elden geçirilecek ve noksanlıklar giderilecek. 
     Sabah ve akşam ezanları, Diyanet Takvimi'nde gösterilen imsak ve iftar vakitlerinde her camide aynı anda okunacak. Ezanlar okunurken, camilerdeki ses cihazları lüzumundan fazla açılmayacak, mikrofon ve hoparlörler kulağa hoş gelecek şekilde ayarlanacak. 
     Camiler, 5 vakit ibadete açık bulundurulacak, cami görevlileri Ramazan ayının ve oruç ibadetinin varlığını hissettirecek derecede camiye, cemaate ve çevreye ilgi gösterecekler. 
     Vaaz ve hutbelerde, yetkisiz kişiler görevlendirilmeyecek, birlik ve beraberliği pekiştirici üslup kullanılacak, yanlış anlamalara sebep olabilecek ifade ve yorumlardan kaçınılacak. Siyaset ve şahsi konulara girilmeyecek. 
     İmamlar teravih namazını kıldırırken süratten kaçınacaklar ve teravih namazını namaz sureleri ile kıldırmaya özen gösterecekler. 
     İmkanlar ölçüsünde bazı camilerde hatm-i şerifle teravih namazı kıldırılmasına özen gösterilecek ve hatimle teravih namazı kılınacak camiler müftülüklerce önceden cemaate duyurulacak. 
     
     İmamlar cezaevi gezecek 
     Ramazan ayı dolayısıyla din adamları, görevlerinin başında bulunacaklar. Zaruri haller dışında hiçbir cami görevlisine izin verilmeyecek. 
     Ramazan dolayısıyla müftüler, vaiz ve diğer görevliler bulundukları yerlerdeki hastane, hapishane, çocuk ıslahevi ve çocuk yuvası gibi yerleri ziyaret edecekler, ihtiyaç sahibi, öksüz, yetim, hasta, yaşlı ve fakir kimselerle ilgilenecekler. Zaruri haller dışında izin yapmayacaklar. 
     Ramazan ayı boyunca görevlisi bulunmayan müftülük ve camilerde din hizmetlerinin en iyi şekilde yürütülmesi için çok sayıda din görevlisi görevlendirildi. 
     Başkanlık ayrıca, yaklaşık 150 din görevlisini de yurtdışında yaşayan vatandaşlar ile soydaşları dini konularda aydınlatmak üzere görevlendirdi. 
     Öte yandan, Ramazan'da orucu, en erken Iğdırlılar, en geç de İzmirliler açacak. 
     Ramazanın son günleri olan 11 Aralık'ta Kadir Gecesi kutlanacak, arife günü 15 Aralık'ta son oruç tutulacak ve 16 Aralık'da Ramazan Bayramı kutlanacak. 
     






</TEXT>
</DOC>
