<DOC>
<DOCNO> 62259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/14/son/sontur18.html </URL>
<DATE> 2002/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'daki Belediye Başkanları'ndan "kilitli" protesto 
</HEADLINE>
<TEXT>

     İstanbul Büyükşehir ve bazı ilçe belediye başkanları, İstanbul'un vergi gelirinden aldığı payın düşürülmesini protesto etti. Başkanlar TBMM Başkanı Ömer İzgi'ye temsili olarak kilit gönderirken, İstanbul Büyükşehir Belediye Başkanı Ali Müfit Gürtuna hatadan dönülmesini istedi. 
     İstanbul'un 17 ilçe belediye başkanı ve İstanbul Büyükşehir Belediye Başkanı Gürtuna, Taksim Meydanı'nda bulunan Metro Müzesi'nde biraraya geldi. DSP ve CHP'li ilçe Belediye başkanlarının katılmadığı buluşmada kahvaltı yapan başkanlar, daha sonra Taksim Atatürk Anıtı önüne yürüdü. 
     Burada saygı duruşunda bulunan ve anıta taleplerinin iliştirildiği çelenk bırakan başkanlar adına açıklama yapan İstanbul Büyükşehir Belediye Başkanı Gürtuna, toplanma amaçlarının "siyasi bir hareket" olmadığını söyledi. TBMM'de 8 Ocak tarihinde görüşülen yasa tasarısında bir önerge ile 
     İstanbul'dan toplanan vergi gelirlerinden aldıkları payın yüzde 60 oranında azaltıldığını kaydeden Gürtuna, "Bu hareket, bütün tarih boyunca İstanbul'a yapılmış en büyük kötülüklerden biridir" dedi. İstanbul'un "kaybolan yıllarını" getirmeye çalıştıklarını belirten Gürütuna, "Tepemize balyoz iniyor, ayağımıza prangalar bağlanıyor" diyerek yasayı eleştirdi. Gürtuna, son çıkarılan yasayla Türkiye'nin taşıyıcı gücü olan İstanbul'a büyük bir darbe vurulduğunu savunarak, yasaya "hata" değerlendirmesinde bulundu. Gürtuna, "Eğer tekrar meydanları, sokakları çöp dağları ile dolu, musluklarından tıs sesi gelen bir istanbul'da yaşamak istemiyorsak lüten bu hatadan dönülsün" şeklinde konuştu. Gürtuna, konuşmasının sonunda beraberinde getirdikleri kutunun içerisindeki asma kilitleri de basına göstererek, yasa ile kilitlerin İstanbullulara vurulduğuğunu savundu. 
     Gürtuna'nın konuşmasının ardından başkanlar hep birlikte İstiklal Caddesi üzerinden Galatasaray Postanesi'ne doğru, TBMM Başkanı Ömer İzgi'ye kilitleri göndermek üzere harekete geçti. Başkanlar cadde üzerinde bulunan ve Beyoğlu Belediye Başkanı Kadir Topbaş'ın işletmecisi olduğu öğrenilen Saray Muhallebicisi'ne girerek tatlı yedi. 
     Başkanlar daha sonra Galatasaray Postanesi'nden kilitleri İzgi'ye gönderdi. 
     
     Polis-gazeteci gerginliği 
     Bu arada, belediye başkanlarının etkinliğini izleyen gazeteciler ile polis arasında kısa bir gerginlik yaşandı. 
     Bir sivil polisin bir kameramana küfür etmesi üzerine başlayan gerginlik, Beyoğlu İlçe Emniyet Müdürü'nün araya girmesi ile yatıştırıldı. Sivil polisin cadde üzerinde bulunan Nizam Döviz'e girdiği görülürken, ilçe emniyet müdürü gerekli işlemin yapılacağını söyledi. 
     
     İstanbul'un kaybı 
     İstanbul Büyükşehir Belediyesi'nin İller Bankası'ndan aldığı gelir vergisi payı daha önce yüzde 5'ti. Bu pay, geçtiğimiz yıl için 513 trilyon 571 milyar liraya denk geliyordu. Yeni yasa ile payın yüzde 40'ı belirtilen miktardan düşülerek belediyenin hesabına, kalan yüzde 60 ise İller Bankası neznindeki hesaba yatırılacak ve illerin nüfusuna göre dağıtılacak. Yetkililer, son yasa ile İstanbul halkının verdiği vergilerden aldığı hizmetin bedelinde 417 trilyon 45 milyar lira, bunun da İstanbul'da yaşayanlara yüzde 57,51'lik gelir kaybı olarak yansıyacağını bildiriyor. 
     






</TEXT>
</DOC>
