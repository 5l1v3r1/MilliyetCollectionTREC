<DOC>
<DOCNO> 68914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/22/guncel/gun02.html </URL>
<DATE> 2002/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Aşevi açılışında komedi 
</HEADLINE>
<TEXT>
Protokol yedi vatandaş baktı 
Bolu Belediyesi’nin yardıma muhtaç insanlar için kurduğu aşevinin açılışında yemekleri protokol yedi, asıl aç olan halk kapıda bekledi 
     ERSİN ERCAN Bolu DHA 

     Bolu Belediyesi’nin hizmete soktuğu aşevinin açılışında yaşanan skandal herkesin tepkisini topladı. Açılış nedeniyle aşevine gelen protokol davetlileri, kapıda yüz kadar muhtaç insan beklerken masalara yerleşip bir güzel karınlarını doyurdular. Pencereden aşağıda bekleyenleri izleyerek mercimek çorbası, kuru fasulye, makarna ve tatlı yiyen protokol üyeleri, çıkışta makam araçlarına giderken basının uyarısı üzerine vatandaşların şikayetlerine kulak verdi. 
     
     Zehir kontrolü 
     Yemek sırasında basın mensuplarının dışarıda bekleyenleri hatırlatması üzerine Müftü Ahmet Okutan "Protokol yemekleri yiyerek zehirli olup olmadığını kontrol ediyor. Onlar bir yesin, sonra vatandaşlara dağıtılır" diye espri yaptı. Açılışa, Bolu Valisi Mehmet Ali Türker, DSP Bolu Milletvekili Mustafa Karslıoğlu, Belediye Başkanı DSP’li Yüksel Ceylan, Bolu 2. Komando Tugay Komutanı Tuğgeneral Muzaffer Çarpan, Cumhuriyet Başsavcısı Hamdi Ünal Karabeyoğlu, Abant İzzet Baysal Üniversitesi Rektörü Prof. Dr. Yaşar Akbıyık, Emniyet Müdürü Uğur Gür ve Baro Başkanı Yener Bandakçıoğlu katıldı. 
     



 GÜNCEL 

























</TEXT>
</DOC>
