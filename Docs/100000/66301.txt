<DOC>
<DOCNO> 66301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/07/guncel/gun02.html </URL>
<DATE> 2002/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Etibank’ta 3 tahliye 
</HEADLINE>
<TEXT>

DGM’nin görevsizlik kararı üzerine 5. Ağır Ceza Mahkemesi’nde yapılan ilk duruşmada Etibank davasında tutuklu sanık kalmadı 
     NEZİH GÜROL, İSMAİL POLAT İstanbul 

     Tasarruf Mevduatı Sigorta Fonu’na TMSF devrinden önce Etibank’ı çeşitli yöntemlerle yaklaşık 480 trilyon lira zarara uğrattıkları öne sürülen eski sahibi Dinç Bilgin, aynı dava kapsamında yargılanan Cavit Çağlar ve Nail Keçili, İstanbul 5. Ağır Ceza Mahkemesi’nce tahliye edildi. 
     İstanbul 6 No’lu DGM’nin 20 Aralık’ta verdiği "görevsizlik kararı" uyarınca dosyanın geldiği 5. Ağır Ceza’daki duruşmaya, rahatsızlığı nedeniyle hastanede bulunan Bilgin ile tutuklu sanık Keçili de katıldı. Yine hastanede tedavi gören Çağlar’ın gelmediği 10 saatlik duruşmada, Mustafa Çağlar ve Şevket Önay Bilgin’in de aralarında olduğu 15 tutuksuz sanık da hazır bulundu. 
     
     Servetim azaldı 
     Duruşmada mahkeme, Bilgin’in avukatının başvurusu üzerine, BDDK’nın, Bankalar Kanunu’nda düzenlenen "zimmet" suçu yönünden Etibank davasındaki kanuni müdahilliğini kaldırdı. Savunmasında murakıp raporlarını eleştiren Bilgin, şirketlerinin borç miktarının 700 - 800 milyon dolar olarak gösterildiğini, ancak miktarın 118 milyon dolar olduğunu anlattı. Bilgin, bankayı aldıktan sonra kişisel servetinde azalma olduğunu da dile getirdi. 
     
     Bensiz şirketim yönetilemez 
     Cezaevine girmeden önce 23 şirketi bulunduğunu belirten Keçili de, 1.5 yıllık tutukluluğunda "bacası dışarıda kalmak kaydıyla" 3 şirketinin kaldığını belirtti. Keçili, iddianameyi de "senaryo" olarak nitelendirerek, mahkeme başkanına, "Siz olmadan yargılama nasıl yapılamazsa, ben olmadan da şirketlerim yönetilemez. Krediler namusuyla alınmış, ödenmiştir" diye konuştu. 
     
     Yurtdışı yasağı sürüyor 
     İfadelerin tamamlanmasından sonra Cumhuriyet Savcısı Mehmet Emin Selimoğlu, Çağlar’ın "bihakkın", Bilgin ve Keçili’nin de, delillerin toplanmasının uzun sürmesi ve sabit ikametlerinin bulunması dikkate alınarak, kefalet karşılığı tahliyesine karar verilmesini istedi. 
     Mahkeme heyeti, Çağlar ve Bilgin’in yurtdışı yasağını kadırmazken, Keçili’ye de yurtdışı yasağı getirdi ve 3 sanığı da tahliye etti. 
     
     Geceyarısı ayrıldılar 
     Tahliye kararının ardından Çağlar’ın dayısı Şükrü Şankaya, oğlu Mustafa Çağlar ve avukatları, Dr. Lütfi Kırdar Kartal Eğitim ve Araştırma Hastanesi’ne saat 21.45 sıralarında geldi. Taburcu işlemlerinden sonra cezaevinden gelen bir ambulansa bindirilen Çağlar, gazetecilere "Adalet yerini buldu" dedi. Çağlar’ın cezaevinde tahliye işlemleri sürerken, oğluna ait Mercedes otomobil de cezaevi kapısına kadar yanaştırıldı. Saat 01.00 sıralarında cezaevinden sırayla çıkan Bilgin, Keçili ve Çağlar kendilerini bekleyenlerle birlikte ayrıldı. 



 GÜNCEL 





















</TEXT>
</DOC>
