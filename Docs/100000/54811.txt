<DOC>
<DOCNO> 54811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/30/guncel/agun.html </URL>
<DATE> 2001/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Tecavüz mağduru Leyla ve ailesinin hayatında dün yeni bir sayfa açıldı... 
</HEADLINE>
<TEXT>
İşte oldu Leyla 
Leyla Bozacı’ya 500 milyon liralık çek, 35 kiloluk gıda yardımı veren Valilik, bursla okutulacak çocukları için de 135 milyon aylık bağladı 
     ÜMRAN AVCI FOTOĞRAFLAR GARBİS ÖZATAY 

     Şile'de, bir polisin tecavüzüne uğradıktan sonra korkunç bir suç işlemişçesine toplum tarafından dışlanan Leyla Bozacı, eşi Eyüp ve üç masum yavrusunun hayatındaki kara bulutlar, dün az da olsa aralandı. Adeta cehennemi yaşayan Bozacı Ailesi için dünün ayrı bir önemi vardı. Çünkü verilen yardım sözleri, Vali Yardımcısı Ali Cafer Akyüz ile yapılacak görüşmeyle bir sonuca ulaşacaktı. Bu nedenle onca acının yaşandığı eve, biraz buruk da olsa büyük bir heyecan h kimdi. 
     
     HER ŞEY GÜZEL OLACAK 
     Bu önemli günde biz de onlarlaydık. Kahvaltı sofrasında çaylarını yudumlarken ne Leyla'nın ne de eşi Eyüp'ün sesi çıkıyordu. Dalıp giden gözlerinde umudun ışıltısıyla hüznün matlığı sürekli yer değiştiriyordu. Kafasında onlarca düşünceyle boğuştuğu ilk bakışta bile anlaşılan Leyla, sofrayı toplayıp 1 yaşındaki Erhan'ın yanına gitti. Parasızlıktan doktora götüremediği hasta yavrusuna bir öpücük kondurdu. "Her şey güzel olacak" diye fısıldadı belki de... 
     
     BİR ÇIĞLIKLA İRKİLDİK 
     Sonra Leyla, eşi Eyüp ve kocaman kocaman bakan mavi gözleriyle ne olup bittiğini anlamaya çalışan 9 yaşındaki Elif'le otomobile bindik. Umuda yolculuk başlamıştı... Onlar şaşkın ve ürkek, biz biraz gerginken hepimiz bir çığlıkla irkildik. Leyla, bunca zamandır hep içine attığı, bastırdığı o büyük acıyı gözyaşları ve çığlıklarla içinden atıyordu sanki... Eyüp onu tutmaya, sakinleştirmeye çalıştı ama nafile... 
     
     'EŞİMDEN KORKUYORUM' 
     Birkaç dakika sonra Leyla, aniden susuverdi. Biz olayın şokunu atlatmaya çalışırken Eyüp, Leyla'nın sık sık buna benzer sinir krizleri geçirdiğini anlattı. Leyla da yarı baygın bir halde şunları söyledi bize "Eyüp'ü geceleri değil yatağıma, odama bile almıyorum. O olay tekrar tekrar gözümde canlanıyor. Beynime önce bir sıcaklık, sonra da buz gibi bir soğukluk saplanıveriyor. Ardından dayanılmaz bir uğultu. Beni mahvettiler, bittim ben..." 
     
     PSİKOLOJİMİZ BOZULDU’ 
     Vilayete geldiğimizde Leyla az da olsa kendini toparlamıştı. Aileyi kapıda İl Sosyal Hizmetler Müdürü Kahraman Eroğlu karşıladı. Birlikte Vali Yardımcısı Ali Cafer Akyüz'ün makamına çıktık. Odada İstanbul Valiliği Sosyal Yardımlaşma ve Dayanışma Vakfı Genel Müdürü ile iki psikolog bekliyordu. Sorulara mahcup, kısa yanıtlar veren Leyla ve Eyüp, durumlarını şöyle özetledi "Psikolojimiz bozuk, ne işimiz var ne de destek olanımız, perişanız..." 
     
     EŞİNE DE İŞ BULUNDU 
     Yapılan görüşme sonucu Eyüp'e 10 Aralık'ta başlamak üzere Valilik’te kaynakçı olarak çalışma sözü verildi. Leyla ve Eyüp'le daha sonra Sosyal Yardımlaşma ve Dayanışma Vakfı'na gittik. Vakıf, Bozacı çiftine 500 milyon liralık çek ve gıda yardımı verdi. Üstelik çocukları Ebru 12 ile Elif'in 9 bursla okuması sağlanacaktı. Soğuk algınlığı nedeniyle yorgan döşek yatan 1 yaşındaki Erhan'ın ilaç masraflarını da vakıf üstlendi. Ayrıca üç çocuk için de aylık 135 milyon lira yardım bağlandı. 
     
     ANNEME DE OTURMA İZNİ’ 
     Bir çocuk yuvasında "bakıcı anne"lik işi teklif edilen Leyla, "Kendi çocuklarıma bile bakmaktan acizim. Bu işi nasıl yaparım Yapacağınız en büyük iyilik Romanya'daki anneme bir yıllık oturma izni vermeniz" dedi. Leyla'nın bu isteği de olumlu yanıt aldı. Bu pespembe vaatlerin ardından sözü Akyüz devraldı ve şunları söyledi "Bir kişinin hatası yüzünden teşkilatı karalamak doğru olmaz. Devletin şefkatli eli sizin de yanınızda olacak." 
     
     YARALARI KAPANIR MI 
     Ceplerinde 500 milyonluk çek, ellerinde 35 kiloluk gıda yardımıyla eve dönen Bozacı çiftinin yarası kapanmayacak kuşkusuz, ancak yavrularını doyurup okutabilmenin mutluluğu onlara yetecek. Kulaklarında dün duydukları şu cümle çınlayacak "Yaşananlar çok acı bile olsa zamanla umutlar onların yerini alacak..." 
     
Bu olay beni bitirdi      Leyla, tedavi ettiremediği hasta yavrusuna bir öpücük verdikten sonra, Valiliğe gitmek üzere yola çıktık. Ancak Leyla yolda aniden çığlık atarak ağlamaya başladı. Sakinleştiğinde dudaklarından şu cümle dökülüverdi "Beni mahvettiler, bittim ben..." Küçük Elif ise o sırada korkudan iyice irileşen gözleriyle ne olduğunu anlamaya çalışıyordu. 
     



 GÜNCEL 












</TEXT>
</DOC>
