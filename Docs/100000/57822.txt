<DOC>
<DOCNO> 57822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/19/dunya/dun01.html </URL>
<DATE> 2001/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yemen’de operasyon 
</HEADLINE>
<TEXT>

ABD’nin müdahalesinden korkan Yemen yönetimi, ülkedeki El Kaide örgütünü kendisi yok etmeye karar verdi ve ilk günkü operasyonlarda 12 kişi öldü 
     DIŞ HABERLER SERVİSİ 

     Daha düne kadar Irak, Sudan ve Somali ile birlikte ABD’nin terörle mücadelesinde öncelikli hedef ülkelerin başında yer alan Yemen, Afganistan’da El Kaide’ye karşı imha harekatını bitirmek üzere olan ABD’nin öfkesini üzerine çekmemek için kendi sınırları içindeki El Kaide örgütlenmesini kendisi yok etmeye karar verdi ve operasyon başlattı. 
     Usame bin Ladin’in lideri olduğu El Kaide örgütüyle bağlantısı olduğu tespit edilen köy, kasaba ve kabilelere karşı Yemen ordusunun düzenlediği operasyonlarda dün iki taraftan toplam 12 kişi öldürdü. 
     Yemen ordusunun, çok sayıda tank ve helikopterin de katılımıyla kabileler bölgesine düzenlediği operasyonda çok sayıda kişi de yaralandı. 
     
     Başkan Salih söz verdi 
     Operasyonun Yemen Devlet Başkanı Ali Abdullah Salih’in 27 Kasım’da Washington’da ABD Başkanı George W. Bush ile görüşmesinde terörizmle mücadelede tam destek vermesinden kısa süre sonra başlaması dikkat çekti. 
     Özel birliklerin, Yemen’in başkent Sana’nın 200 km doğusundaki Marib adlı kabileler bölgesinde bulunan El Hossun köyüne başlattığı operasyon sırasında çatışmanın, köy ileri gelenlerinin, El Kaide militanı olduğu sanılan kişileri Yemen güvenlik güçlerine teslim etmeyi kabul etmemesinin ardından çıktığı öğrenildi. 
     Operasyonun Afganistan’dan dönen Yemenli El Kaide militanlarının imha edilmesi veya tutuklanması amacıyla düzenlendiği bildirildi. 
     Yemen Times gazetesinde geçtiğimiz günlerde çıkan bir haberde Yemen Devlet Başkanı Ali Abdullah Salih’in ABD Başkanı Bush’a terörizmle mücadelede işbirliği sözü vermesinin ardından Yemen güvenlik güçlerinin, kabilelerin üslendiği dağlık bölgelerde bir tutuklama operasyonuna başlamaya hazırlandığı yazılmıştı. 


 DÜNYA 













</TEXT>
</DOC>
