<DOC>
<DOCNO> 92856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/29/son/sonspo05.html </URL>
<DATE> 2002/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'ın yeni transferi Baliç sağlık kontrolünden geçti 
</HEADLINE>
<TEXT>

     Galatasaray'ın, sürpriz bir biçimde dün renklerine bağladığı Elvir Baliç, Bakırköy Acıbadem Hastanesi'nde sağlık kontrolünden geçti. 
     Real Madrid'den transfer edilen Baliç, bir dizi teste tabi tutulurken, Galatasaray Kulübü Sağlık Kurulu Başkanı Prof.Dr.Mehmet Kurtoğlu, Boşnak futbolcunun futbol oynamasına engel hiçbir şeyin olmadığını söyledi. 
     Sağlık kontrolleri sırasında basın mensuplarının sorularını yanıtlayan Kurtoğlu, Baliç'i rutin testlere tabii tuttuklarını kaydederek, ''Kontrollerde Baliç'in sorununun olmadığını gördük. Her futbolcu kadar sezona hazır. Sabah saatlerinde Fatih Terim'in katılımıyla sağlık kurulu toplantısı yaptık. Yeni transferin futbol oynamasına engel olmadığını gördük'' diye konuştu. 
     Kurtoğlu, Baliç'in dizinden geçirdiği ameliyat konusundaki soruyu ise, şöyle yanıtladı 
     ''Bu konuda da bir sıkıntı yok. Ameliyat sonrası kalıcı sakatlığının bulunmadığını belirledik. Yalnızca adele gücünde eksiği var. Bu da sezon öncesi normal. Bundan sonra kendisini güçlendirmek için çalışacağız. Galatasaray gibi elit bir takımda oynaması nedeniyle özel çalışmalara tabi tutacağız. Rehabilitasyonla daha da güçlenmesini sağlamış olacağız.'' Kurtoğlu, sezon öncesi tüm futbolculara yaptıkları sağlık kontrolleri sonrasında, hiçbir futbolcunun sorun yaşamadığını ve sezona hazır olduğunu kaydetti. 
     Bu arada Baliç'in, efor testi sırasında başı dönünce, koşu bandından düşme tehlikesi yaşadı. Boşnak oyuncu, önündeki korkuluklara tutunarak dengesini sağladı. 
     





</TEXT>
</DOC>
