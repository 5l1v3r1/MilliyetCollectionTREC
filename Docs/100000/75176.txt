<DOC>
<DOCNO> 75176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/29/dunya/adun.html </URL>
<DATE> 2002/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Cehennemi yaşadılar... 
</HEADLINE>
<TEXT>

Netanya’da 21 kişinin ölümü ve 140 kişinin de yaralanmasıyla sonuçlanan intihar saldırısının ardından İsrail’den çok sert bir misilleme bekleniyor Ramallah’tan kaçış başladı 
     DIŞ HABERLER SERVİSİ 

     İsrail’in Netanya kentinde, önceki akşam bir HAMAS militanının düzenlediği ve 21 kişinin ölümüyle 140 kişinin de yaralanmasıyla sonuçlanan intihar saldırısının bölgede yaşanan düşük yoğunluklu savaşı daha da kızıştırması bekleniyor. Saldırının ardından şiddetli bir İsrail misillemesine kesin gözle bakılırken, öncelikli hedef konumundaki Filistin kenti Ramallah’tan kaçış başladı. 
     Sorumluluğunu HAMAS’ın üstlendiği saldırı, geçen yıl 1 Haziran’da Tel Aviv’deki bir diskotekte düzenlenen ve 21 kişinin ölümüyle sonuçlanan intihar saldırısından bu yana en fazla kişinin hayatını kaybettiği eylem olarak kayıtlara geçti. 20 İsrailli ile saldırganın öldüğü patlamanın ardından Park Otel savaş alanına döndü. 
     "Kamikaze", üzerine yerleştirdiği bombayı konuklarla dolu yemek salonunun girişinde patlattı. Militanın kemerindeki patlayıcıların otelin girişindeki üst düzey güvenlik önlemlerine rağmen fark edilmemesi dikkat çekti. Saldırı sırasında İsrailliler Hamursuz Bayramı nedeniyle en şık giysileriyle oteli doldurmuştu. Patlamanın etkisiyle kan gölüne dönen salondan yükselen çığlıklar cehennemi bir manzara yarattı. Saldırıdan yaralı kurtulan 52 yaşındaki Nechama Donenhirsch, yaşadığı şoku, "Birden salon cehenneme döndü" cümlesiyle tasvir etti. İlk şoku atlatmasının ardından çocuklarıyla ceset parçalarının, inleyen yaralıların üzerinden atlayarak dışarı çıkmaya çabalayan Donenhirsch, 10 - 12 yaşlarındaki bir kız çocuğunun ölürken yaşadığı dehşetle açılmış gözlerini asla unutmayacağını söyledi. 
     Saldırının ardından Filistin’de, İsrail’in misilleme yapacağı korkusu kol gezmeye başladı. Batı Şeria’daki kentlerde yaşayan Filistinliler, uzun sürecek bir İsrail kuşatmasına şimdiden hazırlanmaya başladılar. Filistinliler, gıda, tıbbi malzeme, mum gibi temel ihtiyaç maddelerini satın alarak stokluyor. Filistin yönetimi, Ramallah’taki bürolarında çalışan kendi personeline de tahliye emri verdi. 
     
     Yahudi yerleşimine baskın 4 ölü 
     Dün gece saatlerinde İsrail tankları Ramallah’ı ablukaya almak için harekete geçerken, Filistin lideri Yaser Arafat, şartsız ateşkese hazır olduğunu bildirdi. 
     Batı Şeria’nın Nablus kentinin kuzeyindeki Elon Moreh Yahudi yerleşimine Hamursuz Bayramı kutlamaları sırasında giren silahlı bir HAMAS militanı, 4 İsrailliyi öldürdü, birini de ağır yaraladı. 
     



 DÜNYA 










</TEXT>
</DOC>
