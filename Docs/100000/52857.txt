<DOC>
<DOCNO> 52857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/18/guncel/gun08.html </URL>
<DATE> 2001/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya kupasını alabilir miyiz 
</HEADLINE>
<TEXT>

ÇAPRAZ ATEŞ 
     AYTEN GÖRGÜN 

     Avusturya'yı 5 - 0 yenen Türk Milli Takımı, 2002'de Japonya ve Güney Kore'de yapılacak Dünya Kupası'na katılmaya hak kazandı. Son maçtaki iyi futbol ve skorun ardından bazı spor yazarları "Türkiye Dünya Şampiyonu olur" iddiasını gündeme getirdi. Milli Takım bu hedefe ulaşabilir mi Görüşler şöyle 
     
     Şenez Erzik UEFA As Başkanı 
Şampiyonluk, neden olmasın      5 - 0'lık maçı oynayan takım her türlü sonucu olabilir. Arjantin bu fakir ekonomisiyle iki kere Dünya Kupası'nda şampiyon oldu. Bugün Avrupa'ya bakıyoruz. Fransa dışında bizim kadar güzel oynayan kaç tane takım var. Yeter ki iyi hazırlanılsın, iyi bir plan program strateji yapılsın. Hedefin daima büyük olması lazım. Türkiye oradan Dünya Şampiyonu olarak dönmese ötekinden döner. Türkiye oraya gidiyorsa "Birinci grubu geçeyim" diye düşünmemesi lazım. Tabii ki olabilir, neden olmasın diyorum 
     
     Ali Şen FB eski Başkanı 
Seneye dünya şampiyonuyuz      Milli Takımımızda artık tecrübe var. Milli Takım oyuncularımız İngiltere, İtalya, Almanya ve İspanya gibi dünyanın en zor dört liginde oynuyor. Diğer milli futbolcularımıza ise bir sürü teklifler var. Futbolcularımızın hayat standartları çok yükseldi. Kendilerine güveni de var. Şampiyon olmaması için kötü organizasyon olmalı, o da yok. Milli takımımız gelecek yıl Dünya Şampiyonu olur. Dünya futboluyla Türk futbolu arasında farklar kapandı. Geçen çarşamba Türkiye'nin karşısına Dünya ve Avrupa şampiyonu olmuş Fransa da çıksa mağlubiyetten kurtarılmazdı. 
     
     Atilla Gökçe Spor yazarı 
Bazı koşulların sağlanması gerek      Türkiye'nin Dünya Şampiyonu olması için daha fazla şeyler lazım. Örneğin birkaç antrenörümüzün yurtdışında çalışması, her yıl iki üç takımımızın Şampiyonlar liginde oynaması, UEFA'daki en az dört takımımızın mücadele etmesi, ligimizin daha üst standartlara sahip olması lazım. Bunlar olmadan da Dünya Şampiyonu olunur. Gruplara ve sonraki eleme turlarına bağlı. Milli Takım yedi maçı kazanırsa Türkiye, Dünya Şampiyonu olur. Ama bu fikrin hayalden gerçek düzeyine taşınması için söylediğim koşulların olması gerekir. 
     
     Hikmet Çetin TBMM eski Başkanı 
Kuralar da çok önemli      Milli Takım 1954'den bu yana önemli bir başarı elde etti. Özellikle Galatasaray ile başlayan bu yükseliş Türk Milli Takımıyla sürüyor. Milli Takım son zamanların en başarılı, en iyi futbolcularından oluşan da bir takım. Ama Dünya şampiyonluğunun bu kadar kolay olabileceğini sanmıyorum. Milli takımının Dünya Kupası'nda önemli başarılar elde edeceğine inanıyorum. Bunu şampiyonluğa kadar götürür mü, onu güç görüyorum. Çok deneyimi büyük takımlar var. 32 takım arasında çekilecek kuralar da çok önemli. 
     



 GÜNCEL 












</TEXT>
</DOC>
