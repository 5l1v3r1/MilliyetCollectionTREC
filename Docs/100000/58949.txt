<DOC>
<DOCNO> 58949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/25/son/sonspo13.html </URL>
<DATE> 2001/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahaya inen Beşiktaşlı taraftarlar özür diledi 
</HEADLINE>
<TEXT>

     Beşiktaş ile Gaziantepspor arasında, geçen hafta sonunda yapılan Birinci Süper Futbol Ligi maçının ilk yarısının son anlarında sahaya giren siyah-beyazlı taraftarlar özür diledi. 
     Maç sonrası gözlem altına alınan, ancak daha sonra serbest bırakılan Ali Güney, Erhan Küçükçavdar, Ayhan Yılmaz, Gökmen Aydoğdu, Senkan Çarpışantürk, Levent Tezel ve Serkan Haberdar, Levent'teki bir restoranda basın açıklaması yaparak, yaptıkları hareketlerden dolayı pişman olduklarını söylediler. 
     Yapılan basın açıklamasında, ''Beşiktaş ile Gaziantepspor arasında oynanan maçın 44. dakikasında yaşanan gerginlikten dolayı İstanbul Valisi Erol Çakır, Emniyet Müdürü Hasan Özdemir ve büyük Beşiktaş camiasına vermiş olduğumuz üzüntü ve sıkıntıdan dolayı özür diliyoruz'' denildi. 
     Yapmış oldukları bu hareketin, kesinlikle hiçbir kurum ve kuruluşa bağlanmaması gerektiğini kaydeden taraftarlar, şunları söylediler 
     ''Olayların bu şekilde oluşmasını istemezdik. Maçın stresi ve heyecanı bizi istem dışı hareketlerde bulunmaya itmiştir. Aramızda bulunan arkadaşımız Serkan Haberdar, yanında 5 aylık hamile eşi bulunduğu halde, heyecan ve stresten dolayı sahaya atladı. Bu da yapılanların kesinlikle organize olmadığını açıkça göstermektedir. 
     Futbolcularımız, menajerimiz Sinan Engin ve güvenlik güçlerine, göstermiş oldukları soğukkanlı ve seviyeli davranışlardan ötürü teşekkür ederiz.'' 
     






</TEXT>
</DOC>
