<DOC>
<DOCNO> 78707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/son/sonspo12.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Okulun aşçısı hakem olunca, maç "çorba"ya döndü 
</HEADLINE>
<TEXT>

     Denizli'de, meslek yüksek okulları arasındaki futbol turnuvasında, karşılaşmayı yöneten okul aşçısının 10 dakikalık uzatmaya karar vermesi, oyuncuların tekme ve yumruklarla birbirine girmesine yol açtı. 
     Pamukkale Üniversitesi'nin düzenlediği turnuva kapsamında Çal İlçe Stadı'nda Honaz Meslek Yüksek Okulu ile Bekilli Meslek Yüksek Okulu karşı karşıya geldi. 
     Karşılaşmanın 90. dakikasına, Honaz Meslek Yüksek Okulu takımının 4-3 üstünlüğü ile girildi. Bu sırada maçın hakemliğini yapan Bekilli 
     Meslek Yüksek Okulu'nun aşçısı Ali Arısoy, 10 dakikalık uzatma oynanacağını işaret edince, ortalık karıştı. Her iki takımın oyuncuları tekme ve yumruklarla birbirine girerken, bazı oyuncuların kaşının yarıldığı görüldü. Emniyet güçleri olaya müdahale ederek, kavgayı yatıştırdı. Honaz Meslek Yüksek Okulu öğrencileri, hakemin kendi okulunun yenilgisini önlemek için maçı 10 dakika uzatmak istediğini belirttiler. 
     Denizli İl Hakem Kurulu Başkanı Ahmet İbanoğlu da özel turnuva bile olsa kendilerinden hakem talebinde bulunulması gerektiğini belirterek, uygulamayı eleştirdi. 
     





</TEXT>
</DOC>
