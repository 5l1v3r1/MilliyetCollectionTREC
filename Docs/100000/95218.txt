<DOC>
<DOCNO> 95218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/12/siyaset/siy06.html </URL>
<DATE> 2002/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz Önce AB sonra hükümet 
</HEADLINE>
<TEXT>

ANAP Genel Başkanı, Kopenhag Zirvesi öncesi yapılacak bir seçimin "Avrupa Birliği referandumu" niteliğinde olacağını söyledi 
     GÜVEN ÖZALP Brüksel 

     ANAP Genel Başkanı Mesut Yılmaz, Kopenhag Zirvesi öncesi yapılacak bir seçimin "Avrupa Birliği referandumu" niteliğinde olacağını belirterken, mevcut hükümeti bozma niyetinde olmadıklarını yineledi. Yılmaz, siyasi krizin nedeninin ise hükümet içinde AB konusunda yaşanan görüş ayrılığı olduğunu söyledi. 
     
     AB için olağanüstü toplantı 
     Avrupa Konvansiyonu toplantılarına katılmak üzere Brüksel’de bulunan Yılmaz, seçimlerin önümüzdeki aralık ayı öncesi ya da gelecek yıl olabileceğini belirtti. AB konusunun iç politika malzemesi olarak kullanılmasını istemediklerini kaydeden Yılmaz, "Aralıktan önce olursa referandum niteliği ağır basan bir seçim olacak" dedi. Meclis’i ağustosta AB için gerekli reformları geçirmek için olağanüstü toplantıya çağıracaklarını kaydeden Yılmaz, "Bizim için hükümet sorunu kadar hatta ondan daha önemli olan konu Kopenhag Zirvesi öncesinde Türkiye’nin AB’ye yönelik taahhütlerini yerine getirmesidir" diye konuştu. Türkiye’de yaşanan siyasi krizin en önemli nedeninin AB konusunda hükümet içinde yaşanan görüş ayrılığı olduğunu kaydeden Yılmaz, "Bu krizin ortaya çıkması da ondan sonraki gelişmelerin tetiklenmesi de bu görüş ayrılığının sonucudur. Meclis’te bu konuda yeterli çoğunluk var. İnanıyorum ki Meclis, gelecek kuşaklara olan bu borcunu mutlaka ödeyecektir" diye konuştu. 
     
     Tarihte öncelik AB 
     Şu aşamada hiçbir partinin seçim konusunda tarih empoze edecek yeterli desteğe sahip olmadığını söyleyen Yılmaz, bu tarihin belirlenmesi konusunda da önceliği AB reformlarına vereceklerini ifade etti. 
     



 SİYASET 























</TEXT>
</DOC>
