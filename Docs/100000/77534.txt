<DOC>
<DOCNO> 77534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/10/son/sondun17.html </URL>
<DATE> 2002/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'deki Türklerden Bush'a Ermeni mesajında dikkat çağrısı 
</HEADLINE>
<TEXT>

     Türk-Amerikan Dernekleri Asamblesi ATAA Başkanı Orhan Kaymakçalan, ABD Başkanı George Bush'a bir mektup göndererek, kendisinden 24 Nisan'da Ermeniler için yayımlayacağı mesajdaki ifadelerinde Türk bakış açısını da dikkate almasını istedi. 
     ABD başkanları, her yıl geleneksel olarak 24 nisanda, Birinci Dünya Savaşı'nın sonunda ölen Ermeniler için bir anma mesajı yayımlıyor. Ermeni lobisi, Osmanlı İmparatorluğu döneminde 1.5 milyon Ermeninin zorla göç ettirildiğini ve ''soykırıma'' tabi tutulduğunu iddia ediyor. 
     ATAA Başkanı Kaymakçalan, mektubunda, ''Türk-Amerikan Dernekleri Asamblesi üyeleri adına, 24 Nisan'daki yıllık anma mesajınızı formüle ederken Türk-Amerikan perspektifini dikkate almanızı tavsiye ediyorum. 
     Bilmenizi isteriz ki bu mesaj, Türk-Amerikan toplumu ve Türk milleti için büyük önem taşıyor ve ifadelerinizin her birini biz de büyük bir dikkatle tartıyoruz'' dedi. 
     Kaymakçalan, ''Endişelerimiz, geçen yıl haklı olarak kullanmaktan kaçındığınız soykırım sözcüğünün kullanılmasının ötesine gidiyor'' ifadesini kullandı. 
     Türklerle Ermenilerin bugün Türkiye'de barış içinde bir arada yaşadığını ve binlerce Ermeninin iş imkanı bulmak için Türkiye'ye geldiğini anlatan Kaymakçalan, soykırım iddialarının bugünkü ilişkilere gölge düşürdüğünü bildirdi. 
     Mektupta, Bush'un geçen yıl 24 Nisan'da kullandığı ''yok etmek'' annihilation sözcüğüyle işaret ettiği gibi, Osmanlı İmparatorluğu'nun, Ermeni nüfusunu yok etme politikası veya eylemine ilişkin hiçbir kanıt bulunmadığı belirtildi ve Ermenilerin buna ilişkin olarak ''Talat Paşa Telgrafları'' adı altında bazı sahte belgeler ürettiği, tarihçilerin ise bu belgeleri onaylamadığı kaydedildi. 
     
     Sürgün iddiası 
     Kaymakçalan, Bush'un 2001 mesajında, Birinci Dünya Savaşı sırasında Osmanlılara karşı Ruslarla işbirliğine girişen Ermenileri başka bölgelere göndermesini anlatırken kullanılan ''sürgün'' sözünün de yanlış olduğunu hatırlattı. Mektupta, Ermenilerin Suriye'deki bazı bölgelere gönderildiği ve bu toprakların da o dönemde Osmanlılara ait olduğu için bunun ''sürgün'' sayılamayacağı anlatıldı. 
     Bush'un bir önceki açıklamasında, Birinci Dünya Savaşı'nın ardından ölen Ermenilerin sayısını vermesi de mektupta eleştirildi. 
     Mektupta, o dönemde Ermeni ayrılıkçılar tarafından çok sayıda Müslümanın da öldürüldüğü hatırlatılarak, ''Bu dönemde Osmanlı İmparatorluğu topraklarındaki Ermeni nüfusunun toplamı 1.5 milyondan azdı'' ifadesi kullanıldı. Ermeni lobisi, 1915 yılında 1.5 milyon Ermeninin katledildiğini iddia ediyor. 
     Mektupta, İsrail Dışişleri Bakanı Şimon Peres'in, Ermeni gruplar ile Musevi soykırımı arasında ilişki kurmayı reddettiği de vurgulandı. 
     Kaymakçalan, mektubunda, Türkiye ve ABD'nin içinde bulunduğu bu zor dönemde Amerikan yönetiminin Türkiye'ye verdiği destek için teşekkür etti. 
     






</TEXT>
</DOC>
