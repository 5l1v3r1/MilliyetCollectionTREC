<DOC>
<DOCNO> 53575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/22/son/soneko03.html </URL>
<DATE> 2001/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Yeni stand-by anlaşması Ocak'ta..." 
</HEADLINE>
<TEXT>

     Ekonomiden sorumlu Devlet Bakanı Kemal Derviş, Uluslararası Para Fonu IMF ile yeni stand-by anlaşmasına yönelik çalışmaların Aralık ayında yoğunlaşacağını ve ''tahminen'' Ocak ayında, IMF İcra Direktörleri Kurulu'nda bir kararın çıkmasının beklendiğini söyledi. 
     Derviş, Türkiye'nin Washington Büyükelçiliği'nde düzenlediği basın toplantısında, 3 milyar dolarlık 4'üncü kredi diliminin Türkiye'ye serbest bırakılması için IMF İcra Direktörleri Kurulu'nun, gelecek hafta ortasında toplanacağını söyledi. 
     Derviş, ''Ancak bu para, o gün çıkacak demek değil. İcra Direktörleri Kurulu karar verecek. Tabii olumlu sonuç bekliyoruz'' dedi. 
     Türkiye'nin sorunlarının çözümünün aşırı borçlanmada aramasının doğru olmadığını belirten Derviş, ''Ek 10 milyar dolara gerek kalmasaydı daha çok sevinecektik. Ancak daha maliyetli bir borç almaktansa bu programın vadesi ve maliyeti daha uygun'' diye konuştu. 
     11 Eylül terör darbesinin bütün dünyada şok yarattığını ve para 
     piyasalarında muhafazakarlığa yol açtığını belirten Derviş, bu nedenle Türkiye'nin hızlı şekilde para piyasalarına girmesinin güçleştiğini kaydetti. Derviş, ''11 Eylül yüzünden dünya ekonomisi en az yüzde 1 daha az büyüyecek. Olumsuz etkisi olacak ve oluyor. 10 milyar dolarlık ek kaynağın gerekçesi bu etkileri bertaraf edip, programın başarıya ulaştırılmasında Türkiye'ye destek olmak. Yüksek borç, ekonomide yapıcı çabalar üzerinde ağır vergi gibi. Büyüme ritmini bozan bir şey. Mali politikalar, yapısal reformlar ve borç yönetimi teknikleriyle bu sıkıntıdan kurtulacağız'' dedi. 
     
     Dünyas Bankası kredisi gecikecek 
     Bakan Derviş, bir soru üzerine, Dünya Bankası'ndan Aralık ayında beklenen kredinin biraz gecikeceğini söyledi. Derviş, ''Dünya Bankası, Aralık kredisi çalışmalarına devam ediyor. Bir süre gecikecek. 
     Özellikle Vakıfbank'ın özelleştirilmesi gecikecek. 11 Eylül olayları durumu zorlaştırdı. Ama bu olağanüstü bir şey değil'' diye konuştu. 
     Derviş, ihale yasasına ilişkin bir soru üzerine, hükümet tarafından bu yasanın TBMM'ye sevk edildiğini söyledi. Bazı hazırlıklar yapmak gerektiğine işaret eden Derviş, ihale yasasının 1 Ocak 2003'te yürürlüğe girmesinin beklendiğini kaydetti. 
     Devlet Bakanı Derviş, IMF'nin Türkiye'ye 10 milyar dolar ek kaynak sağlama yönündeki prensip kararının piyasalara olumlu etkisinden de memnun olduğunu ifade etti. 
     Dövizlerin makul seviyeye düştüğünü ve dövizde istikrarın sağlandığını belirten Derviş, ''Bu gidişi devam ettirmemiz lazım. 
     Programa şüphe düşürecek tartışmalardan kaçınmalı. Geçen Haziran ve Temmuz ayında yaşadığız olaylar gibi... Herkes, sanıyorum sorumlu davranacak'' diye konuştu. 
     Bir gazetecinin, ''Kesinlikle seçim yapılmamalı diyebilir misiniz '' sorusu üzerine Derviş, bu tartışmalara girmek istemediğini söyledi. 
     Derviş, ''Seçim benim konum değil. Olur olmaz bu tartışmaya girmek istemiyorum. Türkiye'de bağımsız kuruluşlar var. Merkez Bankası, Bankacılık Düzenleme ve Denetleme Kurumu BDDK gibi. Ekonomide olumlu gidiş varken, siyasete bağımlı olmamız gerekmez'' dedi. 
     İtalya örneğini veren Derviş, 1970'li yıllarda bu ülkede sık sık hükümet değişiklikleri olduğunu, buna rağmen ekonominin hızla geliştiğini belirterek, ''Türkiye'de de temel ekonomik kurumlar iyi işlerse toplumsal dayanışma olursa o zaman her şeyi siyasete bağlamamak gerekir'' dedi. 
     Küçük ve orta yatırımcıların sorunlarına değinen Derviş, özellikle Halkbank'ta sıkıntı olduğunu söyledi. Derviş, şunları kaydetti 
     ''Bu işletmelere kredi verirken, kendi karına bakmıyordu. 
     Genel ekonominin krize girmesiyle küçük ve orta işletmeler zorluk yaşıyor. Türkiye'de artık herhangi bir kesimin, kendi geleceğini devlet yardımından beklediği dönemi kapattık. 
     Devletin kasasından doğrudan veya dolaylı herhangi birilerini kurtarmak, yeni düzenin temel ilkeleriyle çelişir.'' 
     
     Irak... 
     Kemal Derviş, ''ABD'nin askeri operasyonunu Irak'a uzatması halinde ortaya çıkabilecek sorunlara'' ilişkin soruya, ''Politik konulara girmek istemiyorum. Ancak Türkiye'nin ekonomisi için barışın bütün bölgede kuvvetlenmesi önemli. Bölgede olumsuzluk, askeri harekat tabii ki istenilir bir şey değil'' yanıtını verdi. 
     Derviş, bir başka soru üzerine, ABD'den doğrudan ikili yardım gelmesinin memnuniyetle karşılanacağını söyledi. 
     Bakan Derviş, özellikle tekstil kotaları ve serbest ticaret alanında destek gelmesinin iyi olacağını kaydetti. 
     






</TEXT>
</DOC>
