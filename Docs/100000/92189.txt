<DOC>
<DOCNO> 92189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/26/son/sondun19.html </URL>
<DATE> 2002/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da zafere sevinen Türklere ceza 
</HEADLINE>
<TEXT>

     Belçika'nın Mons kentinde belediye polisi, geçen hafta Türk Milli Takımı'nın Dünya Kupası maçlarında elde ettiği galibiyetlerin ardından coşku gösterilerinde bulunan Türklere ceza yağdırdı. 
     ''La Derniere Heure'' gazetesinin haberine göre, Türkiye'nin Japonya ve Senegal galibiyetlerinin ardından Mons bölgesinde sevinç gösterileri yapan taraftarların taşıtlarının plakalarını not eden polisler, ceza kesmek amacıyla adli takibat başlattı. 
     Gazete, Türklere, gereksiz klakson çalmak, kemer takmamak gibi suçlardan cezalar kesildiğini ve bunların, yazılı olarak evlerine iletildiğini bildirdi. 
     ''La Derniere Heure'' gazetesi, Belçika'da, topluma tam anlamıyla uyum sağlamış olan Türklerin, Belçikalıların ve İtalyanların elenmesinden sonra, zafer coşkusu gösterme şansına ve hakkına sahip tek küçük topluluğu oluşturduklarını yazarak, belediye yöneticilerinin bu tavrını eleştirdi. 
     Mons bölgesinde bazı Türklerin, bugünkü maçta olası bir galibiyet halinde ''ceza yemeden'' coşku gösterisinde bulunmak amacıyla belediyeden özel izin istedikleri bildirildi. 
     Belçika'daki Türkler, aynı zamanda Valon Sosyalist Partisi Başkanı olan İtalyan asıllı Belediye Başkanı Elio Di Rupo'ya elektronik posta mesajları göndererek, belediye yöneticilerinin ve polisinin tavrını kınıyorlar. Bu mesajlarda, Belediye Başkanı'na, ''Belçika veya İtalya yarı finale kalsaydı, coşku gösterilerinde bulunanlara ceza kestirir miydiniz '' sorusu yöneltiliyor. 
     





</TEXT>
</DOC>
