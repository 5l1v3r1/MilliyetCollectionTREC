<DOC>
<DOCNO> 52504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/15/son/sontur19.html </URL>
<DATE> 2001/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
"Önce çözüm sonra üyelik" 
</HEADLINE>
<TEXT>

     AB Komisyonu'nun Türkiye Masası'ndan da sorumlu Genişleme Genel Müdürü Michael Leigh, soruna çözüm bulunmadan Güney Kıbrıs'ın AB'ye üye olmasının, Türkiye-AB ilişkilerine ve Türkiye'nin AB üyeliğine gölge düşüreceğini söyledi. 
     Leigh, AB Komisyonu Türkiye Temsilciliği'nde, Türkiye için kabul edilen İlerleme Raporu'na ilişkin görüşlerini açıkladı ve gazetecilerin sorularını yanıtladı. 
     Ulusal Program'da UP Türkiye'nin Kıbrıs konusunda BM önderliğindeki süreci destekleyen açıklamalarının kendilerini memnun ettiğini belirten Leigh, ''Taahhütlerini somut tedbirlere dönüştürmesi konusunda Türkiye'yi teşvik ediyoruz'' diye konuştu. 
     AB'nin, Güney Kıbrıs AB'ye girmeden önce Kıbrıs sorununa çözüm bulunmasını arzu ettiğini ifade eden Leigh, ''Bu bir önkoşul olmasa da temennimiz bu yönde'' dedi. Leigh, AB'nin Kıbrıs konusuna bir çözüm bulunması önünde engel olarak görülmemesi gerektiğini, BM çerçevesinde her iki tarafı da tatmin edecek her türlü çözümün AB tarafından destekleneceğini kaydetti. 
     Leigh, ''Kıbrıs'ın bir çözüm bulunmadan AB'ye girmesi, Türkiye-AB ilişkilerinde kriz yaratır mı '' sorusu üzerine, şunları söyledi 
     ''Tüm çabalara rağmen, katılım görüşmeleri sona ermeden önce Kıbrıs konusu çözüme kavuşturulamazsa bu durum Kıbrıs'ın AB üyeliğine engel teşkil etmeyecektir. Arzu edilen sonuç elbette bu değil, ancak bu olursa Türkiye-AB ilişkileri ve Türkiye'nin AB üyelik sürecine gölge düşürür.'' 
     






</TEXT>
</DOC>
