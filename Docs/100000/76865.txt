<DOC>
<DOCNO> 76865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/06/son/sontur16.html </URL>
<DATE> 2002/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Dişlerini tedavi ettirmek için banka soyan üniversiteli 
</HEADLINE>
<TEXT>

     Adana'nın merkez Yüreğir İlçesi'ndeki İş Bankası Sarıcam Şubesi'nde, dün oyuncak tabancayla soygun yapan ve kısa süreli takip sonucu yakalanan üniversite öğrencisine olay yerinde tatbikat yaptırıldı. 
     Emniyet Müdürlüğü Gasp Büro Amirliği'nde yapılan sorgulamasından sonra soygunu gerçekleştirdiği bankaya getirilen Kırıkkale Üniversitesi Kimya Fakültesi 2. sınıf öğencisi Hüseyin Palabıyık 23 , soygunu sağlık problemleri nedeniyle yaptığını söyledi. 
     Diş sorunu nedeniyle paraya ihtiyacı olduğunu, ancak hiçbir yerden temin edemediğini anlatan Hüseyin Palabıyık, şöyle konuştu 
     ''Dişlerimi yaptırmam gerekiyordu. Daha önce ailemin katkısıyla yaptırdığım dişlerimde yeniden sorun meydana geldi. Yaklaşık 1 milyar liraya ihtiyacım vardı. Okulda toplayamadım. Borç para istediğim insanlar da bana yardımcı olmadı. Çaresiz kaldım''. 
     Evde bulunan ve gerçeğe benzeyen oyuncak tabancayla soygun yapmaya karar verdiğini belirten Hüseyin Palabıyık, şunları söyledi 
     ''Bu amaçla evimizin yakınındaki banka şubesi önüne geldim. Bir süre çevresinde gezdim ve banka önündeki bankta da oturdum. Önce vazgeçtim ve eve doğru yürümeye başladım. Daha sonra tekrar bankanın önüne geldim. Veznenin önünde biri duruyordu. Birden içeri girdim ve oyuncak tabancayı müşterinin kafasına dayayarak veznedardan cebimden çıkardığım poşete paraları doldurmasını söyledim. Bankadan çıktıktan sonra kaçarken yakalandım. Böyle olmasını istemezdim. Beni mecbur ettiler. 23 yıldır tek bir suç işlemedim. Pişmanım''. 
     Sanığın, Emniyet Müdürlüğü'ndeki sorgusunda da 14 dişinin tedavi ettirmesi için olayı gerçekleştirdiğini itiraf ettiği ve soygun sırasında uzattığı poşete paraları koyan veznedara ''Artık yeter. Bu kadarı ihtiyacımı görür'' dediği ifade edildi. 
     






</TEXT>
</DOC>
