<DOC>
<DOCNO> 66824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/10/dunya/adun.html </URL>
<DATE> 2002/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan taktiği Saddam’a sökmez 
</HEADLINE>
<TEXT>

Amerikalı uzmanlara göre, eski gücünün yarısını yitirse de, muhalif grupları öne sürüp Irak’ı sadece havadan bombalayarak Saddam’ı devirmek imkansız 
     DIŞ HABERLER SERVİSİ 

     Bush yönetimi son zamanlarda Irak’a karşı giderek sertleşip, Bağdat’ta rejim değişikliğini kafaya koyduğu izlenimini verirken, Saddam Hüseyin’i devirmeye yönelik bir harekatta Afganistan taktiğinin Irak’ta işe yaramayacağı belirtiliyor. 
     Amerikan Associated Press ajansının haberine göre, Amerikalı askeri yetkililer, Irak ordusunun eski gücünde olmasa bile hala savaşabilecek durumda olduğunu vurgulyorlar. 
     Yetkililer, Irak’ın farklı konumu nedeniyle, Afganistan’daki gibi az sayıda özel kuvvet ile Amerikan hava gücü desteğindeki muhalif grupları öne çıkaran bir savaşın Irak lideri Saddam Hüseyin’i devirmeye yetmeyeceğini düşünüyor. 
     
     400 bin askeri var 
     Askeri uzmanların değerlendirmelerine göre, Taliban rejiminin tersine Irak’ın büyük bir ordusu, modern hava savunma sistemleri, kısa menzilli balistik füzeleri bulunuyor. 1991’deki Körfez Savaşı öncesi dünyanın dördüncü büyük ordusuna sahip olan Irak, bugün askerlerinin yaklaşık yüzde 60’ını yitirmiş olsa da halen 350 ila 400 bin asker çıkarabilecek güçte. CIA Başkanı William Tenet’e göre, Körfez Savaşı öncesi bölgesel güç olmaya oynayan Irak’ın askeri gücü, bugün ancak Saddam’ı iktidarda tutup muhaliflere karşı savaşabilecek kapasitede ve zaten buna göre de örgütlenmiş durumda. Buna karşılık muhalif güçler, ABD’nin geniş kara desteği olmaksızın Irak ordusuna kafa tutabilecek durumda değil. 
     
     Muhalefet zayıf 
     Kuzey’deki muhalif güçler, Amerikan ve İngiliz uçaklarının koruduğu bölgede zorlukla tutunabilirken, güneydeki Şiiler’in hemen hiçbir gücü bulunmuyor. Saddam’ın yakın çevresi ise kendisine sonuna kadar bağlı kişilerden oluşuyor. Muhalif olanlar tasfiye edilmiş olduğundan, ABD’nin Saddam’a karşı kışkırtabileceği "alternatif liderlik" bulunmuyor. 
     
Amerika, Kürt kartını oynuyor      DIŞ HABERLER SERVİSİ 

     Alman der Spiegel dergisi, Amerikan yönetiminin, Irak’taki Kürtleri Saddam yönetimine karşı kışkırttığını öne sürdü. 
     ’Amerika, Kürtleri harekete geçiriyor’’ başlığını kullanan dergi, Saddam Hüseyin’i silah zoruyla düşürmeye karar veren Bush’un, muhalif Irak Ulusal Kongresi’ne bağlı birliklerle Kuzey Irak’taki Kürt grupların Bağdat yönetimine karşı silahlı ayaklanma başlatmalarını istediğini iddia etti. Dergi, Amerikalı temsilcilerin bu amaçla Barzani ile Talabani’ye, "uluslararası garantiye sahip bir yurt sağlanmasını" teklif ettiklerini yazdı. 
     Der Spiegel, Türkiye’nin, ayrılıkçı teröristlerin yeniden güçlenebileceği endişesiyle Washington ile işbirliğini kısıtlayabileceğini bildirdi. 
     



 DÜNYA 













</TEXT>
</DOC>
