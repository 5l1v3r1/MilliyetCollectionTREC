<DOC>
<DOCNO> 90688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/yazar/tamer.html </URL>
<DATE> 2002/06/19/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Hav hav, hav, hav, hav hav, hav 
</HEADLINE>
<TEXT>

     Bu yılki İstanbul Film Festivali’nde izlediğim filmlerden biri, 2 aydır aklımdan çıkmıyor. Ben de sık sık Lucy gibi havlamak ihtiyacını hissediyorum 
     Sakın Lucy’yi köpek falan sanmayın. 
     Lucy, 40 yaşlarında bir kadın. Eşi ve köpeğiyle yaşadığı evinde pek bir sorunu yok. Ancak sokağa her çıkışında karşılaştığı kural tanımazlık, Lucy için giderek tahammül edilemez bir hale geliyor. En basitinden hipermarkette alışveriş yapıp paketleri tekerlekli tel arabalarla otoparkta otomobiline kadar götürdükten sonra, bagajın hemen arkasında yolun orta yerinde bırakanlara illet oluyor. Sağa - sola bırakılmış tüm tekerlerli tel arabaları toplayıp, kendisininkiyle birlikte durmaları gereken yere kadar taşırken bir yandan da havlıyor. 
     Eşiyle birlikte kırlarda dolaştıkları keyifli bir tatil gününün sonunda, otomobili evinin yakınına park etmeye uğraşırken, fırlama bir gencin bir çalımla ondan önce davranıp kendi arabasını aynı yere park etmesi Lucy’yi çileden çıkartıyor. İlk tepkisi, önceliğin kendisinde olduğunu hatırlatarak genç adamdan arabasını başka yere park etmesini istemek. Karşısındaki aldırmayıp tam tersine hem suçlu hem güçlü misali baskın çıkmaya kalktığında ise Lucy tıpkı bir köpek gibi defalarca havlıyor. 
     Yine otomobilde giderlerken ve bu kez arabayı eşi kullanırken, kendileri trafik kurallarını hiçe saydıkları yetmiyormuş gibi, kurallara uymaya çalışanları da ahmak yerine koyan trafik magandaları Lucy’nin tepesini fena halde attırıyor. Ve kırmızı ışık yanıp da trafik durduğunda Lucy pencereyi açıp, başlıyor sürekli havlamaya. 
     Filmin kısa tanıtım yazısında "Lucy her türlü insani iletişim biçimini terk edip, kendi güvenli dünyasına çekilmeyi seçmiştir. Dünyanın zalimliği karşısında silahsız kalan Lucy, köpek olduğunu düşünür ve havlar. Amerikalı kadın yönetmen Kasia Adamik’in filmi, toplumun akıl hastalarına karşı tavrı üzerine hem sarsıcı, hem de çekici bir film" diyor. 
     
Siyasilere hav      Laf aramızda Lucy, film boyunca bana hiç de akıl hastasıymış gibi gelmedi. Tam tersine filmi izlediğimden bu yana ben de sık sık havlama arzusu duyuyorum. 
     Örneğin ekonomik göstergelerin tam da istikrarlı bir biçimde olumluya döndüğü sırada koalisyon ortağı siyasilerimizin bir çuval inciri berbat etmek konusunda birbirleriyle nasıl yarıştıkları ve sonunda da başarılı olmaya başladıklarını gördükçe en gür sesimle defalarca havlamak istiyorum. 
     Ekonomiyi 1 ay içinde bu hale getiren siyasilerin şimdi de belirsizlik mi var diye soru sorup zirve toplamalarına da hav hav hav diye tepki vermek geliyor içimden. 
     Her ülkeye nasip olmayan nadide boğazımızda, her aklına esenin ya da cebi para görenin altına bir tekne yaptırıp kuralsız - denetimsiz dolaşmasına izin veren başıbozukluğa da havlayabilirim. Hatta bu başıbozukluğun, yarın - öbür gün sizin gencecik evlatlarınıza da üniversiteyi bitirdikleri gün mezar olabileceğinden kaygı duyarak sadece kendim havlamakla yetinmeyip tüm Milliyet okurlarını da havlamaya davet edebilirim. 
     
Hakan Şükür’e hav      Milli Takımımızda Hakan Şükür’ün ısrarı üzerine cuma namazını kılmak için bir başka ülkeden imam getirtiliyorsa, namaz kılmayanlara pas verilmiyorsa ve bu bilgileri de Seul’de görevli meslektaşlarımızdan değil de, İstanbul’da masasının başında oturan Tuncay Özkan’ın yazısından öğrenebiliyorsak, yüzlerce kere hav hav hav hav 
     İstanbul’un trafiği felç haline getirilip insanları 3 - 3.5 saat yolda sefil etmeden 2. köprüde asfalt onarımı yapılamıyorsa hav hav hav 
     Avrupa Birliği’ne üyelik bağlamındaki ipe - sapa gelmez demeçleri nedeniyle Devlet Bahçeli’den Şükrü Sina Gürel’e uzanan birbirinden çok farklı dünya görüşüne sahip geniş bir yelpazedeki yetkililerimizin tümüne birden defalarca hav hav 
     
Yavuz’a hav      ANAP lideri Mesut Yılmaz’ın sarhoş araba kullanıp kaza yaptığı halde trafik polislerince görmezden gelinen, bu arada gazeteci döven büyük oğlu Yavuz’a hav 
     Tayyip Erdoğan’ın 1 trilyonu aşkın servetinin 550 milyarlık bölümünün oğlunun düğünündeki takılardan geldiği masalını anlatan avukatına hav 
     
     







Bir karar, iki haber 


İşte bu kadar... 


N zım anıldı 


Ecevit - Çiller diyaloğu 


Esas kriter ulusal çıkarlar olmalı... 


Hadi gidine gidine, Türkler geliyor 


H l tatil planı yapmadınız mı 


Bonoyu iyimserler alır 


Turizm ve deprem gıcığı 


İyi senaryo... 


Ezilenlerin şampiyonası... 


EGS Holding cephesinde son durum 


AB’nin kilidi Kıbrıs ne olacak 


Bunu onlara etmeyecektiniz 


Hav hav, hav, hav, hav hav, hav 


Çılgın şoför İhsan ve AB 


Tapu dairesine başvurun 


Devlet maaş ve faiz ödemekten başka bir iş yapamıyor 


</TEXT>
</DOC>
