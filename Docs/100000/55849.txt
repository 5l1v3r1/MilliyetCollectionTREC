<DOC>
<DOCNO> 55849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/06/son/soneko08.html </URL>
<DATE> 2001/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İktisat Bankası yarından itibaren yok.. 
</HEADLINE>
<TEXT>

     Tasarruf Mevduatı Sigorta Fonu'ndaki bankalardan İktisat Bankası'nın bankacılık işlemleri yapma ve mevduat kabul etme izni, BBDK'nın 28 Kasım tarihli kararı gereği yarından itibaren kalkıyor. 
     Bankacılık Düzenleme ve Denetleme Kurumu'ndan BDDK daha önce yapılan açıklamada, iki kez satışa sunulduğu halde satışı gerçekleşmeyen İktisat Bankası'nın ''bankacılık işlemleri yapma ve mevduat kabul etme izninin, BDDK'nın 28.11.2001 tarih ve 527 sayılı kararıyla 7 Aralık 2001 tarihinden itibaren kaldırıldığı belirtilmişti. 
     Açıklamaya göre, söz konusu bankadan alacaklı olanlar ve mevduatları bulunanların hiç bir hak kaybı olmayacak. İktisat Bankası'nın tüm çalışanlarının kazanılmış haklarının korunması hususunda gerekli önlemler de alındı. 
     İktisat Bankası'nın, 31 Ekim 2001 tarihi itibariyle birikmiş zararı ise 1 katrilyon 757 trilyon 183 milyar lira olarak açıklanmıştı. 
     Yönetim ve denetimi 15 Mart 2001 tarihinde Tasarruf Mevduatı Sigorta Fonu'na geçen İktisat Bankası, 1 katrilyon 2 trilyon 741 milyar liralık aktif büyüklükle Türkiye'nin 20. büyük bankasıydı. 
     2000 yılını 685 trilyon 323 milyar lira aktif büyüklükle 29. 
     sırada kapatan İktisat Bankası, Türkiye Bankalar Birliği verilerine göre 874 trilyon 81 milyar lira dönem zararı açıkladı. 1927 yılında Denizli'de genç girişimciler tarafından kurulan banka, 1984 yılında Aksoy ailesi tarafından satın alındı. 1984'e kadar çok şubeli mevduat bankası olarak faaliyet gösteren İktisat, bu tarihten sonra alanını ticari bankacılık olarak saptadı. Fon'a devir öncesi İktisat Bankası ile Societe Generale Bank arasındaki muhtemel ortaklık görüşmeleri, Şubat ayında 21 Şubat'taki en büyük iç borçlanma itfası öncesi para piyasalarında yaşanan kriz üzerine ertelendi. Borsa tarihine ''Kara Çarşamba'' olarak geçen olayların da yaşandığı piyasalardaki gelişmeler üzerine, görüşmeler askıya alındı. Yurtdışında mali iştirakleri de bulunan İktisat Bankası'nın devrinden, Borsa'daki iştiraklerine yatırım yapanlar da olumsuz etkilendi. Öte yandan İktisat Bankası, 30 Haziran 2001 tarihi itibariyle, 2 katrilyon 452 trilyon 905 milyar liralık aktif büyüklüğü ile 18. sırada bulunuyordu. Toplam kredi hacmi 96.4 trilyon lira, toplam özkaynağı 450.8 trilyon lira olan bankanın 30 trilyon lira ödenmiş sermayesi bulunuyordu. 62 şube ve 1.227 personelle faaliyet gösteren İktisat Bankası, yılın ilk yarısını 728 trilyon 942 trilyon lira zararla kapadı. 
     






</TEXT>
</DOC>
