<DOC>
<DOCNO> 77123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/08/son/sondun46.html </URL>
<DATE> 2002/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigorta şirketleri 11 Eylül nedeniyle 50 milyar dolar ödeyecek 
</HEADLINE>
<TEXT>

     ABD'de sigorta şirketlerinin, başta 11 Eylül terörist saldırıları olmak üzere, 2001 yılında meydana gelen terörist saldırılar yüzünden 50 milyar dolar tazminat ödeyecekleri, bunun şimdiye kadar ödenen en büyük tazminat olduğu bildirildi. 
     Wall Street Journal gazetesinin haberine göre, terörizmin ''sigorta edilemez bir risk'' olduğuna karar veren şirketler, bundan böyle yapacakları ticari sözleşmelere terör riskini dahil etmeme kararı aldılar. 
     Haberde, sigortaların terör riskini ek bir madde ve yüksek prim karşılığında sözleşmeye dahil edebilecekleri belirtildi. Şirketlerin birçoğunun, ''risk hesaplaması yapılamayacağı için terörist saldırıların sözleşme kapsamına alınmaması eğiliminde oldukları'' da ifade edildi. 
     Sigorta şirketlerinin ödedikleri en yüksek tazminatların sıralaması şöyle 
     1- 2001 yılındaki terör saldırıları Yaklaşık 50 milyar dolar. 
     2- 1992 yılındaki Andrew kasırgası 15.5 milyar dolar. 
     3- 1994 yılında meydana gelen Northridge depremi 12.5 milyar dolar. 
     4- 1989 yılındaki Hugo Kasırgası 4.2 milyar dolar. 
     5- 1998 yılındaki George Kasırgası 2.9 milyar dolar. 
     
     İlginç yöntem 
     Haberde sigorta şirketlerinin, terörist saldırı tehlikesini hesaplamak amacıyla özel uzmanlar tuttukları ve bu kişilerin geniş çaplı araştırma başlattıkları da kaydedildi. 
     Bu alanda ''düello teorisinden'' yola çıkan uzmanlar, bu yıl Oscar kazanan ''A Beautiful Mind'' Akıl Oyunları filminden de esinlenerek şu yöntemi geliştirdiler 
     Düello yapacak 2 kişi, ellerindeki tabancalarla, 50 metre mesafeden birbirlerine doğru ilerliyor. Bu kişiler ne zaman ateş ederler .. 
     ''Düello teorisi'' kişilerin mümkün olduğunca erken ateş etmeyi tercih edeceklerini ve böylece isabet ettirme şanslarının düşük olacağını öngörüyor. Uzmanlar şimdi, ''Şayet düelloculardan biri, intihar komandoları gibi intihar etmek niyetindeyse, mümkün olduğunca hasmına yaklaşmayı, dolayısıyla geç ateş etmeyi düşünecektir'' diyorlar ve bu yöntemin tüm kuralları altüst ettiğine dikkat çekiyorlar. 
     






</TEXT>
</DOC>
