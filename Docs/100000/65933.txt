<DOC>
<DOCNO> 65933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/05/guncel/agun.html </URL>
<DATE> 2002/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Acıyla gelen şöhret 
</HEADLINE>
<TEXT>

Yetiştirme yurdunda büyüyen 4 genç kızın ünlü olma çabası, bir trafik kazasıyla son buldu. Genç kızların elinden tutan yapımcılar acıyla "Şöhreti şimdi buldular" diyor 
     SEMRA KARDEŞOĞLU İstanbul 

     En büyük hayalleri kasetlerinin çıktığını görmekti. Gruplarının adını "Negatiften Pozitife" koymuşlardı. Çünkü yaşamlarındaki tüm negatifliği pozitife döndüreceklerdi. Ailesizliğin tüm acısını bu kasetle çıkaracaklardı, olmadı. SHÇEK Bahçelievler Kız Yetiştirme Yurdu’nda büyüyen dört genç kızın kurduğu grup, bir trafik kazasıyla dağıldı. Grubun bateristi ve solisti Sevcan Gül ile bas gitaristi ve solisti Ayşe Ermiş önceki gün hayatını kaybetti. Kazada ağır yaralanan solist Ayşe Yalçın ise, yoğun bağımda yaşam savaşı veriyor... 
     Sevcan Gül’ün dün düzenlenen cenaze töreni, kimsesizliğine inat kalabalıktı. Akademi İstanbul’da müzik eğitimini sürdüren ve özel izinle Bahçelievler Kız Yetiştirme Yurdu’nda kalan Sevcan Gül, grup arkadaşlarıyla iki yıl önce yaptığımız röportajda şöyle demişti "Annem ben henüz bir yaşındayken evden ayrılmış. Onu hiç tanımadım. Dört kardeştik. Babam sadece bir kardeşimi yanına alabildi. Ağabeylerim ve ben yuvalarda büyüdük." 
     
     Unutmayacağız 
     Müzisyen Serter Bağcan’ın kendilerine sahip çıktığını anlatan Gül, şöyle devam etmişti "Yurda müzik dersi vermeye geldiğinde onu tanıdık, müziği sevdik. Şimdi çıkacak kaset hayatımızın dönüm noktası olacak. Ünlü olsak da Çocuk Esirgeme Kurumu ile bağlarımız kopmayacak. Buradaki çocuklar için konserler vereceğiz." 
     Cenaze töreninde gözyaşlarını tutamayan yapımcı Bağcan, "En büyük istekleri meşhur olmaktı. İşte şimdi oldular" dedi. 
     
     Evlilik hayali de gerçekleşmedi 
     Sevcan Gül’ün kasediyle birlikte en büyük hayallerinden biri de üç yıllık arkadaşı Volkan Başaran’la evlenmekti. Ancak Başaran’ın ailesi buna karşı çıktı. Kazada Sevcan, sevdiği gencin kullandığı otomobilde hayatını kaybetti. 
     



 GÜNCEL 
















</TEXT>
</DOC>
