<DOC>
<DOCNO> 93339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/02/son/sontur03.html </URL>
<DATE> 2002/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Nem yüzünden sıcaklığı daha yüksek hissediyoruz... 
</HEADLINE>
<TEXT>

     Yaz günlerinde, sıcaklıktan çok, bağıl neme bağlı ''hissedilen sıcaklığın'' etkili olduğu bildirildi. 
     Meteoroloji Genel Müdürlüğü'nün web sayfasında yer alan tabloya göre, sıcaklık ve neme göre belirlenen hissedilen sıcaklık, canlılar üzerinde ölümle sonuçlanabilen olumsuzluklara yol açabiliyor. 
     Tabloya göre, 35 derece sıcaklık, bağıl nem oranı yüzde 50 olduğunda 41, yüzde 60 olduğunda 45, yüzde 65 olduğunda 48, yüzde 75 olduğunda , yüzde 85 olduğunda 60, yüzde 95 olduğunda 68 derece olarak hissediliyor. 
     40 derece sıcaklık ise bağıl nem yüzde 50 olduğunda 55, yüzde 55 
     olduğunda 59, yüzde 65 olduğunda 72 derece olarak algılanıyor. 
     Hissedilen sıcaklığın 55 derecenin üzerine çıkması halinde, ısı veya güneş çarpmasına bağlı olarak termal şok yaşanabiliyor. 
     Hissedilen sıcaklık 41 derecenin üzerine çıkarsa, güneş çarpması, ısı krampları veya ısı bitkinliği, fiziksel etkinlik ve bu şartlarda etkilenme süresine bağlı olarak şiddetli termal stresle birlikte ısı çarpması görülebiliyor. 
     Hissedilen sıcaklığın 32 derecenin üzerine çıktığı hallerde, fiziksel etkinlik ve bu şartlarda etkilenme süresine bağlı olarak kuvvetli termal stresle birlikte ısı çarpması, ısı krampları ve ısı yorgunlukları ortaya çıkabiliyor. Hissedilen sıcaklığın 25 derecenin üzerine çıkması halinde dahi, fiziksel etkinlik ve bu şartlarda etkilenme süresine bağlı olarak oluşan termal stresten dolayı halsizlik, sinirlilik, dolaşım ve solunum sisteminde birçok rahatsızlık meydana gelebiliyor. 
     
     ÖNERİLER 
     Sıcak havaların, ölümle sonuçlanabilen rahatsızlıklara yol açabildiği, ancak riskleri en aza indirecek önlemler alınabileceği kaydedildi. 
     Sıcak havada insanlar ve hayvanların, kapalı ve park edilmiş araç içinde bırakılmaması gerekiyor. 
     Havanın sıcak olduğu dönemlerde alkollü, çok şekerli ve kafeinli içeceklerden uzak durulması, bol su içilmesi, spor ve yoğun aktivitenin, sabah erken ya da akşam geç saatlerde yapılması öneriliyor. 
     Mümkün olduğunca serin ortamlarda bulunulması, klima yoksa perde ve pancurların kapatılması, pencerelerden karşılıklı esinti yaptırılması ve vantilatör kullanılması, öneriler arasında yer alıyor. 
     Çok yüksek nemli sıcaklarda vantilatörlerin açık pencereye doğru çevrilmesi istenirken önerilerden bazıları da şunlar 
     ''Dışarda çalışanlar sık sık ara vermeli. Az, ancak sık yemek yenilmeli, hafif ve dengeli beslenilmeli. Dışarı çıkarken koruyucu güneş kremi sürülüp, 10-15 santimetre geniş kenarlı şapka takılmalı, bol, geniş ve ince kıyafetler giyilerek güneşin zararlı ışınlarından korunulmalı. 
     Bebeklere ince ve hafif kıyafetler giydirilmeli. Sıcaktan hastalanan kişilerde başdönmesi, bulantı, başağrısı, kas krampları görülür. Bu durumda önce serin yere geçilmeli, biraz dinlenmeli ve ağır ağır soğuk su içmeli, rahatsızlanan kişinin durumunda düzelme olmazsa doktor yardımı istenmeli.'' 
     





</TEXT>
</DOC>
