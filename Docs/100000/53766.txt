<DOC>
<DOCNO> 53766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/23/son/sonspo10.html </URL>
<DATE> 2001/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe "Herhangi bir transfer sözkonusu değil..." 
</HEADLINE>
<TEXT>

     Fenerbahçe Kulübü Yönetim Kurulu, sarı-lacivertli kulübün Türkiye'nin en geniş ve kaliteli kadrosuna sahip olduğunu savundu. 
     Fenebahçe Kulübü'nün resmi internet sitesi ''www.fenerbahce.org''da yer alan açıklamada, şu aşamada herhangi bir transferin söz konusu olmadığı belirtilerek, özetle şu görüşlere yer verildi. 
     ''Son günlerde yazılı basınımızda, Fenerbahçe'nin transfer atağında olmadığı ve buna karşın diğer takımların transferlere yönelik çalışmalar içerisinde bulunduğu şeklinde haberler yayınlanmaktadır. 
     Şampiyonluğun en güçlü adaylarından ve Türkiye'nin en geniş ve kaliteli kadrosuna sahip olan profesyonel futbol takımımıza şu aşamada herhangi bir transfer söz konusu olmayıp, futbolcularımıza ve teknik heyetimize güvenimiz sonsuzdur. 
     Gerek yurtiçi, gerekse yurtdışında bazı futbolcu arayışları içinde her zaman bulunan yönetimimiz, teknik heyetimizin de görüşleri doğrultusunda önümüzdeki sezona yönelik gerekli değerlendirmeler içerisinde bulunabilir. Ancak, basınımızın bazı kesimlerinin isteği üzerine de transfer yapılamayacağını belirtir, takımımız ve kulübümüz üzerinde olumsuz etki yapan bu tür eleştiri haberlerinin daha seviyeli ve duyarlı yapılmasını önemle rica ederiz.'' Öte yandan, aynı sitede yer alan bir başka açıklamada ise, bugünkü bazı gazetelerde, Beşiktaş Kulübü Başkanı Serdar Bilgili'nin, dün Ankara'da katıldığı panelde yapmış olduğu konuşmada ''Fenerbahçe Şükrü Saracoğlu Stadı'nın ne imarı, ne iskanı var'' şeklindeki demecine dikkat çekildi. 
     Stadın yapı ruhsatının alındığı vurgulanan açıklamada, ''Sayın Serdar Bilgili'nin, yanlış bilgilendirilmeden dolayı böyle talihsiz bir konuşma yaptığını düşünmekteyiz'' denildi. 
     






</TEXT>
</DOC>
