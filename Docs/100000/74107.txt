<DOC>
<DOCNO> 74107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/23/guncel/gun08.html </URL>
<DATE> 2002/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İlkokula uyuşturucu dersi konulmalı mı 
</HEADLINE>
<TEXT>

ÇAPRAZ ATEŞ 
     BELMA AKÇURA 

     Yapılan araştırmalara göre, Türkiye’de 13 yaşındaki çocukların da uyuşturucuya başladığı tespit edildi. Marmara Üniversitesi Atatürk Eğitim Fakültesi Sınıf Öğretmenliği Ana Bilim Dalı Başkanı Doç. Dr Sefer Ada, 5. sınıflara uyuşturucuyla ilgili özel dersler konulması gerektiğini söyledi. İlkokula ders konulması çözüm olur mu İşte yanıtlar. 
     
Sıkıntı yaratabilirNurettin Başer Talim Terbiye K. Baş. 
     Öğrenciler için uyuşturucu dersi konulması farklı bir hadise. Biz zaten eğitimin içerisinde bu konuyu bütünüyle vermeye gayret ediyoruz. Bunun, dozu artırılabilir. Uyuşturucuya karşı bilgilendirici broşürler, küçük el kitapçıkları sürekli hazırlanmaktadır. Ders olarak konulması konusunda ise doğru bir değerlendirme yapmadan bir şey söylemek yanlış olabilir. Ama konması sıkıntı yaratabilir. Burada konuyla ilgili uzman görüşler çok büyük önem taşıyor. Dolayısıyla bu konuda alt yapı çalışması yapılmalıdır. Ders programları daha etkili hale getirilebilir. Kurumsal ve uzmanlık alanlarıyla işbirliği halindeyiz. Sağlık Eğitim Daire Başkanlığımız da bu konuyla ilgili projeler üretti. Çok hassas bir konu. Sadece eğitimde değil, ailelerden başlatılarak önemli hale getirilmeli. 
     
Takıntısız olurlarDoç. Dr. Nusret Kaya Psikiyatr 
     Bugün Avrupa’da hem uyuşturucu maddeler, hem de doğru seksüel tavırlar konusunda eğitim veriliyor. Çocukları "Ağaç yaşken eğilir" örneğindeki gibi eğitmek lazım. Çocuğun bilgiyi sokak kültüründen edinmesi tüm topluma zarar veriyor. Onlar bazı takıntılarla büyüyorlar. Halbuki öğrencilere sadece uyuşturucu değil, cinsel konular da ders olarak verilse, ilerideki hayatları daha takıntısız geçer. Bu da tüm toplumun menfaatine olur. Ama bu dersleri kimin vereceği çok önemli. Bu bilgiler doğru eğiticilerin elinden çıkmalı. Önce uyuşturucu ve seks konularında eğitim verecekler bakanlık tarafından belirlenmeli. Bunlar hızlandırılmış bir eğitime alınmalı. 
     
Tehlikeli ve riskliDoç. Dr Gökhan Oral Cerrahpaşa T.F. 
     Uyuşturucu madde kullanımı ile ilgili konularda okulda eğitim çok önemli olmakla birlikte, aynı oranda riskli ve tehlikelidir. Profesyonelce yapılmayan eğitim, bazen özendirici dahi olabilir. Uyuşturucu madde kullanıcılarının yüzde 80 ve daha yukarısı madde kullanmaya 18 yaşının altında başlıyor. Bunlar uyuşturucuyu ilk etapta sorunları erteleyen, unutturan bir şey olarak görüyorlar, böyle algılıyorlar. Dolayısıyla bu yaş zaten çok riskli bir grup. Ders olarak konulacaksa da bu konuda eğitilmiş insanlar ve profesyonellere ihtiyaç var. 
     
Rehberlik verilmeliDoç. Dr İlhan Yargıç Psikiyatr 
     Maddeler üzerineki bilgilendirmelerin gençleri uyuşturucudan uzaklaştırma konusunda pek faydası yok. Uyuşturucuya eğilimli olan gençler, zaten derslere de girmiyor. Önemli olan uyuşturucuya eğilimi olan, ailevi sorunları olan riskli gruplara ulaşmak. Uyuşturucuyla mücadelede bilgilendirme genel bir hayat tarzı içerisinde empoze edilmeli. Batı’da bugün kabul edilen bilgilendirme bu. Sadece alkol ve uyuşturucuya özel değil, genel bir yaklaşımın içinde çocuk bilgilendiriliyor. Yani, "Spor yap, sağlıklı yaşa, düzenli beslen, uyuşturucu da kullanma" deniliyor. Çalışma, başarısız öğrencileri tespit edip, rehberlik hizmeti çerçevesinde verilmeli. 
     



 GÜNCEL 


















</TEXT>
</DOC>
