<DOC>
<DOCNO> 67446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/13/son/soneko12.html </URL>
<DATE> 2002/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Rekabet Kurulu, 6 gübre üreticisine ceza yağdırdı.. 
</HEADLINE>
<TEXT>

     Rekabet Kurulu, toplam 6 gübre üreticisi firmaya 7.2 trilyon Lirası esasa yönelik, 33.4 milyar lirası usule yönelik olmak üzere, toplam 7.3 trilyon lira para cezası verdi. 
     Rekabet Kurulu Başkanı Tamer Müftüoğlu, Türkiye Ziraat Odaları Birliği'nin şikayeti üzerine, Toros Gübre ve Kimya Endüstrisi, Bandırma Gübre Fabrikaları BAGFAŞ , Ege Gübre Sanayi, Gübre Fabrikaları GÜBRETAŞ , İstanbul Gübre Sanayi İGSAŞ ve Türkiye Gübre Sanayi TÜGSAŞ hakkında yürütülen soruşturmaya ilişkin, nihai Kurul Kararını açıkladı. 
     Karara göre, Kurul esasa yönelik olarak söz konusu 6 firmanın, ''fiyat tespiti, pazar paylaşımı, ithalatçıların faaliyetlerinin zorlaştırılması ve Tarım Kredi Kooperatifleri Merkez Birliği'nin 1999 sonbahar ihalesine uyumlu eylem halinde topluca girmemeleri'' suretiyle, 4054 sayılı Rekabetin Korunmasına ilişkin Kanunun 4. 
     maddesini ihlal ettiğine karar verdi. 
     Kurul, bu nedenle söz konusu 6 firmaya esasa yönelik 7 trilyon 282 milyar 316 milyon 760 bin 184 lira para cezası verdi. Kurul ayrıca söz konusu kuruluşlara, ''rekabet ihlalinin bildirilmemesi'' nedeniyle, usule yönelik olarak da toplam 33 milyar 442 milyon 621 bin lira para cezası verdi. 
     Kurul bu kapsamda Toros Gübre'ye 5 milyar 816 milyon 108 bin lira, Bagfaş, Tügsaş, İgsaş ve Ege Gübre'nin her birine ise 5 milyar 828 milyon 108 bin'er lira para cezası verdi. 
     Kurul, Gübretaş'a ise 4 milyar 362 milyon 81 bin lira cezası verdi. 
     Böylece Kurul'un söz konusu 6 kuruluşa usul ve esas yönünden verdiği cezaların toplamı, 7 trilyon 315 milyar 759 milyon 390 bin lira 185 lirayı buldu. 
     Kurul ayrıca, söz konusu 6 kuruluşun, şikayetin geçerli olduğu dönemdeki yönetim kurulu üyelerine, 145 milyon 402 bin 700 lira para cezası uygulanmasına karar verdi. 
     
     Firmaların tepkisi 
     Öte yandan Gübretaş, İgsaş ve Toros gübre ile Gübre Üreticileri Derneği'nin temsilcisi Bülent Çamlıca, Kurul kararını değerlendirirken, kararın hatalı olduğunu öne sürdü Türk çiftçisinin önündeki engelin, daha önce siyasetçi ve kamu yönetimi sistemi olduğunu kaydeden Çamlıca, kendilerinin bu yapısal sorunları Rekabet Kurulu'nun gidermesini beklediğini anlattı. 
     Çamlıca, ''Fakat Rekabet Kurulu, siyasetçi popülizmine yakın bir kararla, para cezası vermekle yetindi. Böylelikle çiftçisinin karşısındaki sorunlar kaldı'' dedi. 
     Çamlıca, Rekabet Kurulu'nun teknik kapasite yetersizliği ve kolaycılığından ötürü bu kararı verdiğini öne sürerken, ''bu konuda Danıştay'a gideceğiz. Usul ve esas yönünden bu hatalı kararın iptalini temin edeceğiz'' dedi. 
     Kurul'un gerekçeli kararı, daha sonra taraflara tebliğ edilecek ve Danıştay yolu açık olacak. 
     






</TEXT>
</DOC>
