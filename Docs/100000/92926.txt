<DOC>
<DOCNO> 92926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/30/guncel/gun02.html </URL>
<DATE> 2002/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce devlet beğenecek 
</HEADLINE>
<TEXT>
Sakıncalı isme komisyon engeli 
Bakanlık, sakıncalı isimleri engellemek için her ilde vali yardımcısı başkanlığında bir komisyon kuruyor. Devlet, isimleri onaylayacak 
     İBRAHİM OKUMAMIŞ Antalya DHA 

     İçişleri Bakanlığı, valiliklere gönderdiği genelgeyle çocuklara Türkçe dışında isim verilip verilmediği tartışmalarıyla farklı uygulamaları önlemek için "İsim Komisyonu" kurulmasını kararlaştırdı. 
     Genelgeye göre her ilde vali yardımcısı başkanlığında oluşturulacak komisyonda, Nüfus ve Vatandaşlık İşleri Müdürü, İl Milli Eğitim Müdürlüğü ve Kültür Müdürlüğü temsilcileri bulunacak. Komisyon, çocuğa konacak ismin ne anlama geldiği, yöresel olarak çok kullanılıp kullanılmadığı, devletin bölünmez bütünlüğüne aykırı olup olmadığı, Türkçe’de telaffuz zorluğu bulunup bulunmadığı konularını araştıracak. Uyarılara karşın çocuğuna "sakıncalı" isim koyanlar, savcılığa bildirilecek. 
     Uygulamayla, nüfus müdürleri hakkında DGM’de dava açılması ve bazı vatandaşlarca çocuklarına kasıtlı olarak değişik isim verilmesinin de önüne geçilecek. 
     Bakanlığın eski uygulamasına göre, bir vatandaş çocuğuna sakıncalı sayılan isim koymak istediği zaman öncelikle Nüfus ve Vatandaşlık İşleri Müdürlüğü’nün engeliyle karşılaşıyordu. Nüfus müdürleri sakıncalı gördükleri isimleri nüfus kütüklerine yazmazken, ismin sakıncalı olup olmadığını genel müdürlüğe ve bakanlığa sorduktan sonra, verilen yanıta göre işlem yapıyordu. Uyarılara karşın çocuğuna sakıncalı isim koymakta direnenler hakkında ise savcılığa suç duyurusunda bulunuluyordu. 
     Bu arada siyasi veya etnik mesaj taşıyan isimlerin dışında da, çok sayıda insanın soyadları yüzünden dertli oldukları ortaya çıktı. Antalya’da son bir yılda 100’ü aşkın vatandaş, isim veya soyadlarını değiştirdi. Değiştirilmesi istenen bazı ad ve soyadları şöyle 
     "Coşkun Aptal, Emel Yalak, Yusuf Verici, Vahit Dönek, Ramazan Şapşal, Gülfidan Gösterir, Nadir Verir, Sultan Kaltak, İsmail Dümbelek, Duran Tekerlek, Nasır Fırıldak, Özdemir Damızlık, Mehmet Taşak, Sultan Kıç, Münire Meme, Havva Kalça, Mümin Abaza, İsmail Donsuz, Mustafa Otuzbir, Aziz Ayı, Rafet Davar, Sadık Öküz, Halil İbrahim Şebek." 
     
Sakıncalı isim ısrarı savcılıkta bitecek      İsimlerin devlet tarafından onaylanması kararı, Türkiye’nin başını AİHM’de ağrıtabilir. Örneğin, oğluna Laşer Rodi ismini veren baba Turabi Şen’in başı dertten kurtulmadı. Oğluna dört yıldır kimlik çıkartamadı. 
     



 GÜNCEL 












</TEXT>
</DOC>
