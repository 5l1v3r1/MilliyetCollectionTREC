<DOC>
<DOCNO> 75879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/02/guncel/gun08.html </URL>
<DATE> 2002/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Polislerin haberli denetimi doğru mu 
</HEADLINE>
<TEXT>

ÇAPRAZ ATEŞ 
     PINAR AKTAŞ 

     Emniyet Genel Müdürlüğü, yeni bir uygulamayla, Türkiye genelinde önceden haber vererek hız ve alkol kontrolü yaptı. Yeni uygulamayla saat 08.30 - 18.00 arasında hız kontrolü, 22.00 - 24.00 arasında da alkol kontrolü gerçekleştirildi. Emniyet sözcüsü, vatandaşa tuzak kurmak niyetinde olmadıklarını söyledi. Haberli denetim yapmak doğru mu Değerlendirmeler şöyle 
     
     Abdullah Bolcu Trafik Hizmetleri Bşk. 
Tuzak kurmuyoruz      Haberli denetim doğrudur. Vatandaş, sık sık kamuoyunda "tuzak kuruluyor" diyor. Biz bu imajı yıkmak için bu tür şok denetimlere ağırlık veriyor, habersiz denetim yerine haberli denetim yapıyoruz. Daha caydırıcı olsun istiyoruz. Kaza olduktan sonra yapılan denetimin bir anlamı yok. "Kaza olmadan önlem alsınlar" diye duyuruyoruz. Bu tür uygulamalarla kamuoyunu bilgilendireceğiz. Sonuçları da bir önceki haftayla karşılaştıracağız. Kıyaslamada hız limitlerini aşmada ciddi bir düşüş, kazalarda bir azalma görürsek, bu tür uygulamalara devam edeceğiz. Biz tuzak kurmuyoruz, kimseye de ceza yazmak istemiyoruz. 
     
     İhsan Memiş Fahri Trafik Müfettişi 
Doğrusu şeffaflık      Habersiz denetim, totaliter rejimlerde olur. Demokrasilerde devlet, hiçbir zaman vatandaşına tuzak kurmaz. Polis, her yerde "Ben polisim, varım" demeli. Vatandaşla devletin barışması lazım. Devlet vatandaşına tuzak kurup, "Ben sana ceza yazayım" derse, para tahsilatının dışında başka bir şey gelişmez. Kapalı denetimlerde sürekli olarak polis zor durumda bırakılıyor. Kimisi siyasi nüfuzunu kullanıp polisi etki altında bırakıyor. Bu gibi durumlar polisi olumsuz etkiliyor. Şeffaf denetimde ise hiç kimse nüfuzunu kullanamaz. Bu açıdan şeffaf denetim devletin en doğru denetimidir ve hiçbir zaman tartışmaya meydan vermez. 
     
     Cengiz Hortoğlu Avukat 
Yakalanan az olur      Habersiz denetim daha etkili ve dolayısıyla daha doğrudur. Çünkü "Şu gün, şu saatte denetim yapılacak" denildiğinde, herkes ona göre önlemini alır ve sadece bir gün için daha tedbirli davranır. Önemli olan bir gün alkolsüz araba kullanmamak değil, her gün alkolsüz araba kullanmayı sağlamak. İnsanlar her an, her yerde yakalanabileceğinden korkmalı. Yasalar, kendi kendine önlem alanlar için değil. İnsanlar bilinçli düşündüğünde alkolün getirdiği tehlikeleri öngörür. Ama yasalar öngöremeyen insanlar için. Haberli yapılacak denetimde yakalananlar, habersiz yapılan denetimde yakalananların sayısından daha az olacaktır. 
     
     Prof. Dr. Halis Tombaklar Selçuk Ü. 
Habersizi etkilidir      Habersiz denetim, daha etkili olur. Haberli denetim, sürücüye bir yerde "Bugün ya da buradan sonra dikkatli olun" ikazı anlamına gelir. Denetimin, haberli verilen yeri ve zamanı dışında bir faydası olacağını sanmıyorum. Haberli denetim, geçici bir caydırıcılık yaratır. Habersiz denetimde ise, sürücü en azından bir cezai müeyyide ile karşılaşabileceğini düşünerek hareket eder. Sonuç daha etkili olur. Bir dahaki sefere bu suçu işlememe amacı elde edilir. Habersiz yapılmasında büyük yararlar olacağı kanaatindeyim. 
     



 GÜNCEL 






















</TEXT>
</DOC>
