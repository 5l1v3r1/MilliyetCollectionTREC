<DOC>
<DOCNO> 88314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/son/soneko13.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Özilhan "AB üyeliği konusunda kamuoyunda bir konsensus var" 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, Avrupa Birliği'ne üyelik konusunda kamuoyunda çok önemli bir konsensüs bulunduğunu belirterek, ''Siyasilerin de kendi aralarında bir konsensüs sağlayarak Türkiye'nin önünün açılacağını düşünüyoruz ve inanıyoruz'' dedi. 
     Özilhan, köşe yazarlarıyla kahvaltılı toplantının ardından gazetecilerin sorularını yanıtlarken, toplantıda Prof.Dr. Süheyl Batum, Prof.Dr. Asaf Savaş Akat ve Dr.Haluk Tükel'in açıkladığı raporları nasıl değerlendirildiğinin sorulması üzerine şunları kaydetti 
     ''2002 senesinin ehemmiyeti belli. Türkiye'nin AB ile ilgili tartışmaları yoğun gündemde. Dolayısıyla bizim bu siyasi kriterlerle ilgili açıklamalarımız malum. Dolayısıyla Süheyl Bey onları takdim etti ve biz bugüne kadar AB meselesinde siyasi kriterlere yoğunlaşmıştık. Dolayısıyla ekonomiye, büyümeye etkisi daha ikinci plandaydı. Tabii kamuoyunun da bu konuyu yakından irdelemesinde fayda görüyoruz. Onun için de Asaf hoca yaptığı çalışmayla köşe yazarlarımızı bilgilendirdi. 
     Dolayısıyla siyasi kriterlerin yanında ekonomi ayağının da çok önemli olduğunu ve Türkiye'nin büyüme modelinin AB müzakerelerinin başlamasıyla çok değişik bir yapıya gireceğini irdelemeye çalıştık.'' Bir gazetecinin, ''2003 sonrasında IMF kredilerinin geri ödemesi başlayacak bu dönemle de ilişkilendirilebiliyor mu '' sorusu üzerine Özilhan, esas konunun Türkiye'de önümüzdeki dönem büyümenin nasıl olacağı ve bununla ilgili programın önemli olduğunu vurgulayarak, büyümenin birinci ayağının ihracat, ikinci ayağının da yatırım, istihdam ve ihracat üçlüsünün gelişmesi olduğunu bildirdi. 
     Türkiye'de iç sermayenin yeterli olmadığının hep beraber görüldüğünü belirten Özilhan, ''Yabancı sermaye önümüzdeki dönemde büyümenin lokomotifi olacak. Büyümenin lokomotifi olacak yabancı sermayenin de kendini güvende hissetmesi lazım. AB ile müzakerelere başlamış bir Türkiye'nin de bunu yaratacağına inanıyoruz'' diye konuştu. 
     Özilhan, ''Dün sivil platform siyasi bir mesaj verdi. Bugün siz ekonomik bir mesaj veriyorsunuz ve yarın bir zirve var. Zirveden nasıl bir sonuç bekliyorsunuz. Olumlu olacak mı '' sorusu üzerine de şöyle dedi 
     ''Olumlu olmasını diliyoruz, neticede Türkiye'de bu konuda kamuoyunda çok önemli bir konsensus var, siyasilerin de kendi aralarında bir konsensus sağlayarak Türkiye'nin önünün açılacağını düşünüyoruz ve inanıyoruz.'' Özilhan, Devlet Bakanı ve Başbakan Yardımcısı Devlet Bahçeli'nin, TÜSİAD'ın gazetelere verdiği ilanla ilgili görüşlerini nasıl değerlendirdiğini sorması üzerine bunu bir tartışma ortamına sokmak istemediklerini ifade etti. 
     TÜSİAD'ın yurtdışında da çok önemli aktiviteleri bulunduğunu dile getiren Özilhan, şunları kaydetti 
     ''Sayın Bahçeli o taraflı tenkit ediyor. Yurtdışına da mesaj verilmesi gerektiğini söylüyor. Halbuki TÜSİAD senelerdir, Helsinki'den evvel son 6 aydır yurtdışında, mesela İspanya, Almanya, İsveç'e birçok seyahatler yaptık. Arkadaşlarımız diğer ülkeleri gezdiler, hatta aday ülkelerle ilgili önemli bir program hazırladık. 
     Yani TÜSİAD, yurtiçindeki bu aktivitesinin yanında yurtdışında da yoğun aktivitesine devam ediyor.'' Devlet Bahçeli'den randevu talebi olduğunu bildiren Özilhan, bu ara temaslarının olmadığını ve kendisinin de yurtdışında bulunduğunu belirterek, Bahçeli ile görüşme talebi konusunda, ''Tahmin ediyorum önümüzdeki günlerde tekrar bakacağız'' dedi. 
     Özilhan, bir gazetecinin ''Bu fikir ayrılıklarına olumsuz tavır yarınki zirveden yine de olumlu bir sonuç çıkmasına neden olur mu '' sorusuna, ''Olabilir tabii. Neticede herkes eteğindekini döktü ve biraraya gelince, Türkiye'nin de müzakerelerin ehemmiyeti ortada olduğu için tahminimiz ve arzumuz bir konsensus çıkacağıdır'' karşılığını verdi. 
     





</TEXT>
</DOC>
