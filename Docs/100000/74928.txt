<DOC>
<DOCNO> 74928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/27/son/sonspo04.html </URL>
<DATE> 2002/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli'nin gözdeleri, Lorant döneminde kulübeye abone oldu 
</HEADLINE>
<TEXT>

     Birinci Süper Futbol Ligi'nin ilk yarısı sonunda Fenerbahçe Kulübü Yönetim Kurulu tarafından görevine son verilen Mustafa Denizli'nin yerine takımın başına getirilen Werner Lorant, ilk yarıda forma bulan birçok futbolcuyu ya yedek kulübesinde oturttu, ya da maç kadrosu dışında tuttu. 
     Mustafa Denizli döneminde savunmanın vazgeçilmez oyuncusu Mustafa Doğan, ligin ilk yarısında Denizli yönetiminde çıkılan 17 lig maçının 13'ünde forma giyip, 12 maçta da 90 dakika oyunda kalmıştı. 
     Doğan, Alman teknik adam yönetiminde ligin ikinci yarısında çıkılan 12 maçın yalnızca 1'inde forma giyme şansı yakaladı. 
     Ali Güneş, Denizli döneminde ligin ilk yarısında 12, Lazetiç 11, Ali Akdeniz 9, Mert Meriç 9, Yusuf 16, Hakan 12, Ceyhun ise 10 maçta oynama şansı yakalamıştı. 
     Fenerbahçe'nin Nijerya asıllı savunma oyuncusu Deniz Uygar Uche 
     eski teknik direktör Denizli döneminde yalnızca 3 maçta oyuna son dakikalarda girerken, 1 maçta 90 dakika sahada kalabildi. Alman çalıştırıcı Werner Lorant'ın gelmesiyle ligin ikinci yarısına hızlı bir giriş yapan ve ilk haftalarda savunmada Lorant'ın vazgeçilmezi olan Deniz Uygar, 4. haftadan sonra Alman çalıştırıcı tarafından ya kulübede, ya da dışarıda unutuldu. 
     






</TEXT>
</DOC>
