<DOC>
<DOCNO> 85555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/23/ekonomi/eko03.html </URL>
<DATE> 2002/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İŞTE GLOBALİZM 
</HEADLINE>
<TEXT>

Türk Efes, Rusya’da ürettiği, Rus Milli Takımı’nın da sponsoru olan Stary Melnik birasının reklam filmini Avustralya’da çekti 
     CENK BAŞLAMIŞ Moskova 

     -Stary Melnik adlı birayı bir Türk şirketi olan Anadolu Grubu üretiyor 
     -Bu biralar Rusya’da satılıyor ve pazarın en iddialı markalarından biri 
     -Biranın reklamlarını Avustralya’da, Rus bir yönetmen çekiyor 
     -Çekilen reklamlar Orta Avrupa ülkelerinde gösterilecek 
     -Biranın sponsor olduğu Rus Milli Takımı Güney Kore’de mücadele edecek 
     
     Türk Efes’in Moskova fabrikasında ürettiği Stary Melnik İhtiyar Değirmenci birasının Avrupa pazarı için Avustralya’da yapılan reklam filminin çekimi, merkezi ABD’de olan bir Rus ajansı tarafından gerçekleştirildi. 
     Efes’in üç milyon dolar ayırdığı yeni reklam kampanyası, Rusya, Türkiye, Yunanistan, Romanya, İspanya ve İngiltere ve Almanya’yı kapsıyor. Yaklaşık yarım milyon dolar harcamayla çekilen reklam filmleri kelimenin gerçek anlamıyla uluslararası bir nitelik taşıyor. 
     Filmlerin çekimi, merkezi ABD’de bulunan D’Arcy Ajansı’nın Rusya bölümü tarafından Avustralya’nın Gold sahili ve çevresindeki adalarda yapıldı. Frozen moment’la donmuş zaman aynı anda çok sayıda sabit kamera ile çekim yapılıyor, daha sonra bu görüntüler bilgisayarda özel bir işlemden geçirilerek zaman dondurulmuş gibi etki yaratılıyor. 
     
     Fikir Ruslardan 
     Avustralyalı iki reklam yıldızının da rol aldığı çekimler zaman zaman helikopterle okyanus üzerinde yapıldı. Çekimler öncesi hangi temanın üzerinde durulması gerektiği tartışıldı. Sonunda Rus tarafının önerdiği yaşamdan mutlu anlar senaryosu çerçevesinde "donmuş zamanı" görüntüleyen filmler çekildi. 
     Önceki gün Rusya’da gösterime giren reklam filmi, ilerleyen günlerde diğer ülkelerde de gösterilecek. 
     Rus pazarında kendisini kabul ettiren Efes, Stary Melnik markasıyla da bira üretiyor. Rusya Milli Takımı’nın ana sponsorları arasında yer alan Stary Melnik, düzenlenen çekilişte kazanan 11 kişiyi Dünya Kupası’na götürecek. 
     



 EKONOMİ 




















</TEXT>
</DOC>
