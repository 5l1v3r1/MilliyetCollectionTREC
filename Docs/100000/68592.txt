<DOC>
<DOCNO> 68592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/20/spor/spo07.html </URL>
<DATE> 2002/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Altın Başkan 
</HEADLINE>
<TEXT>

Beyazperde’nin unutulmaz "altın çocuğu" ve şimdiki HİS Başkanı Göksel Arsoy, hedefini açıkladı "Türkiye spor yapacak" 
     MURAT AĞCA 

     TÜRK sineması, onunla "altın" çağlarından birini yaşadı. Çevirdiği 110’un üzerindeki filmle beyaz perdeye bir dönem damgasını vurdu. Yeteneği kadar karizmatik kişiliğiyle de milyonları kendisine hayran bıraktı. Sinemanın "altın çocuğu" Göksel Arsoy, salonlara çektiği milyonları, bu kez spora yönlendirmek için kolları sıvadı. Herkes İçin Spor Federasyonu’nun çiçeği burnunda başkanı Arsoy, büyük bir heyecanla giriştiği yeni görevindeki hedeflerini Milliyet’e açıkladı. 
     HAYATI boyunca sporla iç içe yaşadığını ve ilerleyen yaşına rağmen koruduğu formunu da buna borçlu olduğunu söyleyen Arsoy, federasyonu için de bizzat örnek bir kişilik. Sigara alkol kullanmıyor, beslenmesinde sebze - meyveye ağırlık veriyor, en önemlisi hergün düzenli spor yapıyor. 10 yıldır İstanbul Tenis Kulübü başkanlığını da yürüten Arsoy, "sporu kitlelere yaymak ve sağlıklı yaşam" olarak özetlediği hedefe ulaşmak için işe büyük kentlerde değil kasabalardan başlayacak. 
     YÖNETİM Kurulu’nun yarısını bayan üyelerden oluşturacağını ve proje üretecek akademik kariyer sahibi 20 kişilik bir danışma kurulu kuracağını vurgulayan Arsoy, "Ancak fotoğraf çektirecek değil, çalışacak isimlere ihtiyacımız var. Sanat dünyasından da destek bekliyorum" dedi. Oğlu Gökhan’ın ABD, Avrupa ve Uzakdoğu’da büyük önem taşıyan Herkes İçin Spor faaliyetlerini incelediğini belirten Arsoy, "Dünya ile entegre olup önce tecrübe kazanmak istiyoruz. Türkiye’ye spor yaptıracağız" diye konuştu. 
     



 SPOR 


























</TEXT>
</DOC>
