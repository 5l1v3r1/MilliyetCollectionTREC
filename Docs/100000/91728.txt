<DOC>
<DOCNO> 91728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/son/sondun10.html </URL>
<DATE> 2002/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD tarihinin en büyük orman yangını 
</HEADLINE>
<TEXT>

     ABD'nin Arizona bölgesini etkileyen ve ABD'de görülen en büyük orman yangını olduğu belirtilen yangın yüzünden evini terk etmek zorunda kalanların sayısı 25 bini aştı. Yangında şimdiye kadar yaklaşık 200 dolayında ev yandı. 
     Yetkililer, iki ayrı noktadan baslayan yangınların, korkulduğu şekilde birleştiklerini ve daha büyük tehlike arz ettiğini ifade etti. 
     Bu gelişmeden sonra yangının 3 hafta daha kontrol altına alınamayacağı tahmin ediliyor. 
     Yangından New York'un Manhattan adasının 16 katı genişliğindeki bir alan etkilendi. Yanan alanın genişliğinin 1300 kilometrekare olduğu belirtildi. Bölgede hava sıcaklığı 30 derecenin üzerine çıkarken, nem oranının yüzde 10'un altına indiği kaydedildi. 
     Yangın, Show Low kasabasını doğrudan tehdit ediyor. Tanker uçakların bu kasabadaki evlerin üzerine tutuşmayı geciktirici kimyasal madde döktüğü bildirildi. Yangın yüzünden boşaltılan kasabalar arasında, Pinedale ve Clay Springs de bulunuyor. Bu kasabaların sakinleri, ABD Başkanı George Bush'un bölgeyi ulusal felaket alanı ilan etmesini beklediklerini ifade ettiler. 
     Öte yandan federal makamların, bu yıl Amerika'da çıkan yangınları kontrol altına alabilmek için 2 milyar dolar harcama yapacağı hesaplandı. Harcama tutarı, en fazla yangının çıktığı yıllardan biri olan 2000 yılında 1.36 milyar dolar olmuştu. Bu yılki yangınların, 2000 yılının iki katı olduğu kaydedildi. 
     





</TEXT>
</DOC>
