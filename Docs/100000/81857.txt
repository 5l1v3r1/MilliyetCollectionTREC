<DOC>
<DOCNO> 81857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/03/son/sondun24.html </URL>
<DATE> 2002/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
RJ Reynolds bedava sigara dağıttığı için ceza ödeyecek 
</HEADLINE>
<TEXT>

     Sigara üreticisi R.J. Reynolds'un, reşit olmayanların da katıldığı çeşitli etkinliklerde yasadışı olarak bedava sigara dağıttığı gerekçesiyle 14.8 milyon dolar para cezasına çarptırıldığı bildirildi. 
     Adli yetkililerin açıklamasında, bunun ABD'de, bu konudaki yasaların en sıkı uygulandığı eyalet olan California'da sigara üreticisi bir şirkete şimdiye kadar verilen en yüksek para cezası olduğu belirtildi. 
     Şirketin kamuya açık alanlarda ve özellikle otomobil yarışlarının yapıldığı yerlerde bedava sigara dağıtmakla suçlandığını kaydeden Californialı yetkililer, ''Reşit olmayanlara yönelik pazarlama tuzakları yasadışıdır ve bunlar California'da hoş görülmeyecektir'' dediler. 
     Bu arada, Camel ve Winston gibi sigaraları üreten R.J. Reynolds şirketinin hukuk danışmanı Guy Blynn, California'daki kanunlara uygun davrandıklarını öne sürerek temyize gideceklerini açıkladı. 
     





</TEXT>
</DOC>
