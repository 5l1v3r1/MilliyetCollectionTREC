<DOC>
<DOCNO> 86586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/son/sonspo02.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
En çok lejyoner Kamerun ve İrlanda'da... 
</HEADLINE>
<TEXT>

     Kore ve Japonya'da yapılacak 2002 Dünya Kupası'na katılacak 32 ülke arasında en çok lejyoneri bulunanlar, kadrosundaki futbolcuların tamamı başka ülkelerde forma giyen Kamerun ve İrlanda Cumhuriyeti. 
     Kamerun'un 23 kişilik kadrosunda 9 Fransa, 4'er İspanya ve İngiltere, 2 Türkiye, 1'er de İtalya, Yunanistan, Almanya ve Birleşik Arap Emirlikleri liglerinde forma giyen futbolcu bulunuyor. 
     İrlanda Cumhuriyeti'nin 23 kişilik kadrosunun tamamı ise İngiltere liginde mücadele ediyor. 
     32 takım için diğer liglere futbolcu ihraç etmeyen tek ülke Suudi 
     Arabistan oldu. 
     Asya kıtasından finallere katılan Suudi Arabistan'ın 23 kişilik kadrosundaki futbolcuların tamamı, kendi liglerinde oynuyor. 
     Dünya Kupası'nın açılış maçında son Dünya Şampiyonu Fransa ile karşılaşacak olan Senegal'de, Fransa liginde forma giyen tam 21 futbolcu var. 
     Fransa ligine yabancı olmayan ve açılış maçında son dünya şampiyonunu zorlaması beklenen Senegal'de ayrıca 1 Fas liginde oynayan futbolcu bulunurken, sadece 1 oyuncu Senegal liginde mücadele ediyor. 
     Türk Milli Takımı'nda ise Tayfun'un kadro dışı kalmasının ardından lejyoner sayısı 9'a indi. 
     Milli takımda Alpay, Tugay, Mustafa İzzet ve Hakan Ünsal İngiltere'de, Yıldıray Almanya'da, Nihat İspanya'da, Okan, Emre Belözoğlu ve Hakan Şükür de İtalya'da forma giyiyor. 
     Kupanın en büyük favorilerinden Arjantin ile İskandinav ülkesi Danimarka'da da 21'er lejyoner futbolcu var. 
     Finallerin tecrübeli ekiplerinden İngiltere, İspanya ve İtalya'da ise sadece 1'er lejyoner futbolcu bulunurken, Türkiye'nin ilk turdaki rakipleri Brezilya 11, Çin 2, Kosta Rika'nın ise 3 lejyonere sahip. 
     





</TEXT>
</DOC>
