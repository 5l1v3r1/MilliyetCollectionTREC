<DOC>
<DOCNO> 95175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/11/son/sontur30.html </URL>
<DATE> 2002/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP'lı Devlet Bakanı Keçeciler "Seçim 29 Eylül'de olsun" 
</HEADLINE>
<TEXT>

     Devlet Bakanı Mehmet Keçeciler, Anavatan Partisi olarak seçimin 29 Eylül'de yapılmasına taraf olduklarını söyledi. 
     Keçeciler, Konya'nın Akşehir İlçesi'ne bağlı Adsız Beldesi'ndeki Belediye Parkı'nda yemek sonrası, gazetecilerin ülke gündemine ilişkin sorularını yanıtladı. 
     Keçeciler, 3 Kasım'da yapılması istenen erken seçimlerin Türkiye'nin AB'ye giriş sürecini nasıl etkileyeceği konusundaki bir soru üzerine, Anavatan Partisi olarak 57. Hükümet'in yıkılmasını istemediklerini ve hükümeti gittiği yere kadar götürmek için de her türlü fedakarlığı yaptıklarını söyledi. 
     Erken seçim için belirlenmek istenen 3 Kasım tarihinin Türkiye için büyük önem taşıyan 15 Aralık'taki AB zirvesini olumsuz etkileyeceğini ifade eden Keçeciler, ''Bu tarihte seçim yapılırsa 15 Aralık'a kadar hükümet kurmak mümkün değil. Zirveden önce Türkiye güvenoyu almış bir hükümete kavuşamaz'' dedi. 
     
     ''SEÇİM TARİHİNİ ERKENE ÇEKELİM'' 
     57. Hükümet'te sorumluluk taşıyan insanlar olarak, milleti bu 
     konuda uyardıklarını söyleyen Keçeciler, şöyle konuştu 
     ''AB'ye uyum yasalarını çıkarmak şartıyla dilediğimiz zaman seçim yapalım. Ama bu seçim AB'ye girişimizi engellemesin. AB zirvelerinde Türkiye'yi hükümetsiz bırakacak bir seçim olmasın. Bunun için yapacağımız şey, seçim tarihini geri çekerek, seçimden çıkacak hükümetin AB zirvesine katılmasını sağlamaktır. AB zirvesine kadar kanunları çıkaralım, daha sonra seçim yapalım. Erken seçim tarihi 29 Eylül olsun. Böylece 5 Kasım'da Türkiye'nin başında bir hükümet olur ve yasaları çıkaracak 15-20 günlük bir zamana kavuşuruz. ANAP olarak ikisine de varız.'' Türkiye'nin 3 Kasım'da seçime giderse büyük sıkıntılarla karşılaşacağını belirten Keçeciler, Türkiye'nin AB'ye girme müzakereleri için tarih alma fırsatını bu yıl kullanamaması durumunda önümüzdeki 5 yllık süre içinde bir daha yakalamayacağını kaydetti. 
     Keçeciler, İsmail Cem'in istifasını ise ''Bu istifalar Türkiye'nin gidişatını etkiliyor. Sevdiğimiz bir arkadaşımızdı, üzüldüm'' diyerek değerlendirdi. 
     





</TEXT>
</DOC>
