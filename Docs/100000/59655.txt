<DOC>
<DOCNO> 59655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/30/ekonomi/eko06.html </URL>
<DATE> 2001/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa rövanşa hazırlanıyor 
</HEADLINE>
<TEXT>

Borsacılar 2002 yılından umutlu. Cumhuriyet Tarihi’nin en ağır krizlerinden birinin ertesinde yeni yılda İstanbul Borsası’nda rekor yükselişler bekleniyor 
     Songül HATISARU 

     2001 yılını kabuslarla atlatan borsacılar 2002 yılına umutla giriyor. 2000 yılı ocak ayını dolar bazında 3.79 ile tarihi zirvede tamamlayan İMKB 100 Endeksi, yatırımcıların yüzde 450’nin üzerinde k r elde etmelerini sağladı. İMKB’deki hızlı çıkış, yabancıların satışları ile başlayan gerileme ile daha sonra yerini düşüşe bıraktı. Bir yıl sonra yani 2001 yılında İMKB 100 Endeksi en hızlı düşüşlerinden birini yaşayarak tarihi diplerinden birini yaptı. Ekim ayında 0.44 sente kadar gerileyen endeks yılı 0.96 sentten tamamladı. Son işlem gününde 13.961 ile yılın en yüksek seviyesini test eden endeks 2002 yılı için umut verdi. 
     Uluslararası Para Fonu’ndan IMF 2002-2004 yılında sağlanacak kaynak miktarının 16.4 milyar dolara yükselmesiyle yükselişi ivme kazanan İMKB, 2001 yılını yüzde 46.05’lik getiri ile 13.783 seviyesinden tamamladı. 
     
     En fazla değer kazanan sektörler 
     2002 yılından umutlu olan uzmanlar, özellikle ihracat yapan firma hisselerinin prim potansiyelinin yüksek olacağını dile getiriyorlar. Dayanıklı tüketimde iç piyasadaki canlanmaya bağlı olarak satışlarda artış beklenirken demir çelik, ana metal sanayi gibi sektörlerde yer alan şirketlerin hızlı büyümeleri bekleniyor. Turizm sektöründe canlanmanın yaşanması ile bu sektörde yer alan hisse senetlerinin de yoğun bir ilgi ile karşılaşması beklentiler arasında bulunuyor. Yılın son aylarında yakalanan istikrarın sürmesi halinde endeksin 2002 yılında 30.000’li rakamları görmesinin hiçte zor olmadığı vurgulanıyor. 
     Yılbaşından bugüne kadar en fazla değer kazanan sektörlerin başında gıda sektörü geliyor. İkinci sırada taş, toprak sektörü ve üçüncü sırada ise metal eşya, makina sektörü yer alıyor. 28 Aralık Cuma gününü 15,325 seviyesinden kapatan gıda sektörünün yılbaşından bugüne kadarki getirisi ise yüzde 101.13 olarak gerçekleşti. Taş, toprak sektörünün yılbaşından bugüne kadarki getirisi ise yüzde 87.84 olarak gerçekleşti. 
     
     En fazla değer kaybeden sektörler 
     Bilişim ve teknoloji yılbaşından bugüne en çok değer kaybeden sektörler oldu. Bilişim sektörü hisseleri, yılbaşından bugüne kadar yüzde 19.16 oranında değer kaybetti. 
     Yılbaşından bugüne kadar ençok kazandıran hisselerin başında Ceylan Giyim geliyor. Sıralamada, Ceylan Giyim’i Akın Tekstil takip ediyor. Ceylan Giyim, yılbaşından bugüne kadar en düşük 2,700 ve en yüksek 44,000 seviyelerini gördü. 
     28 Aralık 2001 Cuma gününü 28,000 seviyesinden kapatan hisse, yılbaşından bugüne kadar yüzde 900 oranında değer kazandı. Akın Tekstil ise, yılbaşından bugüne kadar en düşük 1,725 ve en yüksek 19,750 seviyelerini gördü. 28 Aralık 2001 Cuma gününü 17,250 seviyesinden kapatan hisse yılbaşından bugüne kadar yüzde 885.71 oranında değer kazandı. 
     
     En çok kaybettiren hisseler 
     Alfa Menkul Değerler yılbaşından bugüne kadar en çok değer kaybeden hisse senedi oldu. Sıralamada Alfa Menkul Değerler’i Doğusan takip etti. Alfa Menkul Değerler, yılbaşından bugüne kadar yüzde 61.97 oranında değer kaybetti. 
     Yıl içinde en düşük 1,750 ve en yüksek 7,712 seviyelerini gören senet 28 Aralık 2001 Cuma gününü 2,800 seviyesinden kapattı. Doğusan ise yılbaşından bugüne kadar yüzde 57.13 oranında değer kaybetti. Yıl içinde en düşük 1,350 ve en yüksek 8,100 seviyelerini gören senet 28 Aralık 2001 Cuma gününü 2,550 seviyesinden kapattı. 
     



 EKONOMİ 


















</TEXT>
</DOC>
