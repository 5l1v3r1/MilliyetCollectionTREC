<DOC>
<DOCNO> 92426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/son/soneko05.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi yüzsüzleri açıklanacak 
</HEADLINE>
<TEXT>

     Devlete 2001 yılı sonu itibarıyle 30 milyar ve daha üstü vergi borcu bulunanlar, 15 Temmuz'dan itibaren ilan edilecek. 
     Maliye Bakanlığı'nın bugünkü Resmi Gazete'de yayımlanan Vergi Usul Kanunu Genel Tebliği ile ikmalen, re'sen veya idarece yapılan tarhiyatlar dolayısıyla kesinleşen vergiler ve cezalar ile vadesi geçtiği halde ödenmemiş vergi ve cezaların kamuoyuna ilanı konusu düzenlendi. 
     Tebliğe göre, ilanda, 31 Aralık 2001 tarihi itibarıyle vadesi geldiği halde 1 Temmuz 2002 tarihi itibarıyle ödenmemiş olan vergi ve cezalar ile 1 Haziran 2001 ve 31 Mayıs 2002 tarihleri arasında kesinleşen tarhiyatlar dikkate alınacak. 
     Türkiye genelinde 15 Temmuz ile 15 Ağustos tarihleri arasında yapılacak açıklama kapsamına, her bir vergi dairesine 30 milyar lira ve daha fazla borcu olan ya da kesinleşen vergi ve cezası bulunan mükellefler alınacak. 
     
     DEPREM BÖLGESİ MUAF 
     Marmara ve Düzce depremlerinden etkilenen Sakarya, Kocaeli, Yalova, Bolu ve Düzce'de terkin işlemleri henüz sonuçlanmadığından bu 5 il, ilan kapsamı dışında tutulacak. 
     





</TEXT>
</DOC>
