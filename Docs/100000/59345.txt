<DOC>
<DOCNO> 59345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/27/son/sontur14.html </URL>
<DATE> 2001/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Umarım ABD ziyaretimde Irak gündeme gelmez" 
</HEADLINE>
<TEXT>

     Ecevit, ABD ile görüşmelerde önceliğin ekonomi ve ticaret olacağını bildirerek, ''Yardımdan çok ticaret bekliyoruz, yatırım bekliyoruz. ABD'den olumlu sonuçlarla geleceğimizi umarım, temenni ederim'' dedi Grup toplantısında yaptığı konuşmasında ABD gezisine ilişkin değerlendirmelerde bulunan Başbakan Ecevit, bu ülkede Başkan George Bush'un yanı sıra ABD yönetiminin önde gelen isimleri ve bazı kuruluşlarla da yoğun temasları olacağını anlattı. 
     Ecevit, ABD ile görüşmelerde önceliğin ekonomi ve ticaret olacağını bildirerek, ''Yardımdan çok ticaret bekliyoruz, yatırım bekliyoruz. ABD'den olumlu sonuçlarla geleceğimizi umarım, temenni ederim'' dedi. 
     Görüşmelerde Afganistan ve Orta Doğu konularının gündeme gelebileceğini bildiren Ecevit, şunları söyledi. 
     ''Irak konusunun gündeme gelme olasılığı vardır gelmeyebilir de, gelmemesini temenni ederim. Fakat bu konu gündeme gelecek olursa bizim görüşlerimizi, Türkiye'nin bütünlüğünü tehdit altına alabilecek herhangi bir oluşuma karşı olduğumuzu açıkça belirteceğiz. Biz öteden beri ABD'ye şunu telkin ediyoruz, diyoruz ki Türkiye Irak'la komşudur ve Türkiye'nin Irak'la ilişkileri çok önemlidir. Irak'ın istikrarı bütün dünya için özellikle de bölge için çok önemlidir. Onun için bu konuda ABD herhangi bir adım atacak olursa bizimle diyalog kurmalıdır, diyorduk. Bunu yapacakları sözünü verdiler. Onun için bu konuda bir diyalog süreci de ABD'deki görüşmelerimiz sırasında yer alabilir.'' Kıbrıs konusunun ağırlıklı biçimde gündeme geleceğini sanmadığını da ifade eden Ecevit, ABD gezisi sırasında KKTC Cumhurbaşkanı Rauf Denktaş'la, Kıbrıs Rum Kesimi Lideri Glafkos Klerides'in de biraraya geleceğini ve bu görüşmeye gölge düşürülmemesi gerektiğini belirtti. 
     Başbakan Ecevit, ABD ziyaret için iş çevreleri ve basından yoğun istekler geldiğini ve bu istekleri karşılamaya çalışacaklarını bildirdi. 
     
     Önemli bir askeri katkı beklenmeyebilir 
     Afganistan'da beklenenden kısa sürede olumlu sonuç alınmasının bir şaşkınlık ve belirsizlik yarattığını da konuşmasında dile getiren Ecevit, bu nedenle Türkiye'den önemli bir askeri katkının beklenmeyebileceğini söyledi. Ecevit, Türkiye'nin Afganistan'ın bağımsız devlet olabilmek için güçlenmesine katkıda bulunmak amacıyla elinden geleni yapmayı sürdüreceğini bildirdi. 
     Afganistan'da oluşturulan geçici yönetimin başkanlığına getirilen Hamit Karzai'ye bir mektup gönderdiğini bildiren Ecevit, Afgan toplumunun gereksinimlerini karşılamak için çaba göstermeye hazır olduklarını bildirdiklerini kaydetti. 
     






</TEXT>
</DOC>
