<DOC>
<DOCNO> 94289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/07/son/sontur07.html </URL>
<DATE> 2002/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbullular'a müjde... Harem - Tuzla arasına raylı sistem geliyor 
</HEADLINE>
<TEXT>

     İstanbul Büyükşehir Belediyesi'nin Harem-Tuzla arasında yapmayı planladığı raylı sistem için E-5'in bu kesimindeki orta refüjün belediyeye devrine ilişkin protokol, Bayındırlık ve İskan Bakanlığı ile İstanbul Büyükşehir Belediyesi arasında yarın imzalanacak. 
     Yenikapı'daki İstanbul Deniz Otobüsleri A.Ş. Genel Müdürlüğü'nde imzalanacak protokolle, E-5 Karayolu'nun Harem-Tuzla arasındaki bölümünün orta refüjü, raylı sistem yapılmak üzere İstanbul Büyükşehir Belediyesi'ne devredilecek. 
     Yaklaşık 3 yılda tamamlanması planlanan 22 kilometrelik raylı sistemde, 16 istasyon yer alacak. Saatte 35 bin yolcu taşıma kapasitesi bulunacak raylı sistem, 550 milyon dolara malolacak. 
     İstanbul Büyükşehir Belediyesi, bu devir için ilk kez 1995 yılında Karayolları Genel Müdürlüğü ile yazışmalara başlamış, ancak aradan geçen 7 yıl içinde görüşmelerden olumlu sonuç elde edilememişti. 
     Bayındırlık ve İskan Bakanlığı, Karayolları Genel Müdürlüğü ve İstanbul Büyükşehir Belediyesi yetkilileri arasında yapılan son toplantılarda mutabakat sağlanması üzerine hazırlanan protokol, imza aşamasına getirilmişti. 
     





</TEXT>
</DOC>
