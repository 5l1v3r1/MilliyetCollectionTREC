<DOC>
<DOCNO> 59548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/01/guncel/agun.html </URL>
<DATE> 2001/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
2000 
</HEADLINE>
<TEXT>
DÜNYADA YILIN OLAYI 
Halkın yıkıcı gücü Miloşeviç'i sildi 
     KADRİ GÜRSEL 

İsyanın adı 5 Ekim 2000 saat 15.00      Geride bıraktığımız yılın dünyada en önemli olayı, Milliyet editörlerine göre Sırbistan diktatörü Slobodan Miloşeviç'in iktidardan alaşağı edilmesiydi. Miloşeviç, 1991'den başlayarak Balkanlar'ı kana bulayan tam dört savaş çıkarmış, dünyayı etnik temizlik ve kültürel soykırım vahşetiyle yeniden tanıştırmıştı. 
     
Dört yenilgi      1989'da Doğu Bloku’ndaki dağılma süreci Yugoslavya'yı da sardı. Slovenya bağımsızlık ilan edince Miloşeviç'in cevabı, "Sırpların bir devlet altında yaşamaya hakları vardır. Savaş gerekiyorsa, savaşırız" oldu. 
     Miloşeviç, elbette bütün savaşlara kazanmak için girdi. Önce Slovenya ile, sonra Hırvatistan'la ve ardından Bosna'da... Son olarak da maceranın başladığı yer olan Kosova'da, Arnavutlar ile... Hepsinde de yenildi. 
     
Son darbe      Miloşeviç'e son darbeyi NATO'nun operasyonu hazırladı. 
     Arnavutlara karşı giriştiği etnik temizlik eylemi NATO'yu harekete geçirdi. 78 günlük bombardıman sonunda Sırbistan'ın ekonomik altyapısı çökertildi. O ise kendisini Sırbistan'ı yeniden inşa edebilecek adam olarak sunuyordu. Buna inanmasaydı eylül 2000'de ülkesini seçime götürmezdi. 
     
24 Eylül seçimi      18 muhalefet partisi, ittifaka yöneldiler ve devlet başkanı adayı olarak Vojislav Koştunitsa'yı gösterdiler. Yoklamalar Koştunitsa'yı seçimin galibi gösteriyordu. 
     26 Eylül'de Miloşeviç'in kontrolündeki "Federal Seçim Komisyonu" hiçbir adayın yeterli oyu alamadığına ve seçimlerin tekrarına karar verdi. Bu gelişme, halkın yıkıcı enerjisini harekete geçirdi. Muhalefet Miloşeviç'e iktidarı bırakması için 5 Ekim 2000 saat 15.00'e kadar süre verdi. 
     
"Özgür Sırbistan"      Sonra, binlerce araç Belgrad'a aktı, göstericiler parlamentoyu işgal ettiler. Güvenlik kuvetleri de Miloşeviç rejimini savunacak gücü kendilerinde bulamadılar. Rejimin borazanı televizyon binası ateşe verildi. 
     Ve 18.30'da Koştunitsa, Belgrad Belediyesi'nin balkonundan 500 bin kişiye seslendi "Sırbistan artık özgür". 
     
DÜNYADA YILIN ADAMI 
     Global köyün KANLI TERÖRİSTİ 
Usame Bin LadinRUŞEN ÇAKIR 
     Suud prensleriyle birlikte büyüdü. Babası Ortadoğu'nun en büyük müteahhidi. Şimdi 43 yaşında sakalı ve delici bakışlarıyla ABD'nin belalısı. FBI'nın aradıklarında liste başı. Başını getirene 5 milyon dolar ödül var. 
     Yemen asıllı Suudi Arabistanlı Usame bin Ladin. Babası Ortadoğu'nun en büyük müteahhidi olan 43 yaşındaki bin Ladin, Suud prensleriyle büyümüş ve okumuştu. Sakalı, delici bakışları, elinden eksik etmediği Kalaşnikofu, savaşta aldığı yara nedeniyle bastonla yürümesi ve kıyafetiyle tam da filmlerde dünyayı ele geçirmeye çalışan fanatik zengin tiplemesine uygun bir tip olduğu düşünüldü. 
     Dünyayı korkutuyor 
     Batı kentlerini kan gölüne çevirmesinden nükleer veya biyolojik silahlara sahip olmasından hacker'lar bulundurmasından korkuluyor. 
     ABD Federal Soruşturma Bürosu'nun FBI en çok arananlar listesinin başında. Başına 5 milyon dolar yaklaşık 3.4 trilyon lira ödül konuldu. Washington, onu koruduğunu ileri sürdüğü Afganistan'daki Taliban yönetimine karşı BM'den ambargo kararı çıkarttı, askeri operasyonun da eli kulağında. 
     
Globalizmin bumerangı      Bin Ladin 2000'e damgasını, anavatanı Yemen'de bastı. Aden limanında demirli USS Cole destroyerine yapılan ve 17 Amerikan denizcisinin ölümüne neden olan intihar saldırısının şoku hala sürüyor. Bu saldırının hemen ardından, Türkiye ve Ortadoğu'daki Amerikan üsleri ve diplomatik temsilcikleri alarmda kimileri kapatıldı. 
     En önemli ipucu, başını çektiği "Haçlılara ve Yahudilere Karşı Dünya İslam Cephesi"nin bir bildiriyle, "dünyanın her köşesinde, her Amerikalıyı öldürmek ve mallarına el koymak her Müslümana farzdır" diye fetva vermiş olması. 
     
O yapmıştır’ denilen eylemler      1993 Somali'de 18 Amerikalının öldürülmesi. 
     Haziran 1993 Ürdün Kralı Abdullah'a yönelik suikast girişimi 
     Ocak 1995 Filipinler'de Papa'ya suikast girişimi 
     Haziran 1995 Etiopya'da Mısır Devlet Başkanı Hüsnü Mübarek'e yönelik suikast girişimi 
     Kasım 1995 Suudi Arabistan'ın başkenti Riyad'da beş Amerikan askerinin ölümüne yol açan bombalama. 
     Kasım 1995 17 kişinin öldüğü Pakistan'daki Mısır Büyükelçiliği'nin bombalanması 
     Haziran 1996 Suudi Arabistan'ın Hobar kentinde 19 Amerikan askerinin ölümüne yol açan patlama. 
     7 Ağustos 1998 Kenya ve Tanzanya'daki ABD büyükelçilikleri havaya uçuruldu ve toplam 257 kişi öldü, 5 bin 500 kişi yaralandı. 
     12 Ekim 2000 Yemen'in Aden limanında USS Cole destroyerine yönelik intihar saldırısında 17 Amerikan denizcisi öldü. 
     
Frankenştayn mı, yoksa kukla mı      Usame bin Ladin'in, Sovyetler Birliği'ni Afganistan'dan kovmak isteyen ABD, Pakistan, Britanya, Çin ve Suudi Arabistan'ın gizli servislerinin ortak ürünü olduğu biliniyor. Bu yüzden kimileri onu bir Frankenştayn olarak görürken kimileri ipleri "Yeni dünya düzeni"nin elinde bir kukla olarak görüyor. 
     
DÜNYADA Bunlar da oldu      "I Love You" virüsü, 1 milyar dolardan fazla zarara neden oldu. 
     Papa 2. Jean Paul, 83 yıl önce üç çocuğa üç sır veren Meryem Ana'nın, Ağca suikastını o zaman söylediğini belirtti. 
     24 yıldır hiç kaza yapmayan Concorde'lardan biri, 100 yolcusu ve dokuz mürettebatıyla Paris'te yere çakıldı. 
     Barents denizinde dibe oturan Rus denizaltısı Kursk'ta 118 denizci öldü. 
     Bir Yunan feribotunun Ege Denizi'nde batması sonucu 72 kişi öldü. 
     ABD Temsilciler Meclisi, Ermeni soykırımı tasarısını geri çekti. 
     Avustralya'dan Londra'ya 28 saatlik uçuşta hareket etmeyen bir kadın yolcu, kan pıhtılaşması sonucu öldü. 
     Dünya satranç şampiyonu Kasparov, ünvanını yurttaşı Kramnik'e kaptırdı. 
     Fransızlar Ermeni tasarısını kabul etti. 
     Avusturya’da bir tünelde trende çıkan yangın sonucu 153 kişi öldü. 
     ABD, yeni başkanını nihayet seçti. Bush 20 Ocak'ta görevde. 
     Catherine Zeta Jones önce anne oldu, sonra dünya evine girdi. 
     

</TEXT>
</DOC>
