<DOC>
<DOCNO> 87720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/03/son/sonspo13.html </URL>
<DATE> 2002/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
BBC "Güney Koreli hakem yanlıydı.." 
</HEADLINE>
<TEXT>

     Türkiye ile Brezilya arasındaki Dünya Kupası maçının ardından İngiliz BBC televizyonunda yapılan yorumlarda, Brezilya takımı göklere çıkarılırken, maçın Güney Koreli hakeminin tutumu yanlı bulundu. BBC yorumcuları, Brezilya'nın genel performansını överken, Rivaldo'nun da ''dünyanın en iyi futbolcusu'' olarak Dünya Kupası'na büyük bir kalite kattığını bildirdiler. 
     Türkiye'nin aleyhine verilen penaltıyı ''haksız'' bir karar olarak niteleyen BBC yorumcuları, hakemin diğer bazı kararlarında da aynı yanlı tutumun hissedildiğini belirttiler. 
     BBC yorumcuları, Türk takımından Hasan Şaş ile Yıldıray Baştürk'ün oyununu övdüler ve Türk takımının yenilmesine rağmen ezilmediğini ve son derece kaliteli bir futbol oynadığını kaydettiler. 
     Bu arada, Rivaldo'nun son köşe atışı sırasında kafasını tutarak kendisini yere atması ve Hakan Ünsal'ın oyun dışı kalmasına yol açmasını ''büyük bir futbolcuya yakışmayan bir hareket'' olarak değerlendiren BBC yorumcuları, oyunun genel kalitesini ise yüksek bulduklarını ifade ettiler. 
     





</TEXT>
</DOC>
