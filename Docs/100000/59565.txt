<DOC>
<DOCNO> 59565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/01/siyaset/asiy.html </URL>
<DATE> 2001/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatildeki Meclis’e 228 kişi daha alındı 
</HEADLINE>
<TEXT>

DSP’li Şadan Şimşek bu kişilerin isimlerini istedi. Meclis Başkanı İzgi’nin bir yakınının da aralarında bulunması nedeniyle liste verilmedi 
     GÜNSELİ ÖNAL Ankara 

     TBMM Başkanlık Divanı üyesi DSP’li Şadan Şimşek, sürekli şişen Meclis kadrosunun 5 bine dayanması üzerine isyan etti. Şimşek Meclis bütçesinin görüşüldüğü Başkanlık Divanı toplantısında kadro öfkesini, "Şu anda oturacak oda dahi bulamazken, bir milletvekili başına 10 personel düşüyor. Bizlerin tatilde bulunduğu bir fırsatta, buraya 228 adam alınıyorsa, bu olmaz. Bu 228 adamın isimlerini ve kimlerin referans gösterdiklerinin listesini istiyorum" dedi. 
     Şimşek’in tutanaklara yansıyan bu talebi hala yerine getirilmedi. Meclis Başkanı İzgi’nin de bir yakınının aralarında bulunması nedeniyle 228 kişinin listesini vermediği öğrenildi. Listenin kendisine verilmesi konusundaki ısrarını sürdüren Şimşek, Meclis’in 2000 yılı bütçesinin maaşlardan oluştuğunu vurguladı. Şimşek şu eleştiriyi yaptı 
     
Süresi biten işçiye ikramiye      "31 Aralık 2000 tarihi itibariyle yapılacak harcamalar toplamımız, 116 trilyon liralık bütçeye karşı 76 trilyon lira. Meclis’e, mevsimlik olarak alınan geçici işçilerin hesabı yapılırken 12 maaş üzerinden 2 de ikramiye düşünülmüştü. Geçici işçilere verilen maaş ve fazla çalışma ücretlerinin üçte bir oranında indirilmesi görüşündeyim. Çünkü geçici işçileri hiçbir zaman 12 ay çalıştıracağız diye almadık. 31 Aralık 2000’de bunların süresi bitiyor, ama her ne hikmetse bütçeye bunlarla ilgili para konulurken, buradaki arkadaşlarımız 12 maaş ve 2 ikramiye olarak koymuşlardır." 
     Meclis bütçesinin yüzde 64’ünün maaşlardan oluştuğunu vurgulayan Şimşek, Meclis’in bütçesinin 80 trilyon lira olması gerektiğini öne sürdü. 
     


 SİYASET 












</TEXT>
</DOC>
