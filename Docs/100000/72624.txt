<DOC>
<DOCNO> 72624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/son/sontur14.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk-İş Genel Başkanı, IMF Türkiye Masası Şefi ile tartıştı 
</HEADLINE>
<TEXT>

     Türk-İş Genel Başkanı Bayram Meral, kendisini ziyaret eden Uluslararası Para Fonu IMF Türkiye Masası Şefi Juha Kahkonen ve beraberindekilere ''iyi bir ders verdiklerini'' söyledi. 
     Meral, Kahkonen ve beraberindeki heyetle Konfederasyon Genel Merkezi'ndeki görüşmenin ardından gazetecilerin sorularını yanıtladı. 
     Bayram Meral, Kahkonen'in kendilerine, IMF'nin Türkiye'ye verdiği borç ile işsizliğin çözüleceğini, istihdamın artacağını ve ekonomik sorunların ortadan kalkacağını söylediğini bildirdi. Meral, kendilerinin de IMF'nin Türkiye'de bugüne kadar çeşitli hükümetler tarafından uygulanan programları sonucunda, işsizliğin azalmadığını, aksine arttığını, üretimin düştüğünü, yoksulluğun arttığını ve bu programların hiçbir soruna çözüm olmadığını ilettiklerini kaydetti. 
     IMF'nin talimatıyla çıkarılan şeker ve tütün yasaları sonucu, binlerce üretici ile işçinin perişan olduğunu Kahkonen'e anlattıklarını bildiren Meral, şöyle konuştu 
     ''Eğer, siz bu tutumunuzu devam ettirirseniz, işsizlik artarsa yoksulluk artarsa, göç hızlanırsa, işsiz kalan bazı insanlar tasvip etmediğimiz bazı davranışlara girerse, siz Türkiye'ye katkı sağlayamazsınız. Türkiye'yi Arjantin hareketi bir tavra sokmaya çalışıyorsunuz dedik. Carlo Cotarelli ile Antalya'da yapılan bir toplantıyı kendilerine anlattım. Biz, 'sizi de sizin programlarınızı sonuna kadar uygulayan hükümeti de meydanlarda protesto edeceğiz' dedik. 'Geçmişte, hükümetlerin Meclis'te alternatifi vardı. İki hükümetin gitmesi için yardımlarımız olmuştur, ama Meclis'te bu hükümetin alternatifi olmadığını biliyoruz' dedik. 'Ama sizin taleplerinizi sonuna kadar yerine getiren bu hükümetin de bir erken seçim sonucu yolcu olması için üzerimize düşen neyse, bunu yapacağız' dedik.'' 
     
     İyi bir ders verdik 
     Meral, bir soru üzerine, Kahkonen'in kendilerine istihdamın ve üretimin artacağını, sorunların ve israfın azalacağını söylediğini belirterek, şöyle devam etti 
     ''Biz de kendilerine, uygulanan programların tam tersine ülkenin sorunlarını arttırdığını, IMF programları uygulandığından bu yana işsizliğin arttığını, köylülerin perişan olduğunu, üretimin eksildiğini anlattık. Kısacası, 'sizin programlarınız uygulanmasından bu yana halkımız daha yoksul olmuştur' dedik. Üretimi olmayan bir ülkenin borç alarak enflasyonunun aşağıya çekilemeyeceğini bildirdik. 
     Övünmek gibi olmasın ama bunlara iyi bir ders verdik. İyi bir ders aldığı kanısındayım. Neye uğradığını şaşırdı. IMF'nin Türkiye'ye hayır yerine zarar getirdiğini açık açık söyledik. Meydanlarda kendilerini protesto ettiğimizi, edeceğimizi ve 'sizin taleplerinizi harfiyen yerine getiren hükümeti de eleştiriyoruz' dedik. Geldiğine geleceğine pişman oldu.'' Meral, bir başka soruyu yanıtlarken de Başbakan Bülent Ecevit'in kendilerine söz vermesine karşı, kamu kurumlarında istek dışı emekliliğin gündeme geldiğini dile getirdi. Bunları protesto etmek için meydanlara indiklerini, salon toplantılarının ardından yapacakları değerlendirme sonucu daha etkili eylemlerin gündeme gelebileceğini kaydeden Meral, ''Halkın sorunlarına çözüm bulacak, işsizliği aza indirecek, istihdamı arttıracak, yatırım yapacak, ülkenin sorunlarını çözecek bir program ortaya koysunlar, halkın karşısına çıksınlar. Bir süre tanısınlar, 'bu kadar zaman sonra bunları bitireceğiz' desinler. Eğer bunu diyen hükümete, siyasilere, omuz vermezsek, destek vermezsek bizi yargılasınlar. Ama ortada hiçbir şey yok. Yıllardır bir çivi çakılmıyor'' dedi. 
     






</TEXT>
</DOC>
