<DOC>
<DOCNO> 57020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/13/son/soneko15.html </URL>
<DATE> 2001/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ASO "Bankalar da 'Seve seve faiz indirelim' kampanyası açsın" 
</HEADLINE>
<TEXT>

     Ankara Sanayi Odası ASO Başkanı Zafer Çağlayan, 31 Aralık tarihinden itibaren devre sonu faizlerinin yeniden gündeme geleceğine dikkat çekerken, bankalara ''Seve Seve Faiz İndirelim'' kampanyası açmaları çağrısında bulundu. 
     Çağlayan, yaptığı yazılı açıklamada, bu kampanyayla bankalarla zor duruma düşmüş sanayi işletmelerinin temerrüt faizlerinin makul seviyelere düşürülmesi ve borçlu şirketlere ödeme kolaylığı getirilmesini önerdi. 
     Küçük ve orta boy sanayi işletmelerinin, sanayinin omurgası olduğuna dikkat çeken Çağlayan, şöyle devam etti 
     ''Şu anda ülke ekonomisi çok zor bir dönemden geçiyor. Ancak millet olarak bu zorlukları aşacağız. Piyasalara istikrarın gelebilmesi için her kesimin üzerine düşen sorumluluğu yerine getirmesi gerekir. Madem bu ülke için seve seve kampanyası başladı. 
     Toplumun çeşitli kesimleri bu kampanyaya katılıyor. 
     O halde bankalar da, kobi'lerin birikmiş kredi borçlarına temerrüt faizi uygularken, insaflı ve makul bir faiz belirlesin. Yani Seve Seve Faiz İndirelim kampanyası açsınlar. Sanayici ile masaya oturarak, temerrüt faizi üzerinde anlaşsınlar. Aksi halde, bu ortam ve koşullarda bu faizleri kimsenin ödemesi mümkün değildir. Bunu bankaların da görüp anlaşma ortamını yaratmaları gerekir. Olmayan bir paradan çok yüksek faizler talep ederek, sorunları tamamen çözümsüzlüğe itmek kimseye fayda getirmez.'' 
     






</TEXT>
</DOC>
