<DOC>
<DOCNO> 80354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/25/son/soneko10.html </URL>
<DATE> 2002/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı "Arayışlar devam etmeli. Bayarlar gündeme gelmeli" 
</HEADLINE>
<TEXT>

     Sabancı Holding Yönetim Kurulu Başkanı Sakıp Sabancı, siyasette arayışların devam etmesi gerektiğini belirterek, ''Bayar'lar gündeme gelmeli. Bugünlerde de yeni birilerinin çıkması zarurettir'' dedi. 
     Sakıp Sabancı, Dünya Türk İşadamları 4. Kurultayı açılışı öncesi, gazetecilerin sorularını yanıtladı. 
     ''Siyasette yeni isimler var. Bayar geldi'' diyen bir gazeteciye Sabancı, ''Arayışlar devam etmeli. Bayar'lar gündeme gelmeli. Mutlaka birgün, nasıl ki birgün Menderes çıkmıştı, birgün Demirel çıkmıştı, Turgut Özal çıkmıştı, başkaları değerli insanlar çıkmıştı, bugünlerde de yeni birilerinin çıkması zarurettir'' dedi. 
     Sabancı, bir başka soru üzerine de, ''Bu kaderden ayrılacağız, yeniden kalkınma trenine bineceğiz'' dedi. 
     Bir basın mensubunun ''Türk işadamları olarak bu toplantıda iktidar üyelerine öneriniz ne olacak '' sorusuna, Sabancı, şu yanıtı verdi 
     ''Ben diyorum ki elele verme becerisi... Nerede olursa olsun bu organizasyonda, başka bir firmada olsun sihirli kelime elele verme becerisidir. Bu zirveden başlar parti liderlerinden aşağı doğru iner, küçücük bir evdeki, yuvadaki elele vermeye gelir. Bunu yakaladığımız zaman, Türk insanları vasıflıdır. Tanrı bize büyük potansiyeller vermiştir. Bu potansiyelleri iyi kullandığımızı söyleyemiyoruz. Zaten iyi kullanıyor deseydik elin oğlu 15-20 bin dolarlara giderken 3 bin dolarların içinde kaldık. Buna mahkum olduk. Hem de son 1-2 sene içinde iyi yaptık, aslanız kaplanız diyorlar ya, 2-3 sene içinde 3 bin doları kişi başına gelir 2 bine indirdik. İyi buysa, bu iyiyse 2 bini de bine mi indireceksiniz daha Biz tersini istiyoruz. 
     Niçin elin oğlu böyle tırmanırken, Kuzey Kıbrıs'la Güney Kıbrıs'ta fark var. Aynı adaydı. Niye onlar 17 bin dolarlara vardı, Biz niye varamadık Ankara birbirini anlamayan, elele verememe statükosunu Kıbrıs'a da pompaladı. Ora da bizim gibi oldu. Lafın dibi ağam. Daha itibarlı daha güçlü Türkiye daha güzel Türk Lirası...'' Türkiye'nin, nüfusu, genç insanları, Allah'ın verdiği potansiyellere rağmen, bu imkanları kullanamadığını vurgulayan Sabancı, ''Oturduğumuz sandalye hakkımızı aldırmıyor bize'' dedi. 
     





</TEXT>
</DOC>
