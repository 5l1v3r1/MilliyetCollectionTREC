<DOC>
<DOCNO> 73576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/son/sondun04.html </URL>
<DATE> 2002/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'da ABD askerleri ateş altında... 
</HEADLINE>
<TEXT>

     Afganistan'ın doğusundaki Host kentinde bulunan mevzilerinde saldırıya maruz kalan Amerikan askerlerinin saldırılara karşılık verdiği bildirildi. 
     Amerikan ordu sözcüsü Binbaşı Bryan Hilferty, Host'taki müttefik güç askerlerine makineli tüfekler, havan topları ve bombaatarlarla dün gece saldırı düzenlendiğini, bunun üzerine hareket geçerek saldırılara yanıt verdiklerini, çatışmaların saatlerce sürdüğünü söyledi. 
     Çatışmalarda saldırganların ne kadar kayıp verdiğini henüz bilmediklerini belirten Hilferty, çatışma bölgesinde kaç Amerikan askerinin olduğunu ise açıklayamayacağını ifade etti. 
     Host kentinde, yeni atanan polis şefine karşı çıkan silahlı kişilerin güvenlik güçlerine ateş açması nedeniyle dün meydana gelen çatışmalarda bir kişi ölmüş, 3 kişi de yaralanmıştı. 
     Anakonda Operasyonu'nun yapıldığı Gardez'in güneydoğusunda ve Pakistan sınırı yakınlarındaki Host kenti sakinleri, El Kaide ve Taliban militanlarına verdikleri destekle tanınıyor. Kentte son haftalarda çok sayıda bombalama ve adam vurma eylemi olmuştu. 
     






</TEXT>
</DOC>
