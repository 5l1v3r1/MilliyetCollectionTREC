<DOC>
<DOCNO> 83860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/14/yasam/yas05a.html </URL>
<DATE> 2002/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Formula 1 karıştı 
</HEADLINE>
<TEXT>

Avusturya Grand Prix’inde, Ferrari pilotlarından Barrichello’nun önde gitmesine karşın Schumacher’in birinci yaptırılma kararı, yarış dünyasını ayağa kaldırdı 
     Formula dünyası Avusturya Grand Prix’iyle karıştı. Ferrari pilotlarından Barrichello’nun önde gitmesine karşın Schumacher’in birinci yaptırılma kararı polemiklere neden oldu. İtalyan gazeteleri, Ferrari takımının kararını sert dille eleştirirken, Ferrari takımının direktörü Jean Todt’un hatalı davrandığı savunuldu. 
     
     Utandıran finiş 
     Gazeteler "Barrichello’ya kazanmak yasak" ifadesini kullanarak, "utanç" olarak değerlendirdikleri finişte Schumacher’in üst klasta bir pilot olduğunu kanıtlamak için gelen talimatı dinlememesi gerektiğini belirttiler. Jean Todt ise gazetecilerin suçlamalarına, "Firma her şeyden önce gelir. Kazanmak için her şeyi yapmalıyız" diye karşılık verdi. Schumacher de "Bu şekilde bir başarıdan memnun olamam. Karara uymamayı düşündüm, ama takımın felsefesi" dedi. 
     
     Bahisçilerin isyanı 
     Yarışta meydana gelen olay Formula 1 dünyasını alt üst etti. Özellikle Formula 1 bahisçilerinin çok zor durumda kaldığı ve suç duyurusunda bulunacakları ifade ediliyor. FIA da Uluslararası Otomobil Sporları Federasyonu , Michael Schumacher ile Rubens Barrichello’nun ve yöneticilerinin ifadesini alacak. 
     Schumacher, Barrichello ve yöneticilerin, 26 Haziran’da Dünya Spor Konseyi’nin huzuruna çıkacacakları, sonucun değiştirilebileceği veya Ferrari ekibinin puanlarının silinebileceği belirtiliyor. 
     



 YAŞAM 





















</TEXT>
</DOC>
