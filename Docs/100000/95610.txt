<DOC>
<DOCNO> 95610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/14/siyaset/siy05.html </URL>
<DATE> 2002/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Arılar, Yeni Oluşum’la temasta 
</HEADLINE>
<TEXT>

Derviş ile 4.5 saat görüşen Arı Hareketi’nin koordinatörü Kemal Köprülü, "Arkadaşlarımızdan ciddi ilgi var" dedi 
     İBRAHİM EKİNCİ İstanbul 

     Yeni Oluşum’a desteğini açıklayan Devlet Bakanı Kemal Derviş’in İstanbul’daki ilk ziyaretçisi Arı Hareketi Koordinatörü Kemal Köprülü oldu. Önceki akşam Derviş’i evinde ziyaret eden Köprülü, yaklaşık 4.5 saat süren bir görüşme yaptı. Köprülü, görüşme ile ilgili olarak, "Arkadaşlarımızdan ciddi ilgi var. Tavrımızı bir iki hafta içinde açıklarız" dedi. 
     Yeni Oluşum’a katılıp katılmayacakları konusunda bir şey söylemek için henüz erken’ olduğunu belirten Köprülü, "Henüz ortada bir parti yok. Arı Hareketi’nin bir kurum olarak ilgisinden söz etmiyoruz. Bireysel olarak birçok arkadaşımız istekli. Biz, gençlerin siyasete girişini destekliyoruz. Bu konularda ciddi çabamız oldu. Dolayısıyla değişimi destekleriz" diye konuştu. 
     Daha önce gençlere konferans vermek için davet ettikleri Derviş’e büyük ilgi gösterildiğine dikkat çeken Köprülü, Derviş ile bugün tekrar bir görüşmeniz olacak mı ’ şeklindeki sorumuzu, görüşebiliriz’ diye yanıtladı. 
     
     Sık sık görüşüyorlar 
     Köprülü’nün, bu konu ile ilgili olarak Derviş’in yakın arkadaşı Prof. Dr. Asaf Savaş Akad ile de buluşacağı belirtiliyor. 
     Bakan Derviş ile ABD’deki öğrenim yıllarından tanışan Köprülü’nün Derviş ile sık sık görüştüğü de söyleniyor. 
     Kuruluş yıllarında ANAP’a yakınlığı ile tanınan yaklaşık 500 üyeli genç profesyonellerin oluşturduğu Arı Hareketi’nin koordinatörlüğünü yapan Köprülü, ANAP’tan İstanbul milletvekili adayı olmuş, ancak seçilememişti. 
     Son yıllarda ANAP ile ilişkilerinde kopma yaşanan Arı Hareketi en son, Derviş’in M. Ali Bayar ile birlikte gençlere konferans vermesini organize etmişti. Derviş, konferansta, liberal sosyal sentez’ olarak formüle ettiği uzun konuşmasını yapmıştı. 
     



 SİYASET 

















</TEXT>
</DOC>
