<DOC>
<DOCNO> 76098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/03/siyaset/siy02.html </URL>
<DATE> 2002/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Savunma Bakanı tank’ta topu attı 
</HEADLINE>
<TEXT>

Bakan Çakmakoğlu, İsrail’le imzalanan tank anlaşmasında sorumluluğun Ecevit ve Kıvrıkoğlu’nda olduğunu söyledi 
     ANKARA Milliyet 

     Türkiye ile İsrail arasında imzalanan tank anlaşması siyasetin gündemine oturdu. Muhalafetin yanı sıra Başbakan Yardımcısı ve ANAP Genel Başkanı Mesut Yılmaz’ın da sorguladığı ihaleyle ilgili eleştirilerin odak noktasındaki Milli Savunma Bakanı Sabahattin Çakmakoğlu, kararı, Başbakan ve Genelkurmay Başkanı’nın da katıldığı Savunma Sanayii İcra Komitesi’nin SSİK aldığını söyledi. Muhalefet ise, Yılmaz’ın açıklamalarının ardından, ihalenin iptal edilmesi için çabalarını yoğunlaştırdı. Projenin İsrail’e verilmesi kararının, Başbakan Bülent Ecevit ve Genelkurmay Başkanı Orgeneral Hüseyin Kıvrıkoğlu’nun katıldığı SSİK Mart toplantısında alındığını dile getiren Çakmakoğlu, anlaşmayı askıya alma konusunda aynı komitenin yetkili olduğunu ifade etti. Anlaşma üzerinde 1.5 yıldır çalışıldığını vurgulayan Çakmakoğlu, şunları söyledi "Bu komite, Başbakan’ın başkanlığında, Milli Savunma Bakanı ve Genelkurmay Başkanı’ndan oluşuyor. Son kararı da yine bu organ verir. 8 Mart toplantısı sonrası Sayın Ecevit, İsrail’in IMI şirketi dışındaki tekliflerin TSK ihtiyaçlarını karşılamadığını zaten vurgulamıştı." 
     
     Verilen ilk ihale değil 
     Çakmakoğlu, hükümet içinde sözleşmenin askıya alınması yönündeki tartışmayı hatırlatan gazetecilere de, "Bu konuda da İcra Komitesi yetkilidir. Askıya alınıp alınmaması konusunda tek başıma benim bir ifadede bulunmam mümkün değil" yanıtını verdi. 
     Daha önceki hükümetler döneminde de birçok askeri projenin İsrail’e verildiğini hatırlatan Çakmakoğlu, bir soru önergesini yanıtlarken de, yenilenecek tankların 20 yıl daha kullanımının planlandığını, IMI’ye yapılacak ödemelere, Türkiye’deki askeri fabrika ve kuruluşlara yapılacak yatırım bedellerinin de dahil olduğunu bildirdi. İsrail’e ödenecek 668 milyon doların 34 milyon dolarının da Aselsan ve MKE ile yapılacak işlerde kullanılacağı öğrenildi. 
     
İptal edilmez      Başbakan Ecevit, İsrail ile yapılan anlaşmanın iptal edilmesinin söz konusu olmadığını bildirdi. Ecevit, TBMM’de bir gazetecinin, "Muhalefet, İsrail ile M - 60 tanklarının modernizasyonu için yapılan anlaşmanın iptal edilmesini istiyor. Bu mümkün mü " sorusunu, "Hayır. Tank anlaşması imzalanmıştır. İsrail ile ilişkilerimizi yeniden değerlendiririz, fakat bu geride kalmış bir konudur" diye yanıtladı. 
     
     Hükümet sorumlu 
     DYP Grup Başkanvekili Turhan Güven, tank anlaşması ile ilgili usulsüzlük iddialarını soru önergesi haline getirerek, Çakmakoğlu’nun yanıtlamasını istedi. AKP Grup Başkanı Bülent Arınç ise , "Bu anlaşma Filistin’de 40 kişinin öldüğü gün imzalanmamalıydı. Bu ihale iptal edilmelidir" dedi. SP Genel Başkanı Recai Kutan da, Ecevit’ten tank ihalesinin iptal edilmesini isteyerek, "Tank modernizasyonu ihalesinin Genelkurmay baskısı ile İsrail’e verildiğine inanmıyoruz. Sorumluluk, bürokratların değil, hükümetindir" dedi. 
     



 SİYASET 













</TEXT>
</DOC>
