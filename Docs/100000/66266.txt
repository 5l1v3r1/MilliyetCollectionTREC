<DOC>
<DOCNO> 66266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/06/son/sontur19.html </URL>
<DATE> 2002/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "Ekonomideki deprem vahim" 
</HEADLINE>
<TEXT>

     DYP Genel Başkanı Tansu Çiller, ''Türkiye'de vahim bir ekonomik deprem yaşandığını'' savunarak, iktidarın enflasyon hedefini tutturmasının mümkün olmadığını söyledi. 
     Çiller, ''Enflasyonu yüzde 31'de tutarız diyenler göreceklerdir ki, enflasyon yüzde 60'lar civarında olacaktır'' dedi. Çiller, krizin faturasının basında yer aldığı gibi 51 milyar dolar değil, 133 milyar dolar olduğunu öne sürdü. 
     DYP TBMM Grubu Toplantısı'nın başlangıcında, vefat eden politikacı Osman Bölükbaşı ve Afyon depreminde hayatını kaybedenler anısına saygı duruşu yapıldı. Çiller, daha sonra da, DYP'ye geçen DTP, ANAP ve MHP'lilere parti rozetlerini taktı. 
     Çiller, Grup'ta yaptığı konuşmada, DYP'ye her gün katılımların devam ettiğini ifade ederek, DYP'nin tüm merkez sağın kimliğini kendisinde toplayarak, Demokrat Parti misyonuna ve tek başına iktidara talip olduğunu söyledi. Çiller, Bölükbaşı'nın vefatından duyduğu üzüntüyü ifade ederek, ailesine ve tüm siyaset dünyasına başsağlığı diledi. 
     Konuşmasında, üç ayrı depremden söz edeceğini belirten Çiller, bunları Afyon depremi, demokrasi depremi ve ekonomi depremi olarak sıraladı. 
     Afyon'un afet bölgesi ilan edilmesini, yardımların Kızılay eliyle dağıtılmasını, bölgeye daha fazla çadır gönderilmesini öneren Çiller, depremde yıkılan küçük sanayi sitesinin hemen yanına barakalar yapılmasını, enkaz altındaki tesislerin kurtarılmasını ve kredi imkanları da sağlanarak yeniden çalışır hale getirilmesini istedi. 
     -''GRİ BÖLGE''- Çiller, ''Demokrasideki deprem'' kavramını açıklarken de, Anayasa Mahkemesi'nce kısmen iptal edilen TBMM İçtüzüğünün maddelerine ilişkin değişikliğin bir an önce yeni bir uzlaşmayla getirilmesini istedi ve böyle bir değişikliği destekleyeceklerini bildirdi. Çiller, şöyle konuştu 
     ''Biz bu katkıyı sağlarız. Yeter ki, demokrasi ve milletin sesi belirli ölçüler ötesinde zedelenmesin. Aksi taktirde demokrasiyle dikta arasındaki o gri bölgede Meclis yol alır, nitekim de o yolu almıştır. Şimdi yeniden çağdaş çerçeveye meseleyi oturtmak gibi Meclisin bir görevi gündemde olacaktır.'' 
     
     Ekonomik deprem 
     Çiller, ekonomide vahim bir deprem yaşandığını savunarak, iktidarın enflasyon hedefini tutturmasının mümkün olmadığını söyledi ve ''Enflasyonu yüzde 31'de tutarız diyenler göreceklerdir ki, enflasyon yüzde 60'lar civarında olacaktır'' dedi. Bu kadar büyük enflasyonun olduğu bir yerde büyümenin de kendiliğinden gelmesi gerektiğini, ancak direksiyonda bulunan üçlü koalisyonun beceriksizliği yüzünden bunun gerçekleşemediğini savunan Çiller, ''Yüzde 92 enflasyon ve yüzde 8.5 küçülme. Yıllardır iktisat profesörlüğü yaptım. Böyle bir örnek görmedim. Yani böylesine büyük bir fırlamayı böylesine küçük bir küçülmeyle bir arada götüren olsa olsa sadece bizim uzman iktidar liderleri olur'' dedi. 
     Çiller, basında krizin faturasının 51 milyar dolar olduğunun ifade edildiğini ancak kendilerinin araştırmasına göre bu faturanın 133 milyar doları bulduğunu öne sürerek, bunun da Mesut Yılmaz'ın Başbakanlığı ile başlayıp, şimdiki üçlü koalisyonla devam eden iktidarların hatasından kaynaklandığını savundu. 
     Dövizin U dönüşe geçeceğini, enflasyon düşmeden enflasyon hedeflemesine geçilmesinin yanlış olacağını vurgulayan Çiller, iktidarı bıraktıklarından bu yana ekonomide her yıl depremlerin ve artçı sarsıntıların peş peşe geldiğini söyledi. Çiller, bu iktidarın gitmesinin bile sorunların çözümünde tek başına önem arz ettiğini kaydetti. DYP olarak ekonomide yapılacakları her ay revize ettiklerini belirten Çiller, DYP'nin güçlü biçimde iktidara gelmesi durumunda bir yılda büyümenin yüzde 8'e çıkacağını öne sürdü. 
     






</TEXT>
</DOC>
