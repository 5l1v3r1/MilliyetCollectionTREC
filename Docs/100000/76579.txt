<DOC>
<DOCNO> 76579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/05/yazar/uras.html </URL>
<DATE> 2002/04/05/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Yağmıyor ama damlamaya başladı 
</HEADLINE>
<TEXT>

     Hayata dönüş başladı dedi isek sanmayınız ki, her şey düzeldi... Eski güzel günler gelmek üzere... Doğru anlatım şudur... Henüz yağmur başlamadı ama, damlamaya başladı... İnşallah böyle gider... Damlayan hava yağmura dönüşebilir... Kuraklıktan inleyen insanların yüzü gülebilir... 
     Şimdi hemen itiraz sesleri yükselecek... "Yok yavuuu... Hani nerede o damlalar .. Bizim bahçeye henüz hiçbir şey damlamadı..." 
     El cevap "Doğrudur... Sizin bahçeye henüz damlamamış olabilir ama, komşu bahçenin sahibi benim bahçeme damladı diyor..." Eğer yağmur bulutları dağılmaz ise, bugün komşunun bahçesine damlayan yarın da sizin bahçeye damlar... Öbür gün de damlalar yağmura dönüşür... 
     
     Berber, kıpırdama var’ dedi 
     Bu girişten sonra biraz da piyasanın içinden iç açıcı haberler vereyim... Dün berbere gittim. Berberim Mehmet Demirkol, "Hoca" dedi... "Allah’a şükür işlerde bir kıpırdama var. Eskisi gibi değiliz... Yani o eski parlak günlerdeki gibi de değiliz, o kötü günlerdeki gibi de değiliz. Ama istikrar yok... Bir hafta müşteri sırada bekliyor... Ertesi hafta ortalık tenhalaşıyor... Bir ara ümidi kaybetmiştik... Şimdi iyi olacak inşallah diyerek bekliyoruz." 
     Sayın okuyucularıma ekonominin motoru durumundaki tekstil sektöründen de iyi bir haber aktarmak istiyorum. Doğrudan ihracat yapan, ihracatçı konfeksiyon firmalarına mal satan fantezi kadın kumaşı üreticisi bir sanayi kuruluşunun sorumlusu bana şunları anlattı "Bizim firmada işlerin nasıl gittiğinin göstergesi, imalat müdürünün masasındaki sipariş miktarıdır. İmalat müdürü bu sipariş miktarına göre makinelere ve işçilere yol verir. 
     Normade imalat müdürünün masasında 150 bin - 200 bin metre sipariş bulunur. Fabrikanın makineleri işçileri buna göre ayarlanmıştır. Kriz sonu sipariş miktarı 90 bin metreye kadar düştü. Dün sipariş müdürüne masasındaki sipariş miktarını sordum. 360 bin metre sipariş var, tezgahları ona göre ayarlıyorum dedi." 
     
     Sipariş artışı eğilimi yansıtır 
     Sayın okuyucularım, ABD’de ekonominin temel göstergelerinden biri siparişlerdeki değişimi gösteren rakam ve bu rakamlara dayalı endekslerdir. Sipariş artışı, ekonominin iyimser bekleyişini, tüketicinin harcama eğilimini gösterir. Sanayiin üretimini artırır. Sadayide ve ticarette istihdam artışı için yeşil ışık yakar. 
     Tekstil ve giyim sanayiinde sipariş artışı ile ilgili bir gelişmeyi de önceki günkü sohbetimizde Cem Boyner anlatmıştı. Cem Boyner demişti ki "Beymen, Benetton ve Çarşı Mağazaları için bu yılın mal siparişlerini verirken, geçen yılın satışlarının reel olarak yüzde 10 üzerinde mal siparişini programlamıştık. Ama piyasada uyanmayı görünce şimdiden iki defa siparişleri artırma kararı aldık." 
     Klima üreticisi bir firmanın yöneticisi ise, klima siparişlerindeki artıştan memnuniyetini ifade etti. "Klima siparişlerini turizm sektöründen alıyoruz. Paket siparişler geçen yılın çok üzerinde. Bu demektir ki, turizm sektöründeki yatırımcı ve işletmecilerin bekleyişleri iyi..." diyor. 
     Hiç umulmayan bir haber de otomotiv sektöründen. Otomotiv sektörünün krizden en fazla etkilenen sektörlerden biri olduğu biliniyor. Otomotiv sektörünün kaptanları Ali İhsan İlkbahar, "Ticari araçlarda özelikle hafif ticari araçlarda kıpırdanma başladı. Talep ortaya çıktı. Hayret ediyoruz" diyor. 
     Sayın okuyucularım, bütün bunlar öncü göstergeler... Öncü göstergelere göre, "Yakında her yer güllük gülistanlık olacak. Kriz bitti. Sevinin" diyen yok... Ama görüldüğü kadarı ile bir kıpırdanma var... Bu kıpırdanma tırmanışa da geçebilir veya tersi olur. Bir süre kıpırdandıktan sonra piyasa gene eski hareketsiz hale de gelebilir... 
     
     







Türkiye, İran ve PKK 


Enseyi karartmayın... 


Nisan şakası mı 


Çakmakoğlu İsrail acımasız 


Afganistan makus talihini yenemezse, Bin Ladinizm kazanır 


Filistin'e "trol " 


Sokak çocukları ne oldu 


Sıkı kurallar mı, bağımsız kuruluşlar mı 


Esas tehlike 


İktidarsız Avrupa Birliği 


Tüpraş’ta neler oluyor ’ 


Yaşa Cumhurbaşkanım yaşa 


1974’ün İsrail subayı, 2002’nin İsrail başbakanı... 


Ters tepen işgal 


Koç da, Sabancı da ciroyu şişirip ikiye katlıyorlar 


Pardon, bir sorum olacaktı 


Yağmıyor ama damlamaya başladı 


</TEXT>
</DOC>
