<DOC>
<DOCNO> 97468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/son/sondun06.html </URL>
<DATE> 2002/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Savunma Bakanı'nın "Kürdistan" gafı 
</HEADLINE>
<TEXT>

     ABD Savunma Bakanı Donald Rumsfeld, Afganistan'da terörizme karşı savaşta gelinen aşamayı anlatırken, Türkiye'nin, Afganistan barış gücü ISAF'ın komutasını alarak Kabil'e 1400 asker yerleştirdiğini belirttikten sonra, Norveç, Danimarka ve Hollanda'nın, Afganistan'daki hava operasyonları için ''Kürdistan'a'' F-16 yerleştireceklerini söyledi. 
     Rumsfeld, ABD Genelkurmay Başkanı Richard Myers ile birlikte Pentagon'da gazetecilere yaptığı değerlendirmede, ''Kürdistan'' ifadesiyle hangi bölgeyi kastettiğine ise açıklık getirmedi. 
     Kısa süre önce, ABD Savunma Bakanlığı Pentagon'un başdanışmanı, eski Savunma Bakan Yardımcısı Richard Perle de bir konuşmasında, ''Kürdistan Dışişleri Bakanı'' ifadesini kullanmıştı. 
     Rumsfeld, ABD Savunma Bakan Yardımcısı Paul Wolfowitz'in Türkiye'ye yaptığı ziyaret ve ABD'nin, Irak'ta rejim değişikliği niyetinin hatırlatılmasının ardından, ''ABD, Irak'a askeri operasyon düzenlemesini nasıl temize çıkarabilir '' sorusuna şu yanıtı verdi 
     ''20. yüzyıl sırasında geleneksel silahlarla başa çıkıyorduk ve bunlar yüzlerce veya binlerce insanı öldürebilecek nitelikte silahlardı. 
     21. yüzyılda, kimyasal, biyolojik, nükleer, radyoaktif kitle imha 
     silahlarıyla başa çıkmak zorundayız. Bu silahlar milyonlarca insanı öldürebilecek kapasiteye sahip. O ülkenin insanları, dünyadaki parlamentolar, basın ve akademik kuruluşlar, 21. yüzyılda içinde bulunduğumuz şartlara bir bakmalı. Yeterince adil.'' 
     





</TEXT>
</DOC>
