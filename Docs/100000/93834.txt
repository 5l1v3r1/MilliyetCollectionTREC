<DOC>
<DOCNO> 93834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/yasam/yas01.html </URL>
<DATE> 2002/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkçe başarı’ dileği 
</HEADLINE>
<TEXT>

Almanya’nın ünlü gazete ve dergileri ile televizyonları da Frankfurt’taki tesislerimizin açılışına büyük yer verdi. Bild, yarım sayfa verdiği haberinde Türkçe başarılar’ diledi 
     Frankfurt tesislerinin açılışı, Alman yazılı ve görsel basınının da ilgi odağı oldu. Almanya’nın ünlü gazete ve dergileriyle televizyonlarının üst düzey yöneticileri, tesislerimizin açılışına katılırken, törenle ilgili haber ve fotoğraflar da dünkü gazeteleri süsledi. 
     Avrupa’nın en yüksek tirajlı gazetesi Bild, açılışa yarım sayfa yer verdi. Haberini "Rau ve Riester başarılar diledi" başlığıyla ve "başarılar" sözcüğünü Türkçe veren Bild, "Mörfelden - Walldorf, politika, ekonomi ve medyadan bu kadar çok ismi bir araya getiren böyle bir olay yaşamadı" diye yazdı. 
     Haberde Doğan Holding Yönetim Kurulu Başkanı Aydın Doğan’ın "Bu tesisler, birlikte yarınlarımız için hazırlanmış bir projedir" sözlerine yer verildi. Türkçe sözcüklerle "Kolay gelsin" dileğinde de bulunan Bild, Mesut Yılmaz, Walter Riester, Claudia Roth, Volker Bouffier’nin konuşmalarından bölümler yayımladı. 
     AB’ye atılmış sembol bir adım 
     Açılış, Frankfurter Rundschau ve Frankfurter Allgemeine gazetelerinde de geniş biçimde yer aldı. "Doğan Grubu, Mörfelden - Walldorf’ta Avrupa’nın en modern basımevlerinden birini açtı" yorumunu yapan Rundschau, "Ünlüleri buluşturan açılış" başlığını kullandı. Haberde, "Doğan Medya Grubu tesislerinin Avrupa Birliği’ne atılmış sembol bir adım olduğunu" da kaydetti. Frankfurter Allgemeine gazetesi de, özellikle Aydın Doğan, Mesut Yılmaz ve diğer katılımcıların Türkiye’nin AB üyeliği konusundaki sözlerinin altını çizdi. 
     
Claudia Roth’un kırmızı-beyaz jesti      Frankfurt tesislerinin açılışına katılan en renkli simalardan biri de Yeşiller Partisi Eşbaşkanı Claudia Roth oldu. Roth, törene Türk Bayrağı’nın renkleri olan kırmızı - beyaz giysiler içinde geldi. Gece boyunca çevresine neşe saçan Roth, yaptığı konuşmada da, Türkiye ve Almanya milli takımlarının Dünya Kupası’ndaki başarısının ortak sevincimiz olduğunun altını çizerek, "Almanya ve Türkiye’nin Kupa’dan madalya ile dönmesine çok sevindim. Ama beni en çok sevindiren, benim gibi Kempten’den gelen İlhan Mansız’ın finallerdeki başarısı oldu" dedi. 
     
Saatte 45 bin baskı yapılıyor      Doğan Medya Grubu’nun Avrupa kuruluşu olan Doğan Madia International GmbH., yazılı basında Avrupa’daki Türk okurlarının yüzde 90’ına ulaşıyor. Milliyet, Hürriyet ve Fanatik açılışı yapılan tesiste basılıyor. 
     Tesiste, iki katlı matbaa bölümü 5 bin 282 metrekare, üç katlı büro bölümü 2 bin 264 metrekare kapalı alana sahip. Yapımına Ekim 2000’de başlanan ve Aralık 2001’de tamamlanan Doğan Printing Center, 25 milyon euroya yaklaşık 40 trilyon lira mal oldu. 
     Tesisteki tüm baskı makineleri son teknoloji ürünü. "Goss Universal 45" tipi iki yeni makine saatte 45 bin adet baskı yapabiliyor. Tesiste, gazetelerin içine saatte 70 bin adet iki farklı ilave konulabiliyor. 
     



 YAŞAM 















</TEXT>
</DOC>
