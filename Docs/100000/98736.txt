<DOC>
<DOCNO> 98736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/dunya/adun.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat in’, Saddam out’ 
</HEADLINE>
<TEXT>

ABD’nin Irak’ı işgal operasyonunun ilk hedefi Bağdat. Plan şöyle 1. Önce Bağdat’taki komuta merkezleri ele geçirilecek 2. Saddam ya öldürülecek ya tecrit edilecek 3. Başsız kalan ordu dağılacak 
     DIŞ HABERLER SERVİSİ 

     Medyaya sızan haberlerde ABD’nin Irak’ta rejimi değiştirmeye yönelik operasyona başlama tarihi giderek öne çekilirken Saddam’ı devirme harekatı için yeni senaryolar da ortaya atılıyor. 
     Nitekim The New York Times gazetesi, Pentagon kaynaklarına dayanarak verdiği haberde, işgal harekatı için geliştirilen son planda, ilk hedefin Irak’ın başkenti Bağdat olarak belirlendiğini ve ABD birliklerinin doğrudan buraya girmesinin düşünüldüğünü bildirdi. 
     
     Hedef, kitle imha silahları 
     "Inside - out" içeriden dışarıya şeklinde özetlenen yeni strateji, küçük ölçekteki Amerikan birliklerinin saldırı başlar başlamaz Bağdat’taki en önemli komuta kontrol merkezleriyle kitle imha silahlarının bulunduğu depoları ele geçirmesini öngörüyor. Operasyon sırasında Saddam bulunur bulunmaz ya öldürülecek, ya da iletişim kanalları kesilerek orta düzeydeki komutanlarına kitle imha silahlarını kullanma emrini veremez hale getirilecek. Saddam’dan emir alamayan düşük rütbeli subaylar da bu kıyım silahlarını kullanamayacak. 
     Irak’ın çok güçlü bir merkezi otorite çevresinde örgütlenen siyasi ve askeri yapısı göz önüne alınarak tasarlanan planın bundan sonraki adımını ise içeriden yani Bağdat’tan, dışarı yani öteki kentler ve kırsal alana doğru işgal edilmesi oluşturuyor. 
     
     50 bin askerle işi bitirecekler 
     Uzmanlar, 1991’de Körfez Savaşı’nda uygulanan stratejinin tam aksi bir yönelişi ifade eden yeni stratejinin çok riskli olmakla beraber bazı avantajları olduğuna işaret ediyorlar. 
     Öncelikle bu stratejide küçük kuvvetlerle büyük işler yapılması mümkün. Yani Irak’a güneyden ve kuzeyden girilmesini öngören ilk planlarda ifade edilen 250 bin kişilik bir güce ihtiyaç olmayacak. En fazla 50 bin kişilik bir kuvvet işgali gerçekleştirebilecek. 
     Sürpriz hava saldırısı ve arkasından hava indirme şeklinde uygulanacak operasyon hem çok hızlı ilerleyebilecek, hem de kısa süreceği için zaiyat fazla olmayacak. Kısa süren bir operasyon da müttefik ülkelerde ABD aleyhtarı protestoların gündeme gelmesine fırsat yaratmayacak. 
     Panama lideri Noriega’nın kendi ülkesinde yakalanıp ABD’ye getirilmesinde uygulanan plandan esinlendiği kaydedilen yeni stratejiye göre operasyon Amerikan askerleri tarafından icra edilecek, İngiltere küçük bir birlikle katılacak. Müttefik ülkelerdeki üslerden yararlanılacak. 
     
     New York Post’un iddiası 
İncirlik’e yığınak      DIŞ HABERLER SERVİSİ 

     Amerikan New York Post gazetesi, Irak’a harekat hazırlıklarının yoğunlaştığını, harekatın beklenenden de yakın olabileceğini ileri sürdü. Habere göre, geçen hafta yaşanan gelişmeler Irak’a yönelik askeri harekatın beklenenden daha önce yapılabileceğini gösteriyor. Bu gelişmeler şöyle 

</TEXT>
</DOC>
