<DOC>
<DOCNO> 56321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/09/son/soneko09.html </URL>
<DATE> 2001/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç holding'in zirvesi gençleşiyor... 
</HEADLINE>
<TEXT>

     Türkiye'nin en büyük şirketler topluluğu Koç'un zirvesinde gençleştirme rüzgarı esiyor. 
     Yönetim Kurulu Başkanı Rahmi Koç, yeni yılla birlikte, babası Vehbi Koç'tan 54 yaşında devraldığı koltuğunu, 18 yıl sonra, bugün 41 yaşındaki oğlu Mustafa Vehbi Koç'a devredecek. 
     Koç Topluluğu'nun bir numaralı profesyonellik kadrosu Chief Executive Officer CEO görevi de, Temel Atay'dan 52 yaşındaki Bülend Özaydınlı'ya geçecek. 
     Türkiye'nin sanayi devlerinden biri olan Koç Topluluğu'nu yönetecek Mustafa Koç ve Bülend Özaydınlı'nın ortak özelliklerinden biri Fenerbahçe'yi tutmaları. 
     FORBES Dergisi tarafından geçen yıl ABD dışındaki dünyanın en büyük 800 firması içinde 338. sırada gösterilen Koç Topluluğu, yeni yıla genç bir başkanla giriyor. 
     Türkiye'nin ilk holdingi olan Koç Holding Yönetim Kurulu Başkanlığı'nı Mustafa Koç, Beşiktaş'ı tutan babasından devralacak. 
     Zirvedeki bayrak değişiminin, yıl sonu veya 2002 yılı Mart ayı sonunda yapılacak Koç Holding Genel Kurulu'nda gerçekleşmesi bekleniyor. 
     Holding'in kurucusu olan babasının 83 yaşında emekliye ayrılmasıyla 30 Mart 1984 tarihinde İdare Meclisi Başkanlığı'nı üstlenen Rahmi Koç, 2002 yılında gireceği 72 yaşında bu görevi büyük oğlu Mustafa Koç'a bırakacak. 
     Geçen yıl 12 milyar dolar satış hacmine, 1 milyar dolarlık ihracata ve 46 bin 136 kişilik istihdama ulaşan Koç Topluluğu'nu, dünyanın en büyük 200 şirketi arasında yer alma hedefine Mustafa Koç taşıyacak. 
     Yatla dünya turuna çıkacağını daha önceki sohbet toplantılarında gazetecilere dile getiren ve adını taşıyan sanayi müzesiyle yakından ilgilenen Rahmi Koç'un, hobilerine ve sosyal faaliyetlerine daha fazla zaman ayırması bekleniyor. 
     
     1 numaralı profesyonellik koltuğu değişiyor 
     İSO 500 araştırmasına göre, sanayideki 20 şirketi ile ciro, kar, ihracat ve çalışan sayısı bakımından özel sektörün yüzde 11'ini temsil eden Türkiye'nin en büyük sanayi grubu olan Koç Topluluğu'nda, 1 numaralı profesyonellik koltuğunun sahibi de değişecek. 
     Migros Genel Müdürlüğü'nden sonra kısa sürede zirveye tırmanan Bülend Özaydınlı da, CEO görevini 61 yaşındaki Temel Atay'dan devralacak. 
     İçişleri eski bakanlarından, emekli Hava Orgeneral İrfan Özaydınlı'nın oğlu olan Bülend Özaydınlı, emekliye ayrılacak olan Atay'ın yerine yeni yılda icranın başına geçmesi bekleniyor. 
     
     Mustafa Vehbi Koç 
     Mustafa V. Koç, 1960 yılında doğdu. İsviçre'de Lyceum Alpinum Zuoz'daki öğrenimin ardından ABD'deki George Washington üniversitesinde işletme okudu. 
     1984 yılında Tofaş Oto'da satış elemanı olarak Toplulukta görev 
     alan Koç, Kofisa Ceneve'de Satış Müdürlüğü, Ram Dış Ticaret'te Genel Müdür Yardımcılığı'ndan sonra, Koç Holding'de Sanayi-Enerji-Ticaret Şirketleri Başkan'a Yardımcı pozisyonuna getirildi. 1994 yılında İnşaat ve Maden Grubu Başkan Yardımcılığı, 1996 yılında İnşaat ve Maden Grubu Başkanlığı'nı üstlenen Mustafa V. Koç, geçen yıl 20 Mart'ta yapılan Genel Kurul'da İdare Meclisi'ne girdi. Sosyal faaliyetleri arasında, TÜSİAD Başkan Yardımcılığı, İstanbul Golf Kulübü Yönetim Kurulu Başkanlığı, 1907 Fenerbahçe Derneği Kurucu Üyeliği de yer alıyor. Golf, binicilik, havacılık ve dalış, hobileri arasında bulunuyor. Evli ve 2 çocuk babası Mustafa Koç, çok iyi derecede İngilizce ve Almanca biliyor. 
     Bülend Özaydınlı 
     1949 yılında Eskişehir'de doğan Bülend Özaydınlı, İzmir Maarif 
     Koleji'nden mezun oldu. 
     Beyrut Amerikan Üniversitesi'ni bitiren Özaydınlı, 1972-87 yılları arasında Oyak'ta, 1987-1990 yıllarında Maret A.Ş'de Genel Müdür Yardımcılığı görevlerinde bulundu. 
     1990 yılında Migros Türk T.A.Ş. Genel Müdürlüğü görevine atanan 
     Özaydınlı, 10 yıl süren bu görevinin ardından Tofaş Grubu Başkanlığı'na, ardından da CEO Vekilliği görevine atandı. 
     Bülend Özaydınlı, 1978 yılında kurulan Ecevit Hükümeti'nde İçişleri Bakanı olarak görev yapan ve 1999 yılında vefat eden emekli Hava Orgeneral İrfan Özaydınlı'nın oğlu. 
     İki çocuk babası Özaydınlı, İngilizce biliyor. 
     






</TEXT>
</DOC>
