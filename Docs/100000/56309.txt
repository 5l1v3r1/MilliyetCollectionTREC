<DOC>
<DOCNO> 56309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/09/son/sondun12.html </URL>
<DATE> 2001/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
General Dostum'dan teminat "Silaha sarılmam" 
</HEADLINE>
<TEXT>

     Özbek Generali Raşid Dostum, Afganistan'ın siyasal geleceği konusunda Bonn konferansında varılan anlaşmayı benimsemediğini anımsattı, ''Ancak anlaşmaya karşı çıkmak için silaha sarılmam'' dedi. 
     Özbekistan sınırı yakınlarındaki Hayraton'da gazetecilerle konuşan Dostum, ''Bonn konferansı, bizim istediğimiz gibi bir geçici yönetim çerçevesi çizmedi. Ama her ne olursa olsun, anlaşmaya karşı çıkarak savaşmak yok. İktidar paylaşımı kaba kuvvetle olmayacak. Sizi temin ederim'' dedi. 
     Dostum, ''İnsanlar General Dostum'un savaşa girişip oluk gibi kan akıtacağını söylüyorlar. Bu doğru değil. Kabil'de görüşmeler yapacağız. Kanun nizamı yerleşecek'' diye konuştu. 
     Taliban rejiminin ortadan kalkmasıyla Afgan aşiretleri arasındaki rekabet de hortladı. 
     Taliban'ın 7 Aralık Cuma günü çekilmesinden sonra güneydeki Helmand eyaletinin kontrolünü ele geçirmek isteyen Afgan grupları arasındaki çatışmada 7 kişi öldü. 
     Afgan İslam Ajansı AİP , Abdurrahman Can komutasındaki milislerle Hafızullah Can'a bağlı milisler arasında dün çatışma çıktığını, eyalet başkenti Leşkergah'ın kontrolünün ilk grubun eline geçtiğini kaydetti. 
     






</TEXT>
</DOC>
