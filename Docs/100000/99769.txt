<DOC>
<DOCNO> 99769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/03/spor/spo03.html </URL>
<DATE> 2002/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
FATİH’İN İKİ FEDAİSİ 
</HEADLINE>
<TEXT>

Galatasaray Teknik Direktörü, Fiorentina’dan eski öğrencileri Nuno Gomez ile Chiesa’dan vazgeçmiyor. İki oyuncunun transferini noktalamak için çalışmalar hızlandırıldı, yönetim keseyi açtı 
     EROL DEMİRKOL 

     Terim tek yetkili 
     TRANSFERDE forvet arayışlarını yoğunlaştıran Sarı - Kırmızılı kulüp, Nuno Gomez ve Enrico Chiesa’yı renklerine katmak için kolları sıvadı. İtalya’da Fiorentina’dan eski iki öğrencisinin transferi için Teknik Direktör Fatih Terim’e tam yetki veren yönetim, kesenin ağzını da sonuna kadar açtı. Fiorentina’nın iflasını açıklamasının ardından Nuno Gomez ve Chiesa’nın serbest kalması transferin gerçekleşme olasılığını artırdı. 
     
     Gelişmeler olumlu 
     ERHAN TELLİ 

     TERİM’İN, iki yıldızı almak için İtalyan Menajeri Moreno Roggi’yi görevlendirdiği ve ilk zirveden olumlu sonuç çıktığı öğrenildi. İkinci Başkan Ali Dürüst, "Tüm görüşmeleri hocamız yürütüyor" ifadesini kullandı. Sarı - Kırmızılılar’ın takım içindeki dengeleri de göz önünde bulundurarak fiyat belirlemeyi düşündüğü, ancak bu oyuncuların serbest kalması nedeniyle alınmaları konusunda her türlü fedakarlığın yapılacağı bildirildi. 
     
Cim-Bom akademisi      FATİH Terim’in isteği doğrultusunda Galatasaraylı futbolcuların bütün fiziki profilleri kağıda döküldü. Sağlık Kurulu Başkanı Profesör Mehmet Kurdoğlu başkanlığındaki bir heyet, dün Florya’da futbolcuları Spor Akademisi sınavlarının benzeri bir testten geçirdiler. Oyuncuların performansları son noktaya kadar zorlanırken, eksikleri de belirlendi. 
     FUTBOLCULARA önce özel foto finişli etapta depar attıran sağlık heyeti, daha sonra 10’lu gruplarla kısa mesafede koşu ve nabız ölçümleri yapıldı. Oyuncular sırasıyla en yükseğe ve en uzağa sıçrama gibi etaplara katıldı. Ayrıca Cybex aletiyle adalelelerinin birbirine olan dengesi ölçüldü ve kan testleri ile kandaki laktik asit miktarı tespit edildi. 
     
Hasan ve Sarr’ın MR’ı çekildi      GALATASARAY’DA dün sabah yapılan antrenmana sakatlıkları nedeniyle katılmayan Hasan Şaş ve Muhammed Sarr’ın MR’ı çekildi. Hasan’ın sol diz arka adalesinde gerilme tesbit edilirken, Senegalli oyuncunun ise sol ayak bileğinin üst kısmında darbeye bağlı ödem olduğu bildirildi. Her iki oyuncunun da durumlarının ciddi olmadığı ve ligin ilk maçında forma giyebilecekleri açıklandı. 
     



 SPOR 



























</TEXT>
</DOC>
