<DOC>
<DOCNO> 69629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/26/son/sonspo10.html </URL>
<DATE> 2002/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlusconi Milan Başkanlığı'nı oğluna bırakacak 
</HEADLINE>
<TEXT>

     İtalya Başbakanı Silvio Berlusconi, çıkar çatışmasını önlemek için, sahibi olduğu A.C Milan Kulübü başkanlığını oğlu Piersilvio Berlusconi'ye bırakacak. 
     Geçen hafta ''daha ne kadar A.C Milan başkanı olarak görev yapacağım bilemiyorum'' diyen Berlusconi, dün akşam Milan 2. Başkanı Adriano Galliani ile görüştü. 
     İtalya Başbakanı olduğu için zaten kulüple ilgilenemeyen Berlusconi'nin, şu anda komisyonlarda görüşülen, daha sonra da parlamentoya gelecek olan çıkar çatışmalarını önlemeye yönelik yasa tasarısı değişikliğinden dolayı kulübün başkanlığını bırakma kararı aldığı belirtiliyor. 
     Onursal başkan olarak kalacağı tahmin edilen Silvio Berlusconi'nin Milan'ı oğlu Piersilvio'ya bırakacağı kesin gibi gözükürken, henüz resmi bir açıklama yapılmadı. 
     Basında, bu hafta sonu oynanacak Milan-İnter derbisinden sonra Berlusconi'nin görevi bırakacağı iddia ediliyor. 
     Görüşme sonrası basına açıklama yapan Galliani ise yönetim kurulunda hiçbir istifanın söz konusu olmadığını ifade etti. 
     Galliani, Milan'ın futbolculara verilen ''anormal'' fiyatları düşüreceğini ve gelecek sezon çok az futbolcu transfer edeceklerini kaydetti. 
     Öte yandan yeni başkan olarak gösterilen Piersilvio, babasının sahibi olduğu Fininvest Holding'e bağlı R.T.İ televizyon program yapımcılığı şirketinin başkanlığı görevini yürütüyor. 
     






</TEXT>
</DOC>
