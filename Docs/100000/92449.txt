<DOC>
<DOCNO> 92449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/son/soneko29.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "2003 ilkbahar ya da sonbaharında seçim olacak" 
</HEADLINE>
<TEXT>

     SP Genel Başkanı Recai Kutan, 2003 yılının ilkbaharı veya engeç sonbaharında, Türkiye'de bir erken seçim olacağını savundu. 
     Ankara Ticaret Odası'nın ATO aylık olağan oda meclisi toplantısına katılan Recai Kutan, gazetecilerin, erken seçimle ilgili sorularını yanıtladı. 
     Bir gazetecinin, ''Başbakan Ecevit'in grup toplantısında 'ufukta bir erken seçim görünüyor' dediğini, daha sonra yaptığı açıklamada ise bununla 2004 yılındaki seçimi kastettiğini'' söylediğini hatırlatarak, bu açıklamaları nasıl değerlendirdiğini sorması üzerine Kutan, şunları kaydetti 
     ''Öyle anlaşılıyor ki benim ufuk anlayışımla, Sayın Ecevit'in ufuk anlayışı oldukça farklı. Yani 2004 yılı için seçim ufukta görünüyor denemez. Muhtemeldir ki bu sözü söyledikten sonra, bazıları ikaz ettiler. Ekonomide zaten kararsız olan bir durum var, bu sözünüz onu daha da kararsız hale getirecektir diye. O sebeple böyle bir dönüş yapmış olabilir, ancak her vesileyle söyledik, bir erken seçimin Türkiye'de bütün şartları doğmuştur. Ancak 3 ortağın da seçime gitmeye cesaretleri yok. Tablo ortadır. Vatandaşın tazyiki ve aksiyonu ortada. Daha fazla direnebileceklerini zannetmiyorum. 
     Dolayısiyle muhtemelen 2003 yılınının ilkbaharı veya en geç sonbaharında bir erken seçim olacak.'' Kutan, seçim için 2004 yılını beklemelerinin mümkün olmadığını sözlerine ekledi. 
     Kutan, bir başka gazetecinin, partisinden Mustafa Kabalak ile Mehmet Bekaroğlu'nun DSP grubuna giderek, AB ile ilgili görüşmelerde bulunduklarını hatırlatıp, ''olumlu bir sonuç bekliyor musunuz, gerekirse meclisi olağanüstü toplantıya çağırmak için 110 imza toplamak kolay olacak mı '' şeklindeki sorusuna karşılık, bütün siyasi partilerin, bu konuda gerçek anlamda samimi olmaları halinde bu sorunun çözülebileceğini söyledi. Kutan, şöyle devam etti 
     ''Bizim arkadaşlarımızın götüreceği teklif o.. Bir çalışma grubunun kurulması hususundaki kararlılığımızı ifade edecekler. Zaten hatırlayacaksınız, bu teklif ilk defa bizden gelmişti. Ancak bu çalışma grubu biraraya geldikten sonra, hangi konuları müzakere edecekler Meseleyi sadece idama kilitlemek uygun bir şey değil. Çünkü AB yetkilileri, idam da dahil olmak üzere başka şeyleri de talep ediyor.'' SP'nin de, bu taleplerinin hepsinin söz konusu çalışma grubu tarafından ele alınmasını talep edeceğini anlatan Kutan, kendilerine bu konuda aynı sorunun yöneltildiğini, bunun ise oluşturulacak komisyona diğer partilerin üye vermemeleri halinde, komisyonun oluşmasını hala isteyip istemeyeceklerine yönelik olduğunu anlatan Kutan, böyle bir durumun ortaya çıkması halinde de komisyonun oluşturulmasından yana olduklarını bildirdi. 
     Bu konudaki çalışmalar bittikten sonra, meclisin olağanüstü toplanması konusunda, herkesin samimi olması halinde yeterli imzanın bulunabileceğini belirten Kutan, ''Bunda en ufak bir tereddütüm yok'' dedi 
     





</TEXT>
</DOC>
