<DOC>
<DOCNO> 83767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/13/son/sonspo16.html </URL>
<DATE> 2002/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve Beşiktaş, Lucescu ile 2 yıllık sözleşme imzaladı 
</HEADLINE>
<TEXT>

     Beşiktaş, teknik direktör sorununu Galatasaray'dan ayrılan Mircea Lucescu ile çözdü. Rumen çalıştırıcı, siyah-beyazlı kulüple bugün Akaretler'deki kulüp binasında 2 yıllık sözleşme imzaladı. İmza törenine, kulüp başkanı Serdar Bilgili ve yönetim kurulu üyelerinin tamamı katıldı. 
     Başkan Bilgili, imza töreni sonrasında yaptığı açıklamada, Beşiktaş'ta yeni bir dönemin başladığını ifade ederek, ''100. yılımıza çok büyük hedeflerle giriyoruz. Önümüzdeki dönem, şampiyon Beşiktaş'ı yaratmak için ilk adım olarak Lucescu'yu takımın başına getirdik. Camiamıza hayırlı uğurlu olsun'' dedi. 
     Mircea Lucescu ise, Beşiktaş'a gelmekten dolayı çok mutlu olduğunu, Avrupa'dan birçok öneri almasına karşın Türkiye'de kalmayı tercih ettiğini söyledi. 
     Yeni şampiyonluklara adım atabilmek için Beşiktaş'ta vargücüyle çalışacağını kaydeden Rumen teknik adam, ''Beşiktaş'ı ve oyuncularını iyi tanıyorum. Gelecek sezon çok başarılı olup, diğer ekiplerin önünde yer alacağımıza da inanıyorum'' diye konuştu. 
     Lucescu, büyük bir sorumluluğunun bulunduğunu belirterek, gelecek yıl Beşiktaş'ın 100. kuruluş yıldönümü olduğunu hatırlatarak, ''Tüm deneyim ve bilgilerimi 100. yılda ortaya koyarak, Beşiktaş'ı şampiyon yapmaya çalışacağım'' dedi. 
     Basın mensuplarının, transferlerle ilgili sorusuna siyah-beyazlıların çiçeği burnundaki teknik direktörü Lucescu, ''Henüz görevime yeni başladım. Transfer konusunu da titizlikle ele alıp halletmeye çalışacağız. Ben elimden gelen herşeyi, Beşiktaş'ın Avrupa Şampiyonlar Ligi'nde çok iyi bir biçimde mücadele edebilmesi için gerçekleştireceğim'' diye yanıt verdi. 
     Bu arada başkan Bilgili, Rumen teknik adamın bir kondisyoner ve masör getireceğini, yardımcısının ise Beşiktaş'ın içinden yetişmiş bir kişi olacağını ve bu isim konusunda henüz karar vermediklerini bildirdi. 
     Bilgili, imza töreninden sonra yeni teknik direktörü Lucescu'nun ceketine kartal amblemli Beşiktaş rozeti taktı. 
     
     Sergen bilmecesi 

     Beşiktaş Kulübü Başkanı Bilgili, eski futbolcuları Sergen Yalçın'ın transferi konusundaki sorulara yanıt vermedi. 
     Sergen ile dün sözleşme imzalandığı öne sürülürken, siyah-beyazlı kulübün yöneticilerinin bu futbolcunun bonservisi konusunda Siirt Jet-Pa Spor Kulübü Başkanı Takiddin Yarayan ile pazarlık halinde oldukları öğrenildi. 
     Öte yandan milli takım kampına katılmak için İstanbul'a gelen siyah-beyazlıların eski futbolcusu Real Sociedad'lı Nihat Kahveci Fulya Tesisleri'ne geldi. Nihat, asbaşkan Yıldırım Demirören ile kısa süreli bir görüşme yaptıktan sonra tesislerden ayrıldı. Milli futbolcu, eski kulübüne nezaket ziyaretinde bulunduğunu söyledi. 
     





</TEXT>
</DOC>
