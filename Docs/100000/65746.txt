<DOC>
<DOCNO> 65746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/03/son/sontur24.html </URL>
<DATE> 2002/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Dr. Aykut Barka toprağa veriliyor... 
</HEADLINE>
<TEXT>

     Beyin damarlarındaki tıkanıklık nedeniyle ameliyat edildiği Marmara Üniversitesi Tıp Fakültesi Hastanesi'nde önceki gün vefat eden İTÜ Avrasya Yer Bilimleri Enstitüsü öğretim üyesi Prof. Dr. Aykut Barka, törenle toprağa veriliyor. 
     Prof. Dr. Barka için ilk tören, İstanbul Teknik Üniversitesi Taşkışla binasında düzenlendi. 
     Prof. Dr. Barka'nın Türk bayrağına sarılı naaşının katafalka konularak, önünde saygı duruşunda bulunulmasından sonra başlayan törende konuşan İTÜ Rektörü Prof. Dr. Gülsün Sağlamer, değerli bir bilim adamı ve bir dostu kaybetmenin üzüntüsü içinde olduğunu söyledi. 
     Rektör Sağlamer, ''Bu bir kabus mu diye düşünüyorum. Kabus olsa da uyansak ve bu acı bitse. Ama ne yazık ki değil. Prof. Dr. Aykut Barka, akademik hayatının zirvesinde, ülkesine ve bilime çok değerli katkılar yaptığı bir dönemde erken aramızdan ayrıldı'' dedi. 
     Prof. Dr. Barka'nın 17 Ağustos ve 12 Kasım depremlerinde topluma deprem hakkında önemli bilgiler verdiğini ifade eden Rektör Sağlamer, bilimsel çalışmaların algılanmasında önemli katkıları olduğunu bildirdi. 
     Prof. Dr. Barka'nın dünyanın saydığı, sevdiği bir bilim adamı olduğunu, yerinin bilim dünyasında da doldurulamayacağını vurgulayan Rektör Sağlamer, ''Prof. Dr. Barka, bilime aşık, işine tutkun, zamanı kısıtlı, bu nedenle hep koşan bir insandı. Çalışmaları sonsuza kadar bilime yol gösterecektir'' dedi. 
     Rektör Sağlamer, konuşmasının sonunda gözyaşlarına hakim olamayarak, Barka'ya Allah'tan rahmet, ailesi, dostları, İTÜ camiası ve bilim dünyasına başsağlığı dileğinde bulundu. 
     İTÜ Maden Fakültesi Dekanı Prof. Dr. Yücel Yılmaz da, Prof. Dr. 
     Barka'nın en olgun ve üretken çağında dünyadan ayrıldığını belirterek, ünlü deprem uzmanının Amerika'dan İngiltere'ye kadar pek çok bilim kuruluşuyla ortak çalışmalar yaptığını söyledi. 
     Prof. Dr. Barka'nın eksikliğinin bilim dünyasında büyük bir boşluk yaratacağını ifade eden Dekan Yılmaz, Prof. Dr. Barka'nın, efendi, sıcak kanlı, dost, iyi yetişmiş bir yerbilimci olduğunu ve O'nu kaybetmenin büyük üzüntüsünü yaşadığını bildirdi. 
     TÜBİTAK Marmara Araştırma Merkezi MAM Başkanı Prof. Dr. Naci Görür de, Prof. Dr. Aykut Barka'nın yerbilim zincirinin önemli bir halkası olduğunu dile getirerek, Barka'nın Kuzey Anadolu fayları üzerinde en fazla çalışmış ve üretmiş bilim adamı olduğunu bildirdi. 
     Prof. Dr. Barka'nın gerçek bilim adamı, araştırmacı ve üretken bir insan olduğunu ifade eden Prof. Dr. Görür, Barka'nın son yıllardaki üzüntüsünün ise depremin yeterince topluma anlatılamaması olduğunu kaydetti. 
     Prof. Dr. Barka'nın, Türkiye'de meydana gelen depremlerin çoğunu bilimsel olarak tahmin ettiğini ve sezdiğini de kaydeden Prof. Dr. 
     Görür, ''Hepimiz şov yapmakla suçlanıyorduk. Aykut Barka da suçlanıyordu. Aykut'un ruhunun şadolması için, hiç olmazsa ölümü bu mesajı yerine getirsin diye düşünüyorum'' şeklinde konuştu. 
     Avrasya Yer Bilimleri Enstitüsü Müdürü Prof. Dr. Nüzhet Daltez de, büyük bir yerbilimciyi kaybettiklerini belirterek, Prof. Dr. Barka'nın yerinin çok zor doldurulacağını söyledi. 
     
     Öğrencisinden karanfil... 
     Barka'nın öğrencilerinden Gülsen Uçarkuş da gözyaşları içinde yaptığı konuşmada, Prof. Dr. Barka'nın Türk bilim hayatındaki önemini anlattı. Uçarkuş, konuşmasının ardından elindeki karanfilleri Prof. 
     Dr. Barka'nın naaşının üzerine bıraktı. 
     Mevlithanlar Derneği Başkanı Adem Erim de Türkiye'nin çok değerli bir bilim adamını kaybettiğini ifade ederek, şunları söyledi 
     ''Bilim adamlarının ayaklarının altına melekler kanatlarını yayarlar. Bilim adamları bu kanatlar üzerinde yücelirler. Şehidin kanından ağır gelir bilim adamının mürekkebi. 'Ayakların baş olduğu bir dönemde hakkını helal et bize' diyoruz Prof. Aykut Barka'ya. Ben de diyorum ki 'Hocam bizi bağışla', toprak senin gibi bir bilim adamını bağrında sakladığı için gurur duyacaktır.'' 
     
     Demirel'in mesajı 
     9. Cumhurbaşkanı Süleyman Demirel de gönderdiği mesajda, 
     Türkiye'nin çok değerli bir bilim adamını yitirdiğini belirterek, Prof. Dr. Aykut Barka'yı kaybetmenin derin üzüntüsü içinde olduğunu bildirdi. 
     Prof. Dr. Barka'nın, 1999 depremlerinin ardından devlet ve millet olarak depreme hazırlıklı olunması için Türk toplumunu uyardığını hatırlatan Demirel, Barka'nın ailesi, çalışma arkadaşları, İTÜ camiası ve Türk milletine ''başsağlığı'' dileğinde bulundu. 
     Konuşmaların ardından Prof. Dr. Barka'nın naaşı, arkadaşlarının omuzlarında, gözyaşları, karanfiller ve alkışlarla cenaze aracına konulmasından sonra Teşvikiye Camii'ne götürüldü. 
     İTÜ'deki törene, Prof. Dr. Barka'nın eşi Sherry, çocukları Dağcan ve İsabelle, ikizi olan ağabeyi Günkut, ailesi ve yakınlarının yanı sıra İstanbul Valisi Erol Çakır, Vali Yardımcısı Ali Cafer Akyüz, Prof. Dr. Erdal İnönü, bazı üniversitelerin rektörleri, çok sayıda öğretim üyesi ve öğrenciler katıldı. 
     Bu arada Prof. Dr. Aykut Barka için, üniversite binasında bir taziye defteri açıldı. 
     






</TEXT>
</DOC>
