<DOC>
<DOCNO> 93620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/04/spor/spo25.html </URL>
<DATE> 2002/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Biyediç’in arzusu      BURSASPOR’UN Boşnak hocası, Türkiye’nin sabırsız bir toplum olmasının teknik adamları olumsuz etkilediğini söyledi. Biyediç, "Örneğin bana beş yıl takımın başındasın deseler, alt yapıya önem verir, geleceğin Bursaspor’unu kurardım. Uzun vadede şampiyonluğu hedefliyoruz. Anadolu’dan bir şampiyon çıkmalı" dedi. Fotoğraf Hüseyin Yavuz 
     
En hızlısı Denizli      SÜPER Lig’de 31 Ağustos’ta sona erecek ilk transfer döneminde bugüne kadar kulüpler toplam 130 futbolcu ile resmi sözleşme yaptı. Denizli 15, Diyarbakır 13, Trabzon ve Kocaeli de 12’şer oyuncuyla transferde başı çekti. Galatasaray 9, Beşiktaş 8, Fenerbahçe ise 6 futbolcuyu renklerine kattı. Samsun ise dış transferde henüz imza attıramadı. 
     
UEFA’dan görev      FIFA kokartlı üç hakemimize Avrupa kupası maçlarında görev verildi. Bülent Uzun, Şampiyonlar Ligi 1. ön eleme turu maçında 17 Temmuz’da, Sheriff Tiraspol Moldova - Zhenis Astana Kazak , Muhittin Boşat, Intertoto Kupası’nda 7 Temmuz’da Marek Bulgar - Ashdod İsrail , Ali Aydın da 14 Temmuz’da 1860 Münih Almanya - Bate Borisov Beyaz Rusya maçlarını yönetecek. 
     
Sınır tanımayan basketbol kampı      BİRLEŞMİŞ Milletler, NBA, Türkiye Basketbol Federasyonu, Yunanistan Basketbol Federasyonu ve FIBA’nın ortaklaşa düzenlediği "Sınır Tanımayan Basketbol Yaz Kampı" bugün start alacak. Ayhan Şahenk Tesisleri’nde yapılacak olan ve 12 - 14 yaş grubundaki basketbolcuları kapsayacak kampa Türkiye ve Yunanistan’dan seçilen yıldız adayı 48 basketbolcu bugün katılacak. 
     
Cim-Bom şampiyon      KÜTAHYA’DA üç gün süren Türkiye Yıldızlar Futbol Şampiyonası’nda 2 galibiyet, 1 yenilgi alan Galatasaray, averajla şampiyon oldu. Trabzonspor, Gençlerbirliği ve Karşıyaka’nın da katıldığı turnuvanın son gününde Gençlerbirliği’ni 2-0 mağlup eden Sarı - Kırmızılılar, zirveye çıktı. Trabzonspor üçüncülüğü, Karşıyaka ise dördüncülüğü elde etti. 
     
Hakan Şükür CNN Türk’te      CNN Türk’te yayınlanan 32. Gün programında Hakan Şükür hakkındaki iddialara cevap verecek, Dünya Kupası’ndaki yaşadıklarını aktaracak. Mehmet Ali Birand ve Rıdvan Akar’ın hazırladığı program bugün saat 21.10’da yayınlanacak. 
     
Yatların start günü      ATAKÖY Marina Yat Club tarafından düzenlenen 5. Marmara Yat Rallisi bugün başlayacak. Ataköy Marina’da 16.00’da startı verilecek yarışta yatlar, Heybeliada, Esenköy, Zeytinbağı, Kurşunlu, Çayağzı, İlhanköy, Paşalimanı, Mürefte ve Saraylar limanlarını ziyaret edip, 214 deniz mili yol katedecek. 
     



 SPOR 



























</TEXT>
</DOC>
