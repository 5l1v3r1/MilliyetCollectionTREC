<DOC>
<DOCNO> 96804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/19/son/soneko32.html </URL>
<DATE> 2002/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Giysi etiketlerindeki uyarılara dikkat 
</HEADLINE>
<TEXT>

     Tekstil ürünleri üzerinde yer alan etiketlerdeki yıkama talimatlarını içeren grafik sembollerin, toplumun çoğunluğu tarafından bilinmediği, bundan dolayı da birçok giysinin kullanılamaz hale geldiği belirtildi. 
     TSE Tüketici Bülteni'nden derlenen bilgiye göre, uygun yıkama ve bakım yapılamaması nedeniyle giysiler zamanından önce yıpranıyor ve kullanılamaz duruma geliyor. 
     Tekstil ürünlerinin en uygun nasıl kullanılacakları, yıkanacakları ve kurutulacaklarının grafik sembollere bakılarak anlaşılabileceği belirtilen Tüketici Bülteni'nde, şu uyarılara yer veriliyor 
     ''Kuru temizleme sembolü olan bir giysi, çamaşır makinesinde ya da elde yıkandığında, çekme veya genişleme olabilir, ürün kullanılamaz hale gelir. Etiketlerde tekstil ürünlerinin nasıl yıkanacağından, ütüleneceğine kadar önemli tüm bilgiler bulunuyor. 
     Ayrıca, sararmaları önlemek için lekeler yıkama işlemine geçilmeden çıkarılmalı, düşük sertlikte su kullanılmalı, bulanık sularla yıkama yapılmamalı. Grileşmeyi önlemek için çamaşır makinesi çok doldurulmamalı, elde yıkama yapılırken ısı düşük tutulmalı, yıkama süresi, yıkama suyu fazla olmamalı. 
     Tüylenme ve pamuklanmanın önlenmesi amacıyla, yıkama sırasında sürtünmeyi azaltmak için makina çok doldurulmamalı. Tüy bırakan çamaşırla, tüy çekenler birlikte yıkanmamalı ve yıkama maddesi gereğinden az konulmamalı.'' Uyarılar arasında, yıpranmanın önüne geçebilmek için yıkamadan önce yırtık ve söküğü olan giysilerin onarılması, çamaşırlarda toka ve fermuvar kısımlarının kapalı tutulması gerektiği de bulunuyor. 
     





</TEXT>
</DOC>
