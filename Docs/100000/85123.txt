<DOC>
<DOCNO> 85123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/20/son/sontur18.html </URL>
<DATE> 2002/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Arseven ''Derviş seçim ortamını bilmiyor'' 
</HEADLINE>
<TEXT>

     Devlet Bakanı Nejat Arseven Ekonomiden Sorumlu Devlet Bakanı Kemal Derviş'in erken seçimin ekonomiyi fazla sıkıntıya sokmayacağı yönündeki açıklamalarını değerlerdirirken, "Derviş Türkiye'nin daha önceki seçim ortamlarını belki Türkiye'de olmadığı için yaşamadı. Erken seçimin ekonomiyi sıkıntıya sokacak bazı başka faktörleri olduğunu da unutmamak lazım" dedi. 
     Arseven, Türkiye Odalar ve Borsalar Birliği TOBB 
     Genel Başkanı Rifat Hisarcıklıoğlu'nu ziyaret etti. 
     Arseven görüşmeden sonra gazetecilerin sorularını yanıtlarken Erkan Mumcu'nun ANAP Genel Başkan Vekilliği görevinden alınmasının erken seçim tartışmalarıyla bir ilgili olduğunu sanmadığını söyledi. Arseven, "Türkiye'nin bugün bir erken seçim ortamında olduğunu düşünmüyorum. Tabii ki müstakbel gelişmeler nasıl olur bilmiyorum ama, Türkiye çok ciddi bir ekonomik program uygulayan ülke olarak bugün gündemine erken seçimi katiyen almamalıdır" diye konuştu. 
     Arseven, ekonomik programın başarısı için seçim gibi, ekonomi üzerinde olumsuz etkide bulunabilecek gelişmelerin Türkiye'nin gündemine şu anda gelmesini doğru bulmadığını vurguladı. 
     
     DERVİŞ SEÇİM ORTAMI GÖRMEDİ 

     Arseven, Devlet Bakanı Kemal Derviş'in erken seçimin ekonomiyi fazla sıkıntıya sokmayacağı yönündeki ifadelerini hatırlatılması üzerine de Derviş'in ekonomi yönetiminde belli bir çizgiyi yakaladığını, ekonominin iyiye gittiği konusunda hiç kimsenin bir tereddütü olmadığını belirtti. 
     Arseven şöyle konuştu 
     "Ancak sayın Derviş, Türikye'nin daha önceki seçim ortamlarını belki Türkiye'de olmadığı için yaşamadı. Erken seçim sadece hükümetin ekonomiyle ilgili kararlarındaki bir değişikliği ortaya çıkarmaz, onun dışında ekonomiyle ilgili farklı beklentileri ortaya çıkarabilir. Sayın Derviş, erken seçimin ekonomide fazla sıkıntı yaratmayacağını ifade ediyor ama ekonomiyi sıkıntıya sokacak bazı başka faktörlerin olduğunu da unutmamak lazım. Onun için ben erken seçimin şu anda Türkiye gündemine gelmesini çok doğru bulmuyorum." Arseven, Hisarcıklıoğlu ile yaptığı görüşmede de AB ile müzakerelerin başlamasının son derece önemli olduğunun ifade edildiğini belirtti. Arseven, Türkiye'nin kültürel eserleri olan bazı vakıfların tamiri konusunuda TOBB'un destek olup olmayacağını sorduğunu, Hisacıklıoğlu'nun da buna olumlu yanıt verdiğini kaydetti. 
     TOBB Başkanı Hisarcıklıoğlu ise Arseven'le AB ile ilgili ve kültürel eserlere TOBB'un sağlayabileceği destek konusunda görüş alışverişinde bulunduklarını söyledi. 
     
</TEXT>
</DOC>
