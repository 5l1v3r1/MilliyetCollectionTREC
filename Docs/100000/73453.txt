<DOC>
<DOCNO> 73453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/19/son/sonspo02.html </URL>
<DATE> 2002/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Cansun "7 yıldır yapılamayanı 7 ayda yaptık" 
</HEADLINE>
<TEXT>

     Galatasaray Kulübü Başkanı Mehmet Cansun, sarı-kırmızılı kulüpte 7 yıldır yapılamayanları 7 ayda yaptıklarını iddia etti. 
     Cansun, bu akşam Galatasaraylılar Derneği'nin Levent'teki merkezinde, genel kurul üyelerine hitaben bir konuşma yaptı. Başkan Cansun, bugüne kadar Ali Sami Yen Stadı projesinin finansmanını ve halka arzı gerçekleştirdiklerini kaydederek, ''Borçları makul bir seviyeye indirdik. Futbolculara, teknik heyete ve çalışanlara geçmiş borçları ödedik. Galatasaray üzerindeki 30 milyon dolarlık temliği kaldırdık'' dedi. 
     Mehmet Cansun, stat kredisini çok düşük faizle bulduklarını ve alınlarından bir öpücüğü hak ettiklerini kaydetti. 
     Galatasaray Adası'nı da stat projesi gibi 14 ayda bitirmeye çalışacaklarını anlatan Cansun, bu projeler tamamlandığında, camianın, kulübe yakışır bir stat ve adaya kavuşacağını bildirdi. 
     
     Günahımız çoksa oyunuzu Canaydın'a verin 
     Cansun, üyelere hitaben konuşmasında 14 Temmuz 2001-23 Mart 2002 tarihleri arasını kıyaslamalarını istedi. 
     Başkan Cansun, şöyle konuştu 
     ''Her Galatasaraylı kendi vicdanında ve beyninde bu süre içinde yapılanları tartsın. Eğer sevaplarımız günahlarımızdan, yaptıklarımız yapamadıklarımızdan fazlayla bize, değilse Özhan Canaydın'a oy verin. 
     Biz de başkan seçilemezsek yine bir nefer gibi Galatasaray camiası içinde bize düşen görevleri yerine getirelim.'' 
     
     Yenersek final oynarız 
     Başkan Cansun, yarın FC Barcelona ile yapacakları Şampiyonlar Ligi maçına da değinerek, ''Bu karşılaşmayı kazanıp çeyrek finale çıkarsak, Şampiyonlar Ligi'nde final oynarız'' dedi. 
     Herkesin, sezon başında ''ligde 3'üncü, 4'üncü olabilir'' dediği Galatasaray'ın bugün çeyrek finalin kapısında olduğunu belirten Başkan Cansun, şansın da yaver gitmesi halinde bir gün Şampiyonlar Ligi şampiyonluğunu kazanmayı istediklerini vurguladı. 
     






</TEXT>
</DOC>
