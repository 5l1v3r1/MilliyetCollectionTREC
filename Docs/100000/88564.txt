<DOC>
<DOCNO> 88564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/07/son/sontur12.html </URL>
<DATE> 2002/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Zirveye katılmayan Çiller'e siyasetçilerden tepkiler... 
</HEADLINE>
<TEXT>

     Cumhurbaşkanı Ahmet Necdet Sezer başkanlığında Çankaya Köşkü'nde gerçekleştirilen AB zirvesine katılan siyasi partilerin temsilcileri Başbakan Bülent Ecevit'in katılmaması nedeniyle davete gelmeyen DYP Genel başkanı Tansu Çiller'e tepki gösterdiler. 
     Liderler Zrvesi'nin başlamasının ardından siyasi parti genel başkanlarına eşlik eden parti temsilcileri de Çankaya Köşkü'nden ayrıldılar. 
     
     AKP ÇİLLER'İ YADIRGADI 
     AKP Grup Başkanı Bülent Arınç, parti olarak Cumhurbaşkanı'nın bu davetini başka hiç bir olayla ilintili görmediklerini vurguladı. DYP Lideri Tansu Çiller'in Başbakan Ecevit'in katılmamasını bahane ederek, toplantıya gelmemesini yadırgadığını ifade eden Arınç, "Sanıyorum sayın Çiller bu toplantıyı yarın bir iç politika malzemesi yapacaktır" dedi. Ecevit'in toplantıya Başbakan olarak davet edilmediğini, toplantının parlementoda grubu olan siyasi partilerin genel başkanlarını kapsadığını dile getiren Arınç, bugün gerçekleştirilen toplantının AB noktasında Türkiye'nin önünü açacak bir toplantı olacağını söyledi. 
     
     ÇİLLER SİYASİ ŞOV YAPIYOR 
     SP Grup Başkanvekili Veysel Candan da, DYP Lideri Çiller'in toplantıya katılmamasının hükümeti zayıf bir noktaya getirme gayretinden kaynaklandığını belirtirken, oysa hükümetin zaten "kroke" durumunda olduğunu söyledi. "7 Haziran tarihinin Ecevit devrinin bitiğinin miladı" olduğunu savunan Candan, Çiller'in toplantıya katılmamasını ise, "Siyasi bir şov" olarak değerlendirdi. 
     
     CUMHURBAŞKANI'NA SAYGISIZLIK OLDU 
     ANAP Grup Başkanvekili Beyhan Aslan, ulusal programdaki konuları gerçekleştirememesi durumunda Türkiye'nin AB üyeliğinin bir başka bahara kalacağını söyledi. Böylesine bir milli davanın ele alındığı toplantıya ana muhalefet partisinin liderinin katılmamasının bir boşluk doğuracağını kaydeden Aslan, ayrıca Cumhurbaşkanı'nın davetine katılmamanın saygısızlık olduğunu söyledi. Böylesine resmi bir toplantıda söylenecek şeylerin önemli olduğunu ve bunun bir temenni toplantısı olduğunu dile getiren Aslan, ancak toplantıdan çıkacak temmenilerin hükümetle TBMM tarafından değerlendirileceğini kaydetti. Aslan, Başbakan Ecevit'in toplantıya katılmamasının bir boşluk doğurmayacağını çünkü toplantıya parlementoda temsil edilen siyasi partilerin genel başkanlarının çağırıldığını belirterek, dolayısıyla tüzükleri gereği DSP'yi genel sekreter Hasan Gülay'ın temsil ettiğini ve Gülay'ın partisinin görüşlerini toplantıda dile getireceğini ifade etti. 
     





</TEXT>
</DOC>
