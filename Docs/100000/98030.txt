<DOC>
<DOCNO> 98030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/son/sontur32.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Çorlu yağlı güreşleri ağasız kaldı... 
</HEADLINE>
<TEXT>

     Çorlu Yağlı Güreşleri Ağası Necmettin İşcan 49 , geçirdiği trafik kazası sonucu, kaldırıldığı hastanede yaşamını yitirdi. 
     Alınan bilgiye göre, ödediği 2 milyar lirayla 2002 yılı Çorlu Yağlı Güreş Ağalığı'nı alan İşcan, dün akşam saatlerinde henüz plakası bilinmeyen özel aracıyla Çorlu'dan İstanbul'a giderken Silivri mevkiinde direksiyon hakimiyetini kaybederek bariyerlere çarptı. Ağır yaralı olarak Silivri Devlet Hastanesi'ne kaldırılan İşcan, burada yapılan tüm müdahalelere rağmen geçirdiği beyin kanaması sonucu hayatını kaybetti. 
     Güreş ağası İşcan'ın cenazesi, bu sabah yakınları tarafından Çorlu'ya getirildi. İşcan, Süleymaniye Camii'nde öğle namazına müteakip kılınan cenaze namazından sonra, Çorlu Asri Mezarlığı'nda toprağa verildi. 
     Cenaze törenine, DYP Tekirdağ Milletvekili Enis Sülün, Çorlu Belediye Başkanı Dr. Rauf Çetiner ve yakınları katıldı. 
     





</TEXT>
</DOC>
