<DOC>
<DOCNO> 97032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/20/son/sontur23.html </URL>
<DATE> 2002/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "Ecevit, Bahçeli, Yılmaz seçime girerse Erbakan da girer" 
</HEADLINE>
<TEXT>

     SP Genel Başkanı Recai Kutan, kapatılan Refah Partisi'nin son Genel Başkanı Necmettin Erbakan'ın bağımsız aday olarak seçime gireceğine inandıklarını belirterek, ''Sayın Ecevit'in, Yılmaz'ın ve Bahçeli'nin seçime girdikleri bir ortamda Sayın Erbakan niçin seçime girmeyecekmiş'' dedi. 
     SP'nin 1. kuruluş yıldönümü, partinin il başkanları, il müfettişleri, belediye başkanları ve milletvekillerinin katılımıyla Altınpark ANFA Salonu'nda düzenlenen törenle kutlandı. 
     Kutan, burada yaptığı konuşmada, ülkede 50 yılı aşkın süredir çok partili sistem olmasına rağmen milletin sözünün ve kararının belirleyici olmadığını öne sürdü. 
     ''Fazilet Partisi'nin demokratik gelenekler, uluslararası belgeler ve Anayasa yok sayılarak keyfi ve haksız şekilde kapatılması'' üzerine Saadet Partisi'nin kurulduğunu anlatan Kutan, partisinin Milli Görüş bayrağını yükselterek yoluna devam ettiğini söyledi. 
     Kutan, 57. Hükümet'in uyguladığı ekonomik programı da eleştirerek, ülke ekonomisinin iflas ettiğini öne sürdü. 
     
     YENİ OLUŞUM 
     Recai Kutan, birtakım siyasilerin ''Yeni Oluşum'' diye ortaya çıktıklarını kaydederek, ''Ülkeyi bu duruma getirenler, ekonomiyi çökertenler, insanlarımızı açlığa ve sefalete mahkum edenler, Filistinli kardeşlerimizin katledilmesine ses çıkarmayanlar, ülkenin gençliğini bu ülkeden kovanlar, ülkenin hastalarını hastane kapılarından çevirenler, 'yeni' diye tekrar millete takdim ediliyorlar'' dedi. 
     Irak'a yapılacak müdahalenin Türkiye'nin çıkarına olmadığını da belirten Kutan, insani ve ahlaki sebeple bu savaşa karşı çıkılmasını istedi. Bu savaşın terörle mücadele için değil, ABD çıkarları için yapılacağı görüşünü dile getiren Kutan, savaşla birlikte 10 binlerce insanın öleceğini söyledi. 
     
     ''SEÇİME 'EVET' DİYORUZ'' 
     Kutan, demokrasilerde siyasi tıkanıklığın açılmasının tek çözümünün seçim olduğunu ve seçimin hangi şartlarda yapılacağının önem taşıdığını belirterek, şöyle devam etti 
     ''Milletin iradesinin tecellisini mümkün kılacak bir seçim yapılmalıdır. Bunun için Siyasi Partiler Yasası ve Seçim Yasası'nın değiştirilmesi gerekir. Siyasi yasakların devam ettiği bir ortamda yapılacak seçim, ülkenin sorunlarını çözmez. Biz bu şartlarda bile Erbakan Hocamız'ın bağımsız aday olarak seçime gireceğine inanıyoruz. 
     Seçime 'evet' diyoruz. Seçimin biran önce yapılmasını istiyoruz. Ama serbest siyaseti mümkün kılacak değişikliklerin yapılmasını talep ediyoruz. 
     Şimdi buradan soruyorum Sayın Ecevit'in, Yılmaz'ın ve Bahçeli'nin seçime girdiği bir ortamda, Sayın Erbakan niçin seçime girmeyecekmiş 
     Ne yaptı Sayın Erbakan Çaldı mı, bankaları mı hortumladı, eş dost aracı kurumlarla spekülasyon mu yaptı, milleti aç mı bıraktı Bütün bunları yapanlar seçime girecekler, üstelik yeni ve kurtarıcılar olarak takdim edilecekler. Bu ülkeye ömrünü veren bir insan, Milli Görüşün Lideri seçimlere giremeyecek. Bu millete yapılan büyük bir haksızlıktır.'' Kutan, milletin, AB sürecini, ekonominin düzeleceği, demokrasinin olgunlaşacağı, hak ve özgürlüklerin iyileşeceği beklentisi ile desteklediğini ifade ederek, Türkiye'nin Türk ve İslam dünyası ile ilişkilerini koruyarak AB sürecine devam etmesi gerektiğini sözlerini ekledi. 
     





</TEXT>
</DOC>
