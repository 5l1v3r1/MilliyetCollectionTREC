<DOC>
<DOCNO> 91642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/ekonomi/eko02.html </URL>
<DATE> 2002/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankacılıkta kalıcı çözüm sahiplerinin para koyması 
</HEADLINE>
<TEXT>

İsviçre’deki Fransız bankası Bred’in Genel Müdürü Turgut Yüce, sermaye güçlendirme operasyonunda köklü çözümün banka sahiplerinin para koyması olduğunu söyledi 
     FİNANS SOHBETLERİ 
KADİFE ŞAHİN 

     İsviçre’deki Fransız bankası Banque Internationale de Commerce’in Bred Genel Müdürü olan Turgut Yüce, bankacılıkta yeniden yapılanma sürecinin aksatılmadan devam etmesi gerektiğini söyledi. Erol Aksoy’un Bred ile ortak olduğu dönemden beri bankada görevli olan Yüce, bu yapılanma sürecinin başarı ile sonuçlanmasının devletin değil banka sahiplerinin sermaye artırmaları ile mümkün olacağını bildirdi. 
     Yüce, sermaye yapılarının güçlendirilmesinde banka sahiplerinin rol oynaması gerektiğini belirterek küçük bankaların spesifik faaliyet alanlarının belirlenmesi, diğerleriyle birleştirilmesi ve sektöre zarar vermesini önleyici tedbirlerin alınmasının önemli olduğunu ifade etti. 
     
     Fon’a almak çözüm değil 
     Türk bankalarının sermaye ihtiyaçlarına ilişkin rakamları da değerlendiren Yüce, bankaların özsermaye açığının 4 milyar dolar olarak tahmin edilip bir süre sonra açığın 150 milyon dolar civarında olduğunun açıklanmasının beraberinde soru işaretleri getirdiğini söyledi. 
     Yüce, "Sektöre objektif teşhisler koymak ilk aşamada olumsuz olsa da uzun vadede sağlıklı sonuç getirecekti" dedi. 
     Sektörde güven artırıcı tedbirler yerine aksinin uygulandığını ifade eden Yüce, "Sağlamlaştırmak amacıyla sürekli Fon’a banka devrediliyor. Bu fikir hep mevcut. Bir ya da iki aşamada gerçekleştirilmesi gereken bu işlemler günlük işlem şeklinde ele alınıyor. Bu sektörü de yaralıyor. Bana göre inanılması güç bir uygulama" diye konuştu. 
     Bu tür uygulamaların yabancı bankaları her seferinde Türkiye ile olan ilişkilerini gözden geçirmeye zorladığını ifade eden Yüce, bunun Türkiye’nin aleyhine olduğunu kaydetti. 
     Yatırım açısından yabancı bankaların Türk bankalarına bakışının bugün beklenen seviyede olmadığına dikkat çeken Yüce, "Ancak yabancı bankalar da yatırım yapmak için risk verimlilik oranı tatmink r olan ülke bulmakta zorlanıyorlar" dedi. 
     
Bankalar destek versin’      Türkiye’nin atlattığı son ekonomik krizin nedeninin bankacılığın etkili bir şekilde denetlenmemesi olduğunun unutulmaması gerektiğini belirten Yüce, siyasetin denetim üzerindeki etkisinin azalmasının bu süreci çabuklaştıracağını söyledi. Çalışmaların mutlaka olumlu sonuç vereceğini belirten Yüce, "Ancak bankaların buna inanmaları ve destek vermeleri gerekiyor" dedi. 
     
Türk bankaları zorlanacak’      Türkiye’de bankacılığın rekabet ve sermaye yapısı açısından alınan tedbirlere paralel olarak gelecekte daha iyi bir noktaya geleceğini belirten Yüce, "Ancak yabancı sermayenin bankacılık sektörüne girmesiyle birlikte Türk sermayeli bankaların rekabet güçleri de zayıflayacaktır" dedi. Yüce, bunu önlemenin yolunun da birleşerek büyümek ve güven yaratmak olduğunu söyledi. 
     



 EKONOMİ 

















</TEXT>
</DOC>
