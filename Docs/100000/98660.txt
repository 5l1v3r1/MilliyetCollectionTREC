<DOC>
<DOCNO> 98660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/29/son/soneko06.html </URL>
<DATE> 2002/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasalar TBMM'den çıkacak sonucu bekliyor... 
</HEADLINE>
<TEXT>

     Piyasalar, Türkiye Büyük Millet Meclisi'nin erken seçim ve AB yasaları gündemiyle toplanacak olağanüstü toplantısına odaklandı. 
     Şekeryatırım Menkul Değerler Kurumsal Finansman ve Araştırma Müdür Yardımcısı Aslı Yüksel, alternatif enstrümanlarda sıkışmanın yön tayinini de, Meclis'ten çıkacak kararların belirleyeceğini söyledi. 
     Yüksel, Borsa'da önceki hafta test edilen 10,500 seviyesinin, 2002 yılı başından itibaren devam eden alçalma trendinin direnç noktası olduğunu, bu seviyenin aynı zamanda 0,63 centteki dolar bazlı güçlü yatay direnç ve 100 günlük ortalamayla da çakıştığını belirtti. 
     Bu seviyeden kısa vadeli bir satış baskısının gelmesinin de oldukça doğal olduğunu dile getiren Yüksel, endeksin, geçen hafta boyunca 8,500-10,500 yükselişinin düzeltmesini yaptığını, dirençten dönüş ile başlayan düzeltme hareketinin 9,600 ara desteğinde tutunduğunu belirtti. 
     9,600 seviyesi destek olarak korunduğu sürece, 8,500'den başlayan yükseliş hareketinin sürdüğünün düşünülmesi gerektiğini vurgulayan Yüksel, şunları söyledi 
     ''9,600 kırılırsa endeks, yeniden 8,500-9,600 bandına sıkışabilir. Endekste bu hafta başında 9,600'e geri çekilmeler olabileceğini düşünüyoruz. 9,600 desteği kırılmadığı sürece geri çekilmelerde seçilmiş hisselerde pozisyon artışına gidilebilir. Kısa vadeli düzeltme sonrası, talebin yeniden güç kazanması ve 10,500 direncinin kırılması için ise, somut bir siyasi gelişme gerekiyor. 
     Bu hafta Meclis'ten çıkacak gelişmelere bağlı olarak, endeksin bu seviyeyi test etmesi mümkün olabilir. 10,500'ün kırılması, yılın başından bu yana devam eden alçalan trendin de bitmesi anlamına gelecek. Dolayısıyla sadece kısa vadeli değil, orta vadeli yükselen bir trend işareti de olacak. 
     10,500 direncinin kırılması 11.200-11.500 aralığına kadar çıkışı beraberinde getirebilir. Ancak 10,500 üzerindeki endekste para girişi ve siyaseten alınan öncelikli kararlar hareketin devamı için önemli olacak. Yıl sonuna doğru olası Irak harekatının daha çok konuşulmaya başlanacağı bu gelişmenin, fiyatlar üzerinde baskı unsuru olarak kendini hissettirmeye başlayacağı unutulmamalı.'' 
     Yüksel, 9,600-9,000-8,500 puanları destek, 10,500-11,200-12,500 puanları da direnç seviyeleri olarak gösterdi. 
     
     ALTERNATİF PİYASALAR 

     Aslı Yüksel, alternatif piyasalardaki gelişmelere ilişkin şu yorumlarda bulundu 
     ''Alternatif enstrümanlarda sıkışmanın yön tayinini, Meclis'ten çıkacak kararlar belirleyecek. Bono faizleri erken seçim ve AB'de görülen kararlılıkla ilk etapta yüzde 70 altına inebilecekken, sayın Ecevit'in istifası ile başlayacak olumsuz senaryoya ise yüzde 80'in üzerine sıçrayarak cevap verebilir. 
     Döviz kurlarında dolarda görülen 1 milyon 670-1 milyon 690 bin lira sıkışması da aynı şekilde yön tayinini bekliyor. Olumlu gelişme 1 milyon 580 binlere inişi getirebilir. Olumsuz gelişme ise 1 milyon 750 bine sıçramayı getirir diye düşünüyoruz.'' 
     





</TEXT>
</DOC>
