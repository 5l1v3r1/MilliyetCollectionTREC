<DOC>
<DOCNO> 84601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/son/sonspo15.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Atamanlı Siena'nın başı problemli oyuncusuyla dertte.. 
</HEADLINE>
<TEXT>

     İtalya Birinci Basketbol Ligi'nin play-off çeyrek final serisinde Oregon Cantu karşısında 1-0 yenik duruma düşen Montepaschi Siena'da oyunculardan Chiacig problem yaratıyor. 
     Sezon başından beri takım içindeki uyumu bozduğu bilinen Chiacig, dün akşam oynanan Oregon Cantu maçında da isteksiz ve bilerek kötü oyunuyla takımının yenilmesine neden olan faktörlerin başında geldi. 
     Rakibine 75-68 yenilerek 5 maçlık seride 1-0 yenik duruma düşen Siena'da antrenör Ergin Ataman, ilk 5'te çıkardığı Chiacig'i hatalarından dolayı yedek kulübesine aldı. Ataman, maç sonrası gazetecilere yaptığı açıklamada, ''Onu kulübeye aldım, çünkü kararlarımı tartışmaya başladı. Hiç kimse takım disiplininden çıkamaz. Eğer bunu Avrupa Ligi Finali'nde de yapsaydı yine onu dışarıda tutardım'' dedi. 
     İtalya Milli Takımı'nda da oynayan Chiacig'in sezon sonunda Siena'dan gönderilmesi bekleniyor. 
     Türk antrenör ayrıca, Oregon karşısında ilk periyodda takımını tanıyamadığını belirtti. 
     Siena'da Naumoski 25 sayı ile karşılaşmanın en skorer ismi olmasına rağmen takımına galibiyeti getiremedi. 
     Siena, yarın oynanacak çeyrek final 2. maçında Oregon Cantu'yu kendi evinde ağırlayacak. 
     Lig şampiyonluğunu hedefleyen Siena'nın yarı finale çıkması için, kalan maçlarda kendi sahasındakileri kazanıp, deplasmandan da en az 1 galibiyet alması gerekiyor. 
     





</TEXT>
</DOC>
