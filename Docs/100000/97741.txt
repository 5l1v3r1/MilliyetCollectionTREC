<DOC>
<DOCNO> 97741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/son/soneko37.html </URL>
<DATE> 2002/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB "Partiler artık projelerinden bahsetmeli" 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, Türkiye'nin yeni bir seçim ortamına girdiğini belirterek, ''Ülkeyi yönetmeye talip partilerin hamaset edebiyatından vazgeçip ülke için ne tür projelere sahip olduklarını parti programlarıyla topluma sunmaları gerekmektedir.'' dedi. 
     İstanbul Sanayi Odası'nın İSO ''İSO 2001 yılı Türkiye'nin 500 Büyük Sanayi Kuruluşu raporunun ortaya koyduğu gerçekler ve Türk sanayiinin mevcut durumu'' konulu Temmuz ayı olağan Meclis Toplantısı'nda konuşan Hisarcıklıoğlu, siyasi partilerin her seçim öncesi muğlak ifadelerle, hiçbir temele dayanmadan büyük vaatlerde bulunduklarını kaydetti. 
     Hisarcıklıoğlu sözlerine şöyle devam etti 
     ''Siyasi partilerin, başlatılan reformlara devam edip etmeyeceklerini net olarak açıklamalarını istiyoruz. Bu reformları sürdürmeyeceklerse, somut alternatiflerin neler olduğunu sunmalarını talep ediyoruz. Yeni bir seçim ortamına girdik. Ülkeyi yönetmeye talip partilerin hamaset edebiyatından vazgeçip ülke için ne tür projelere sahip olduklarını parti programlarıyla topluma sunmaları gerekmektedir.'' TOBB olarak amaçlarının asla bir siyasi partiymiş gibi tribünlere oynamak olmadığını ifade eden Hisarcıklıoğlu, siyasetin ekonominin iklimi olduğunu söyledi. 
     Hisarcıklıoğlu, siyasette yaşanan olumsuz gelişmelerin ekonomiyi doğrudan etkilediğini vurgulayarak, ''Türkiye'nin en geniş tabanlı sivil toplum örgütü olarak amacımız içinde yaşadığımız iklimin istikrarlı olması için üyelerimizin beklentilerini siyasetin aktörlerine aktarmaktır'' dedi. 
     
     OY İSTEMEK İÇİN KAPIMIZI ÇALACAKLAR 
     Siyasi partiler ve seçim yasasında önlerini açacak değişiklikler yapılmadan gidilecek bir seçimi, üyelerinin yüzde 96.5'inin istemediğini bildiren Hisarcıklıoğlu, ''Yarın siyasiler oy istemek için kapımızı çalacaklar. Bu değişimin önüne engel koyanlar, boş yere umutlanmasınlar'' dedi. 
     Daha önce yaptıkları açıklamalarda, AB'ye üyelik konusunun iç politika malzemesi yapılmamasını istediklerini hatırlatan Hisarcıklıoğlu, ''AB'ye giriş meselesinin siyasi partiler arasında pazarlık konusu yapılması bizleri derinden yaralamaktadır'' diye konuştu. 
     İSO 500 araştırması sonuçlarına da işaret eden TOBB Başkanı, krizin ilk anında yükselen döviz kurları nedeniyle ilk darbeyi yiyen sanayi kuruluşlarının, takip eden iç pazardaki daralma ve finansman maliyetlerindeki artış nedeniyle ağır yara aldıklarını dile getirdi. 
     Asıl darbeyi yüksek faiz oranlarının vurduğunu ifade eden Hisarcıklıoğlu, siyasi istikrarsızlığın başladığı mayıs ayı başından itibaren 2 ay içinde borçlanma faizindeki 20 puandan fazla artışın, Haziran ayında Hazine'ye getirdiği ek yükün yaklaşık 2 katrilyon lira olduğunu kaydetti. 
     
     ''BÜROKRASİ BELİMİZİ BÜKÜYOR'' 
     TOBB Başkanı Hisarcıklıoğlu konuşmasında, bürokrasiden de şikayet ederek, şunları kaydetti 
     ''Bürokrasi hala belimizi bükmektedir. Bürokratların, reel sektörün ihtiyaçlarına duyarlı hale gelmeleri şarttır. Krizden dolayı fabrikalar kapanırken, işçiler işlerini kaybederken, biz üreticilerin canı yanarken, krizden canı yanmayan bürokrasi, krizi nasıl anlasın 
     Krizde, hiç işini kaybeden bir bürokrat duydunuz mu '' Kendi kavgalarının, çocuklarının geleceği ve eve ekmek götürmek için olduğunu ifade eden Hisarcıklıoğlu, reel sektörün önde gelen aktörleriyle fikir teatisinde bulunmanın, kamunun ve ekonomi ile ilgili tüm kurumların görevi olması gerektiğini vurguladı. 
     Hisarcıklıoğlu, ''Fakat, yeni kurulan üst kurullar, özel sektör için, özel sektöre rağmen mantığı ile çalışmaktadırlar. İş alemi, bu kurullarda mutlaka etkin olarak temsil edilmelidir'' diye konuştu. 
     ''Bu krizler dizisi, artık sona erdirilmelidir'' diyen Hisarcıklıoğlu, bunu sağlamanın yolunun da, mali disiplinsizlik ve sorumsuzluğu bir sonuç olarak ortaya koyan iktisadi, idari ve siyasi yapılanmanın kesin olarak değiştirilmesi olduğunu kaydetti. 
     Piyasa ekonomisinin getirdiği zihniyet değişimini yakalamak gerektiğini belirten TOBB Başkanı Rifat Hisarcıklıoğlu, ödediği vergilerin nereye harcandığı konusunda hesap soran bir toplum ve kendisinden hesap sorulabilen sorumlu bir idare istediklerini söyledi. 
     Suriye'de yeni yatırım yapıldığı zaman 5 yıl, ihracata yönelik yatırım yapıldığında 7 yıl, kalkınmada öncelikli bölgede yatırım yapıldığı takdirde ise 9 yıl vergi alınmadığını öğrendiğini belirten Hisarcıklıoğlu, ''Suriye bizim bahsettiğimiz zihniyet devrimini gerçekleştirmeye başlamıştır. Üzülerek ifade etmeliyim ki, böyle gidersek 5 sene sonra Suriye de kendimize örnek aldığımız ülkelerden birisi olur'' diye konuştu. 
     





</TEXT>
</DOC>
