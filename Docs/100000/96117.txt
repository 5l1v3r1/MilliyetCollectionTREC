<DOC>
<DOCNO> 96117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/son/sontur19.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanıyoruz, sıcaklık 42 dereceyi bulacak... 
</HEADLINE>
<TEXT>

     Hava Sıcaklığının yarın Ege, Akdeniz, ve Güneydoğu Anadolu'da 39-42 derece arasında olmasının beklendiği bildirildi. 
     Devlet Meteoroloji İşleri Genel Müdürlüğü'nden yapılan ''Meteorolojik Uyarı''ya göre, halen yer yer mevsim normallerinin üzerinde seyreden hava sıcaklıkları, bu geceden itibaren ve yarın yurdun güney, iç ve batı bölgelerinde 2-4 derece artacak. Sıcak hava, 18 Temmuz Perşembe günü ise iç ve doğu bölgelerde etkisini sürdürecek. 
     Buna göre, sıcaklıkların bu gece ve yarın Marmara ve yurdun iç kesimlerinde 35-37, Ege, Akdeniz ve Güneydoğu Anadolu'da 39-42, Karadeniz kıyıları ile Doğu Anadolu'nun kuzeydoğusunda 30-32 dereceye ulaşması bekleniyor. 
     Sıcaklıklar Perşembe günü Marmara ve Kuzey Ege'de biraz azalacak. 
     Ancak, sıcak hava yurdun iç ve doğu kesimlerinde etkisini sürdürecek. 
     Meteoroloji uzmanları, sıcak havanın oluşturacağı olumsuz şartlar ile muhtemel orman yangınlarına karşı ilgililerin ve vatandaşların tedbirli olmalarını istediler. 
     
</TEXT>
</DOC>
