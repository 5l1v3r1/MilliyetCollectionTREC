<DOC>
<DOCNO> 82260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/05/son/sonspo05.html </URL>
<DATE> 2002/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'un Beşiktaş karnesi 
</HEADLINE>
<TEXT>

     Beşiktaş'ta, 2000-2001 sezonunun 24. 
     haftasındaki Gaziantepspor maçıyla ikinci kez teknik direktörlük görevine getirilen Christoph Daum, 2001-2002 sezonunun son haftasındaki yine Gaziantepspor maçıyla siyah-beyazlı takıma veda etti. Beşiktaş, Christoph Daum'un ikinci döneminde yaptığı 50 resmi maçın 27'sini kazanıp, 12'sini yitirirken, 11 karşılaşmada da berabere kaldı. Siyah-beyazlılar, Daum döneminde rakip filelere 97 gol bırakırken, kalesinde 58 gol gördü. Birinci Süper Lig'de Daum ile 45 maça çıkan ''Kara Kartallar'', 23 galibiyet, 11 beraberlik, 11 de yenilgi alırken, 87 gol atıp, 51 gol yedi. Türkiye Kupası'nda ise yaptığı 5 maçın 4'ünü kazanarak finale dek yükselen siyah-beyazlılar, finalde Kocaelispor'a 4-0 yitirerek, sezonu kupasız kapadı. 
     
     KUPASIZ VEDA 
     Daha önce 1993-94 sezonunun ikinci yarısından, 1995-96 sezonunun son 2 haftasına dek Beşiktaş'ı çalıştıran Daum, bu dönem içinde siyah-beyazlı kulübe 1 lig, 1 Cumhurbaşkanlığı, 1 de Türkiye Kupası kazandırırken, bu kez İstanbul'dan kupasız ayrılmak zorunda kaldı. 
     Daum döneminde geçen sezon ligi 4., bu sezon ise 3. sırada tamamlayan Beşiktaş, Türkiye Kupası'nda da finalde yitirip kupaya hasret kaldı. 
     
     İLK DÖNEMİNDEN DAHA BAŞARISIZ 
     Daum, Beşiktaş'ta ikinci döneminde, ilk dönemine oranla ligde daha başarısız bir grafik çizdi. 
     İlk döneminde ligde Beşiktaş ile toplam 81 maça çıkıp, bunların 55'ini kazanan, 14'ünü yitiren Daum, yüzde 67.90'lık bir galibiyet 
     oranı yakalarken, ikinci döneminde ise 45 maçın 23'ünü kazanarak, yüzde 51.51'lik bir galibiyet oranı elde etti. Alman çalıştırıcının ilk döneminde ligde maç başına 2.22'lik gol atma oranı yakalayan Beşiktaş, ikinci döneminde ise maç başına 1.97 golde kaldı. Yenilen gollerde de siyah-beyazlılar, Daum'un ikinci döneminde daha başarısız oldu. 
     
     MAHKEMELER VE BJK İNÖNÜ STADI YAKTI 
     Daum'un bu sezon Beşiktaş'ta başarısızlığı ve gönderilmesinin en önemli etkenleri her hafta mahkemesi için Almanya'ya gitmesi ve BJK İnönü Stadı'nda yitirilen puanlarla, şampiyonluğun kaybı oldu. 
     Mahkemesi nedeniyle haftanın 3 günü takımıyla olamayan, hafta içi yapılan Türkiye Kupası maçlarına da ancak maç günü yetişebilen Daum, büyük umutlarla geldiği Beşiktaş'tan, taraftarları düş kırıklığına uğratarak ayrılıyor. 
     





</TEXT>
</DOC>
