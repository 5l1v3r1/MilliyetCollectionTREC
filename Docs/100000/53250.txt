<DOC>
<DOCNO> 53250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/20/son/sonspo08.html </URL>
<DATE> 2001/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
12 dev adam tekrar sahnede. İlk rakip Bulgaristan 
</HEADLINE>
<TEXT>

     32. Erkekler Avrupa Basketbol 
     Şampiyonası'nda ikinci olan ''12 Dev Adam''ın, 33. Avrupa Şampiyonası mesaisi yarın başlıyor. 
     A Milli Takım, 2003 yılında İsveç'te düzenlenecek 33. Erkekler Avrupa Şampiyonası'na katılabilmek amacıyla A Grubu'ndaki ilk maçta yarın İstanbul'da Bulgaristan ile karşılaşacak. 
     Abdi İpekçi Spor Salonu'ndaki karşılaşma saat 20.15'te başlayacak ve NTV'den naklen yayınlanacak. 
     Milli takım, çalışmalarını bugün yapacağı idmanla tamamlayacak. 
     A Milliler, 33. Erkekler Avrupa Basketbol Şampiyonası grup elemelerindeki 2. maçını 24 Kasım Cumartesi günü deplasmanda İsviçre ile yapacak. 
     Türkiye'nin grubunda ayrıca Ukrayna, Hollanda ve Litvanya bulunuyor. 
     
     Aday kadro 
     A Milli Takım'ın 13 kişilik aday kadrosunda şu oyuncular yer alıyor 
     Kerem Tunçeri, Ömer Onan, Mehmet Okur, Kaya Peker, Arda Vekiloğlu Efes Pilsen , Asım Pars, Harun Erdenay, Tutku Açık, Haluk Yıldırım Ülkerspor , Erdal Bibo Fenerbahçe , Mirsad Türkcan CSKA Moskova , İbrahim Kutluay Panathinaikos , Hüseyin Beşok Maccabi Tel Aviv . 
     Bu arada, sakatlığı bulunan Harun Erdenay'ın, yarınki maçta forma giyemeyeceği bildirildi. 
     Milli Takımlar Genel Menajeri Doğan Hakyemez, Bulgaristan ile yapılacak karşılaşmada seyirci desteğine ihtiyaç duyacaklarını söyledi. 
     32. Avrupa Şampiyonası'nda elde edilen ikinciliğin büyük başarı 
     olduğunu, ancak bu dereceyi korumanın daha da zor olacağını anlatan Hakyemez, ''Sorumluluğumuzun bilincindeyiz. Yarınki maçta seyirci desteği bekliyoruz. Taraftarımızın da desteğiyle grup maçlarına iyi bir başlangıç yapmak istiyoruz'' dedi. 
     
     Salona otobüs seferi 
     İstanbul Büyükşehir Belediyesi, yarın yapılacak milli maçlar için Abdi İpekçi Spor Salonu'na otobüs seferi düzenleyecek. 
     Türkiye-Ukrayna bayan ve Türkiye-Bulgaristan erkek maçları için maç günü İstanbul'un 3 merkezinden otobüs seferleri yapılacak. 
     Kadıköy'den kalkacak otobüsün direkt salona, Mecidiyeköy'den hareket edecek otobüsün Taksim AKM önünden, Beşiktaş Barbaros İskelesi'nden kalkan otobüsün de Mecidiyeköy durağı ve Taksim AKM önünden Abdi İpekçi Spor Salonu'na gideceği bildirildi. 
     Maç bitiminde ise bir otobüsün Bostancı'ya, bir otobüsün Topkapı-Çapa-Aksaray-Unkapanı-Mecidiyeköy, bir otobüsün de Topkapı-Aksaray-Unkapanı-Karaköy-Beşiktaş güzergahına hareket edecekleri kaydedildi. 
     Otobüslerin ilk hareket noktasından maçtan 1.5 saat önce kalkacakları ve basketbolseverlerin akbil veya bilet karşılığında bu hizmetten yararlanabilecekleri ifade edildi. 
     






</TEXT>
</DOC>
