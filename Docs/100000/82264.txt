<DOC>
<DOCNO> 82264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/05/son/sonspo09.html </URL>
<DATE> 2002/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Asbaşkanı Özaydınlı "Yazık olan bir sezon..." 
</HEADLINE>
<TEXT>

     Fenerbahçe Kulübü Asbaşkanı ve Kaynak Yaratma Sorumlusu Murat Özaydınlı, ligin ilk yarısında yitirdikleri puanların acısını çektiklerini vurgulayarak, ''Yazık olan bir sezon...'' dedi. 
     Murat Özaydınlı, sezonun birinci devresinde yitirdikleri puanları, ligin ikinci yarısında telafi etmeye çalıştıklarını, ancak bunda geç kaldıklarını kaydetti. 
     Özaydınlı, şunları söyledi 
     ''Bu yıl ilk devrede verdiğimiz kolay puanların acısını çektik. İkinci yarıda toparlanmaya çalıştık ama çok geçti. 1-2 maçta puan kaybetmeseydik iyi olacaktı. Yazık olan bir sezon. Her türlü dış etkenlere rağmen yine şampiyon olabilirdik. Önümüzdeki yıl bu dış etkenleri de hesaba katarak mücadele edeceğiz.'' Sarı-lacivertliler, 2001-2002 sezonunun birinci yarısında İstanbulspor, Galatasaray, Beşiktaş, Trabzonspor ve Diyarbakırspor'a yenilerek ve Kocaelispor karşısında da elde ettiği beraberlikle 17 puan yitirmişti. 
     Fenerbahçe, teknik direktör Werner Lorant döneminde ligin ikinci yarısında ise Samsunspor ve Ankaragücü maçlarında yenilip, Malatyaspor ile Gençlerbirliği karşısında elde ettiği beraberliklerle toplam 10 puan yitirdi. 
     





</TEXT>
</DOC>
