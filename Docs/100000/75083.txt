<DOC>
<DOCNO> 75083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/son/sondun17.html </URL>
<DATE> 2002/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İntihar saldırısını üstlenen Hamas "Saldırılar devam edecek" 
</HEADLINE>
<TEXT>

     Rusya, İsrail'in Netanya kentinde dün düzenlenen intihar saldırısını ''barbarca eylem'' olarak tanımladı ve İsrail hükümetine ''sakin olması'' çağrısında bulundu. 
     Rusya Dışişleri Bakanlığı sözcüsü Alexander Yakovenko, yaptığı açıklamada, ''Bu barbarca eylemin, Arap zirvesi sırasında olması özellikle dehşet vericidir'' dedi. 
     Yakovento, saldırının, bölgedeki krizin çözülmesi için uluslararası ve Araplar arasındaki çabaları baltalamak amacında olduğunu söyledi. 
     Sözcü, İsrail'den Ortadoğu'da barış çabalarından vazgeçmemesi, Filistin lideri Yaser Arafat'tan da gerekli önlemleri alması ve sorumluların yakalanarak cezalandırılması çağrısında bulundu. 
     
     "Saldırılar sürecek" 
     Öte yandan, Netanya'daki intihar saldırısını üstlenen Hamas örgütü, İsrail ''masum Filistinli kadın, erkek ve çocukları öldürdüğü sürece'' saldırıları sürdüreceğini bildirdi. 
     Hamas sözcüsü Usame Hamdan, DPA'ya yaptığı açıklamada, ''işgalci güçlere karşı savaştıklarını ve topraklarını geri almak için tek seçeneklerinin mücadele olduğunu bildiklerini'' söyleyerek, bunun ''düşmanlarının anladığı tek dil olduğunu'' belirtti. 
     Hamdan, Lübnan'ın başkenti Beyrut'ta yapılan Arap zirvesinden ''çok şey beklemediklerini'' de kaydetti. 
     Netanya'daki intihar saldırısında 20 kişi yaşamını yitirmişti. 
     






</TEXT>
</DOC>
