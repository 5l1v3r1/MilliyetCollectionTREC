<DOC>
<DOCNO> 71040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/06/spor/aspo.html </URL>
<DATE> 2002/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Denizli üç aylık sessizliğini Milliyet için bozdu 
</HEADLINE>
<TEXT>
"Türkiye’de kalamam" 
Fenerbahçe’den ayrıldıktan sonra hiçbir yorum yapmayan Denizli, Sarı-Lacivertli günlerinde yaşadıklarını anlattı. Yönetim Kurulu ile arasındaki gerçekleri açıkladı 
     ÖZEL HABER 

     Mustafa Denizli, Fenerbahçe’deki görevinden ayrıldıktan sonra ilk kez Milliyet yazarları ile aynı masaya oturdu. Göreve gelmesinin nedenlerini ve ayrılışı hakkında "net" açıklamalar yapan tecrübeli teknik adam, "Ben Dünya’daki her futbol ülkesi tarafından bilinen bir hocayım. Başında bulunduğum takımların Dünya çapında işler yaptığını hepsi biliyor. Bu ülkede yeterince anlaşıldığıma inanmıyorum. Bu yüzden gitmek zorundayım" dedi. Denizli ile uzun süren sohbetimizde akıllarda kalan bütün sorulara da cevap bulduk. 
     
     - Ayrılmanızın nedeni olarak Başkan Aziz Yıldırım ile aranızdaki huzursuzluk gösterildi. 
     "Bu doğru değil. Başkanın soyunma odasına gelmesini sorun olarak gösterdiler. Al kası yok. Başkan benim odama girmiş, ben çıkmışım. Adam elini yıkadı. Bana Siz konuşmanızı bitirdikten sonra, ben de onlara moral vermek için bir kaç kelime söylemek istiyorum dedi." 
     
     - Şampiyonluğun paylaşımı konusunda problemleriniz çıktığını duyduk. 
     "Niye böyle bir şey olsun. Bu başarı bir ekibin ürünüdür. Bunun da başında Başkan ve Yönetim vardır" 
     
     - Şampiyonluktan sonra niye cep telefonunuzu kapattınız 
     "... Şampiyonluk bana mal edilmesin diye" 
     
     - İlk geldiğiniz gün ile ayrıldığınız zaman arasında geçen sürede, yönetim ilişkilerinizde soğuma olmadı mı 
     "Yönetimden ya da başkandan bana empoze edilen hiçbir şey olmadı. Onları Samandıra’ya ben davet ediyordum. İşime karışılmadı. Daha fazlasını söylemem yanlış olur" 
     
     - Yakın dostlarınız ilk senede ayrılacağınızı söylediler. Hiç düşündünüz mü 
     "Denizlispor kupa maçından sonra ayrılmak istedim. Tribünlerin tepkisini sindiremedim. Başkan kabul etmedi." 
     
     - Üç hafta sonra Diyarbakırspor maçıyla bu kez görevinize son verildi. 
     "Meşhur kartopu olayı... Daha ilk gün Oğuz ile Nurettin’i Dereağzı’na gönderdim. Yönetim bunu bize söylemeden sahanın durumuna baktırdım. Karların eridiği ve sahanın balçık olduğu raporu geldi. Bu yüzden Samandıra’da kalıp, sert kar üstünde çalışmak daha sağlıklıydı. Çocukların birbirlerine yaptığı şakalar, sanki idmanımızmış gibi yansıtıldı." 
     
     - En çok da antrenman sisteminizle eleştirildiniz. Takım kötü oynuyordu. Kondisyon problemi çok gündeme geldi. 
     "Kadro yapısı olarak set düzenine uygun bir takım değildik. Hazırlık pasları yaparak, rakibin hatasını bekleyemezdik. İyi oyun ile etkili oyun arasında bir tercih yaptım ve ikincisini seçtim. O yüzden şampiyon olduğumuzda 79 gol attık. Geçen sene ilk yarıda 36 puan toplamıştık, bu sezon ise 34... İddiamızdan en ufak bir sapmamız yoktu." 
     
     - İkinci yarı başında yapılan testler sonucunda takımın kondisyonunun iyi olduğu anlaşıldı. 
     "Ben ne yaptığımı biliyorum. Bu benim mesleğim. Bugüne kadar çalıştırdığım hiç bir takımda fiziksel zaafiyet olmadı." 
     
     - En ağır eleştirileri eski takım arkadaşlarınızdan almanızın nedeni nedir 
     "Bu eleştirileri hiçbir zaman ciddiye almadım. Türk Futbolu için bugüne kadar sırtlarında bir kibrit bile taşımayanlar beni eleştiremez. Ne yaptılar ki, benden ne bekliyorlar. Türkiye’nin her türlü başarısında ben vardım." 
     
     - Peki Şampiyonlar Ligi’ndeki sıfır puan neden 
     "Usame Bin Ladin sadece ikiz kuleleri yıkmadı. Bizi de yıktı. İlk maçın ertelenmesi takımı çok etkiledi. Önemli bir konsantrasyon sorunu geçirdik." 
     
     - Yurt dışından ciddi teklifler alıyorsunuz. Gelecek ile ilgili planlarınızda Türkiye nerede 
     "Bugünkü konumda çok uzaklarda. Ben Dünya antrenörü olduğumu biliyorum. Bu bana yeter. Dünya’daki her futbol ülkesi de beni biliyor. Çalıştırdığım takımlarda Dünya çapında işler yaptığım biliniyor. Türkiye’de yeterince anlaşıldığıma inanmıyorum. Bu yüzden şu anda gitmek zorundayım. Ya Nijerya Milli takımı ya da Avustralya’da güçlü bir lig takımını çalıştıracağım." 
     



 SPOR 
























</TEXT>
</DOC>
