<DOC>
<DOCNO> 56577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/11/spor/yurundul.html </URL>
<DATE> 2001/12/11/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Denizli anlamalı 
</HEADLINE>
<TEXT>

     Geçen sezon başından beri Fenerbahçe hakkında sık sık vurguladığımız, şampiyonluktan sonra da değişikliğe uğramayan görüşlerimiz var 
     "Eldeki kadronun yapısı hassas. Günümüz futbolunun istediği temel ilkelerin bazılarına sahip değil. Fizik direnç yetersizliği, tempoda devamsızlık, genel pres ranhatsızlığı var. Böyle bir kadro yapısıyla uluslararası karşılaşmalarda başarılı olabilmek çok güç." 
     Bu sezon öncesi yeni transferler yapıldı, kadro genişledi, alternatifler çoğaldı. Ancak bu transferler alışılmış saha içi rahatsızlıklarına ilaç olacak cinsten değil, eldekilerle benzer yapıdaydı. Örneğin Yusuf varken, Ceyhun'un alınması gibi. 
     Mustafa Denizli'nin yapması gerekenler kolektif uyumu oturtmak ve takıma kondisyon depolamak. Ama bu kadar çok taşlarla oynamakta ısrar etmek mantıkla bağdaşmıyor. Dünya'da hiçbir takımda böyle üst düzeyde kadro istikrarsızlığı yok. Her maça ayrı tertiple çıkarak, her maç içinde de sürekli oyuncu ve görev yeri değişiklikleriyle kolektif uyumu oturtmak mümkün değil. Ayrıca Andersson, Oktay gibi golcülerle, Rapaiç, Revivo gibi yıldızlar fiziki tükeniş içindeler. Yusuf ve Ceyhun gibi yeteneklerinde devamlılıkları yok. Tek istikrar üçlü defans blokunda. Ümit Özat, Mustafa Doğan ve Mirkoviç, kısa süreli sakatlık dönemleri hariç, devamlı birlikte oynadıklarından aralarındaki uyum kuvvetlendi. Mirkoviç'in Beşiktaş maçında kırmızı kart görmesi, Fenerbahçe defans blokunu arızaya uğrattı. Skor avantajına sahipken, duran toplardan iki gol yendi. Mustafa Denizli'nin arkadaşlarını yeterince tanımayan, iki senedir oynamayan Serkan'ı, Trabzon'da görevlendirmesi de Mustafa Doğan ile Ümit Özat'ın performansını olumsuz etkiledi. 
     İşte böyle yanlış uygulamalar sonucu Fenerbahçe'den iyi futbol ve iyi neticeler beklemek tesadüflere kalıyor. Dün Milliyet gazetesinden çıkan tablo, gerçekleri açıkça gözler önüne seriyor. Beşiktaş, Galatasaray derbileri, Avni Aker'de Trabzonspor karşılaşması ve Şampiyonlar Ligi'nde altı maç. Üç ay içinde zorluk derecesi yüksek dokuz maçta sıfır puan. 
     Fenerbahçe'nin liderle arasındaki dört puanlık fark, hele daha ligin ilk yarısı bitmeden hiçbir şey değil. Üstelik Galatasaray'ın şubat ayında çok zorlu ve sıkışık Avrupa trafiği var. Mustafa Denizli devre arasını aklını kullanarak değerlendirmeli. Kondisyon idmanlarına ağırlık vermeli. En önemlisi de günümüzün futbolunda kadro istikrarının ve kolektif uyumun önemini anlamalı. 
     



 SPOR 























</TEXT>
</DOC>
