<DOC>
<DOCNO> 84426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/ekonomi/aeko.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Güçlendik, korkmayalım’ 
</HEADLINE>
<TEXT>

Devlet Bakanı Kemal Derviş, Türkiye’de seçimden etkilenmeyecek güçlü kurumlar oluşturulduğunu söyledi 
     MİNE G. KIRIKKANAT Paris 

     Devlet Bakanı Kemal Derviş, Türkiye’de artık seçimlerden etkilenmeyecek güçlü ekonomik kurumların oluşturulduğunu belirtti. 
     Paris’te gerçekleştirilen Ekonomik İşbirliği ve Kalkınma Teşkilatı OECD Bakanlar Konseyi Toplantısı’nın ardından bir basın toplantısı düzenleyen Derviş, yabancı bir gazetecinin Türkiye’deki ekonomik gelişmeler ve erken seçimle ilgili bir sorusu üzerine, Türkiye’de seçim kararını TBMM’nin vereceğini hatırlattı. Derviş, Türkiye’de oluşturulan ekonomik kurulların seçimden etkilenmeyeceğini vurguladı. 
     Derviş, demokratik ülkelerde seçim ve ekonomik gelişmeler arasında bağlantı kurulmadığını hatırlatarak ekonomik kurumların güçlendirilmesiyle Türkiye’nin de artık bu seviyeye geldiğini söyledi. 
     Başka bir soru üzerine, Türkiye’de ekonomiyle ilgili yapılan tahminlerde hedeflerin tutturulduğunu belirten Bakan Derviş, şöyle devam etti "Yaptığımız ekonomik projeksiyona göre enflasyon tahmin ettiğimizin daha altında, nominal faizler yine tahmin ettiğimizin altında, döviz gelirleri beklentilerimizin üzerinde, ekonomik büyüme ise beklenenle örtüşüyor." 
     
     İhracatta da umut var 
     Geçtiğimiz yıl dünya ekonomisinde ciddi sorunlar yaşandığına dikkati çeken Derviş, 2002 yılında dünya ekonomisinde görülen iyileşmenin Türk ekonomisine olumlu katkıları olacağını belirtti ve bunun ihracat artışını olumlu yönde etkilemesinin beklendiğini söyledi. 
     Bankacılık kadar, sermaye piyasasında da şeffaflığa ihtiyaç olduğunu anlatan Derviş, bu konunun, yatırımcının kendisini emniyette hissetmesi açısından önemli olduğunu vurguladı. 
     Enflasyon muhasebesi olmadan, bilançoların anlaşılmasının zor olduğuna işaret eden Derviş, Türkiye’de özel sektörde belirli bir şeffaflık için ortamın geliştiğini söyledi. 
     
Altı ay geri gideriz’      Türk Sanayicileri ve İşadamları Derneği TÜSİAD Başkanı Tuncay Özilhan, ekonomik programın ortasında erken seçimi konuşmanın istikrarı bozacağını belirtti. 
     CNN Türk’teki Parametre programına telefonla katılarak soruları yanıtlayan Özilhan, "Bir seçimle Türkiye en az altı ay kaybeder" dedi. Özilhan, bu dönemde seçimin yanlış olacağını, yeni bir krizin Türkiye’yi Arjantin’e benzeteceğini savundu ve şöyle dedi "Erken seçim, muhakkak seçim ekonomisini getirecektir. Seçim ekonomisi, oturtulmaya çalışılan bütün dengeleri bozacaktır. Çekilen bu sıkıntılar boşa gidecek. Dolayısıyla da bir daha insanları nasıl ikna ederiz tereddüdüm var." 
     



 EKONOMİ 




















</TEXT>
</DOC>
