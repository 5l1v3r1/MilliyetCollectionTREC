<DOC>
<DOCNO> 80063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/24/spor/spo02.html </URL>
<DATE> 2002/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kovarlarsa giderim 
</HEADLINE>
<TEXT>

Son maçlardaki performansıyla yıldızı yeniden parlayan Yusuf Fenerbahçe’den ayrılmayı hiç düşünmediğini söyledi 
     YALÇIN TÜRK 

     TRABZONSPOR maçındaki performansı ile tekrar eski günlerine dönen Yusuf, Fenerbahçe’den ayrılmak istemediğini söyledi. Kötü günler geçirdiğini ancak başka takıma gitmeyi hiç düşünmediğini belirten Yusuf, "Ancak kovarlarsa ayrılırım. Bir futbolcuya transfer teklifleri gelmesi güzel bir şey. Fakat benim kafamda Fenerbahçe var. Yönetim de beni istiyorsa, sorun kalmaz" dedi. 
     ÖZEL hayatına dikkat ettiğini özellikle vurgulayan genç futbolcu sözlerini şöyle sürdürdü "Sadece izin günlerinde dışarı çıkıyorum. Ama bir kere adımız çıkmış ya, herkes beni gece kuşu sanıyor. Bu sezon takım olarak büyük şanssızlıklar yaşadık. Ayağımıza gelen fırsatları değerlendiremedik. Bu kadronun açık farkla şampiyon olması gerekirdi. Yazık oldu". 
     
Rüştü iyileşmedi      10 gündür belindeki ağrılar nedeniyle Münih’te tedavi olan Rüştü, sezonu kapattığını söyledi. Dün akşam Lorant ile birlikte İstanbul’a gelen yıldız kaleci, ağrılarının geçmediğini açıkladı. Durumu hakkında Lorant’ı da bilgilendirdiğini belirten Rüştü, "Oynarsam, sakatlığım daha kötü olabilir. Dünya Kupası’nı da düşünerek tedavimi sürdüreceğim" dedi. 
     TRANSFERİ hakkında çıkan söylentileri de yanıtlayan Rüştü, "Diyarbakırspor maçı bitmeden bu konuda görüşme yapmam. Beni isteyen kulübün önce Fenerbahçe yönetimine başvurması gerekir. Resmi talebi yönetimle birlikte değerlendiririz. Eğer iki tarafın da çıkarına olursa, gerçekleşir. Şu anda hiç bir yere gitmiyorum. Lorant’a da bunu söyledim" diye konuştu. 
     
İç transfer başlıyor      FENERBAHÇE Yönetimi Bursaspor maçından sonra sözleşmesi biten oyuncularla transfer masasına oturacak. Yeni sezon için geniş bir kadro kurmayı düşünen yönetim, Teknik Direktör Werner Lorant’ın da raporuna göre hareket edecek. Beşi yabancı olmak üzere 10 yeni futbolcunun alınacağı öğrenildi. 
     BURSASPOR hazırlıkları ise bugün başlayacak. Yönetimin maç için Bursaspor’dan 10 bin bilet talep ettiği öğrenildi. Taraftar dernekleri maç için toplu organizasyonlar yapıyorlar. Cezası biten Ümit ve Ceyhun’un da katılmasıyla zorlu maç öncesinde Lorant, ilk on biri belirlerken çok zorlanacak. 
     
Revivo sıkıntılı      SÖZLEŞMESİNİ uzatmak için yönetime çağrı yapan fakat henüz bir yanıt alamayan Revivo, bu isteğini yineledi. Ligin bitimiyle birlikte 1,5 aylık bir tatile çıkacak olan İsrailli futbolcunun, kafasının rahat olması için bu sorunun çözülmesini istediği öğrenildi. Revivo’ya başta İngiliz takımları olmak üzere menajerler aracılığı ile bir çok teklifin geldiği belirtildi. 
     
Volkan Cumhuriyet’e geldimFenerbahçe’nin yeni transferi, çok kaliteli bir takımda oynayacağını ve yükü kaldıracağını söyledi 
     HÜSEYİN YAVUZ 

     FENERBAHÇE’NİN ön anlaşma imzaladığı Kartalspor kalecisi Volkan, transferinde en büyük payın Rüştü’ye ait olduğunu söyledi. Milli kaleci ile uzun uzun konuştuğunu belirten Volkan, "Ben takıma değil Cumhuriyet’e geldim. Bu yükü kaldıracağıma da inanıyorum. Hem Oğuz, hem de Recep milli takımdan arkadaşlarım. İyi bir rekabet yaşayacağız ve en iyisini yapacağız" dedi. 
     ÖZELLİKLE yan toplarda iyi olduğunu hatırlatan 1.92’lik Volkan, aynı zamanda Fenerbahçe’ye gelen en uzun boylu ikinci kaleci. 150 milyar bonservis bedeliyle ve Cemil Turan’ın devreye girmesiyle alınan genç kaleci kendisine Galatasaray, Beşiktaş, Gençlerbirliği, Ankaragücü ve Gaziantep’ten de teklif geldiğini belirterek, "Ama ben Fenerbahçe’yi seçtim" yorumunu yaptı. 
     ÇOK iyi futbolculardan oluşan bir kadroda yer alacağı için heyecanlandığını belirten Volkan sözlerini şöyle sürdürdü "Herkes iyi kaleci olduğumu söylüyor. Ben de oynamak istiyorum. Zaten Fenerbahçe’de kötü futbolcu olmaz. Futbolun en nankör mevkisindeyim. 90 dakikada iyi oynarsın ama bir hatada her şey biter. Barthez ve Toldo’yu çok beğeniyorum ama Rüştü bir numara". 
     
Stadda mescit olur mu 
Fenerbahçe taraftarlarının bir bölümü Saracoğlu’nda mescit istedi. Karşı çıkanlar, sinagog ve kilise de yapılmasını önerdiler 
     YENİ haliyle Fenerbahçe’nin gururu olan Şükrü Saracoğlu Stadı son günlerde yeni bir tartışmanın gündemine oturdu. Özellikle internet sitelerinde yapılan tartışmalarda, bazı taraftarlar mescit de yapılmasını istediler. Maç saatini beklerken ibadetlerini de yerine getirmek istediklerini savunanlar, "Stadımız eksiksiz yapıldı. Nasıl lokanta varsa, bir de mescit olmalı" görüşünü öne sürdüler. 
     BUNA karşı çıkanlar ise, "Fenerbahçe Dünya takımı oldu. Sadece müslüman seyircisi yok. Maça hristiyan da geliyor, yahudi de. Mescit yapılırsa, sinagog ve kilise de düşünülmeli. Başka türlüsü ayrımcılık olur" fikrini açıkladılar. Tartışmaya girenlerin büyük bir bölümü ise statda ibadet yerine gerek olmadığını bildirirken, maç seyretmenin "seferi" sayılacağını söyleyenler de oldu. 
     



 SPOR 

































</TEXT>
</DOC>
