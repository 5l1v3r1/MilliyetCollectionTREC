<DOC>
<DOCNO> 80499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/26/spor/ysenay.html </URL>
<DATE> 2002/04/26/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Bizim hakemlerimiz 
</HEADLINE>
<TEXT>

     Hakemler ve Gözlemciler Derneği’nin futbolumuza çeki düzen verilmesi adına yaptıkları açıklamaların altını imzalamaya ben de hazırım doğrusu. 
     Öyle ya, her maçta hakemle oynamaya alışmış, kendi futbol yeteneksizliğinden kaynaklanan pozisyon kabahatleri sonrası hırsını hakeme itirazla perdelemeye çalışan oyuncu tiplerinin ağır şekilde cezalandırılması kaçınılmazdır futbolumuzda... Artık ekrandan dahi iyice görülen ve dudak okuma yöntemiyle sizin de süzebildiğiniz galiz küfürleri sıralayıp, hakemin maçtaki otoritesini alt üst etmeye hiç hakkı olabilir mi bir futbolcunun .. Tabidir ki, bu çirkinlikleri adet haline getirmiş oyuncuları - şöhretleri ne olursa olsun - hakem toplantılarında tartışmak ve gerekenleri fişlemek çok da doğru değil midir 
     Agresif kelimesinin mana ve gereğini kendi futbolunu hareketlendirip, güzelleştirmek anlamında kullanmak yerine, işin tam tersini yaparak tribünleri tahrik şekline sokmak ve oyunun bütün güzel yönlerini adeta dinamitlemek gibi bir suça soyunmak yanlışları kırmızı kartı da aşan cezalarla da yenilenmelidir... Artık hepimiz adeta her akşam Dünya’nın bir yerinden son derece önemli puan maçları seyretmekteyiz... Hiç bizdeki ölçeklerin çeyreği kadar bile, "hakeme isyan" harekatına rastlıyor musunuz Allah aşkına .. Evet, açık hakem hataları olmadı mı bu sene .. Kesin oldu, hem de kaç kez. Ama hiçbir futbolcu, maç devam ederken, hatta oyun bittikten sonra koridorlarda yarışma kıyafetiyle soyunma odasına giderken dahi, hakeme reaksiyoner bir tavır takınamaz, en önemlisi dudaklarına uzatılan TV mikrofonlarına hakemi yorumlayamaz. Aksi halde bu oyuncular, uygun kural cezalarını hak ederler. Ama yöneticilerin durumu farklıdır tabii... Onların konuşmaları ve hakem yorumları kişilik haklarına helal getirmemek şartıyla yorumlanabilir ve tartışılabilir. 
     Eskişehir kongresinde konuşan ve yeniden başkan seçilmesi vesilesiyle kutladığımız Metin Tokat kardeşimiz ve mesai arkadaşları, TV’lerdeki eski hakemler ve bazı kulüp yöneticilerinin "yargısız infaz" anlamındaki konuşmalarına karşı çıkmakta da çok haklıdırlar bize göre... Her pozisyonu ileri - geri oynatarak kılı kırk yarmak bir yere kadar doğru olabilir. Ancak oynatmalar anında edilen hakem küçültücü lafları taşımak çok zordur şerefli ve saygın hakemlerimiz için... Ancak yine de, Metin Tokat hocamıza bir açık önerimiz olacaktır... Bugün camiada çürük yumurtaların var olduğu herkesce bilinmektedir... Öyleyse hakemlik camiasını kirletmeye çalışanlarla uğraşmak ne kadar doğruysa, camia içindeki bu çürükleri temizlemek için kavga vermek de Eskişehir’deki doğruların en önünde yer almalıdır... İşte o zaman işler daha da kolaylaşacak ve hakemlerimizin onuru olur olmaz şekilde incinmekten daha kolay kurtulabilecektir. 
     



 SPOR 


























</TEXT>
</DOC>
