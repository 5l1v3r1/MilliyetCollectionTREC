<DOC>
<DOCNO> 57502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/16/son/soneko02.html </URL>
<DATE> 2001/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'tan senatoya uyarı "ABD'de 300 bin kişi işsiz kalabilir" 
</HEADLINE>
<TEXT>

     ABD Başkanı George W. Bush, ABD Senatosu'na, ''ekonomiyi canlandırma, teşvik paketi geçilmezse, 300 bin kişinin daha işinden olabileceği, Amerikan ekonomisinin büyüme oranının da yarım puan kısılacağı'' uyarısında bulundu. 
     Bush, haftalık radyodan ulusa seslenişinde, ABD Senatosu ve Demokrat Partili lideri Tom Daschle'ın, Mart ayında durgunluğa kayan, 11 Eylül'deki terörist saldırılardan da iyice zarar gören Amerikan 
     ekonomisini yeniden canlandırıcı paketi geçirmediğinden yakındı. 
     Başkan Bush, ''iki aydan fazla süredir ve 700 bini aşkın kişinin işini kaybetmeden önce işsiz kalanlara yardım, istihdam yaratmak ve uzun vadeli ekonomik büyümeyi teşvik için ekonomik güvenlik paketi önermiştim'' dedi. 
     Bush, ABD Temsilciler Meclisi'nden önerisine yakın doğrultuda yasa tasarısının geçtiğini, ancak, Senato'nun harekete geçemediğini, Senato görevini yapmayınca, giderek daha çok sayıda ABD'linin işini kaybettiğini hatırlattı. 
     George W. Bush yönetimi, kurumlar vergisi oranlarının düşürülmesi ve kişisel vergi oranlarında indirimlerin hızlandırılmasını isterken, muhalefetteki Demokrat Parti, işsizlere yardımların yaygınlaştırılması ve işsiz kalanların sağlık sigortası ödemelerine yardımlardan yana. 
     Bush yönetimi, Senato ile anlaşmazlığın giderilmesi için önerilen vergi indirimlerinde kısıntı ile işsizlere federal fonlardan yardımlarda artış ve kapsamın genişletilmesini önerdi. 
     






</TEXT>
</DOC>
