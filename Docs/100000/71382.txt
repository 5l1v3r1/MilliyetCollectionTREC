<DOC>
<DOCNO> 71382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/08/dunya/adun.html </URL>
<DATE> 2002/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat’tan İsrail Dışişleri Bakanı’na 
</HEADLINE>
<TEXT>
Şimon, beni bombalıyorlar 
Filistin lideri Yaser Arafat, İsrail Dışişleri Bakanı Şimon Perez’le telefon görüşmesi yaparken İsrail helikopterleri 10 metre yakınına roket yağdırdı 
     DIŞ HABERLER SERVİSİ 

     Ortadoğu’da çatışmalar hergün biraz daha şiddetlenerek sürerken, İsrail güçleri artık doğrudan Filistin lideri Yaser Arafat’ın karargahını hedef almaya başladı. İsrail ordusu dün kara, deniz ve havadan Batı Şeria ve Gazze’deki Filistin hedeflerine yönelik geniş çaplı bir operasyon başlatırken, Arafat’ın Ramallah’taki karargahı önceki gün bir kez daha İsrail helikopterlerinden fırlatılan füzelere hedef oldu. Arafat, bulunduğu binanın yalnızca 10 metre uzağındaki bir diğer binanın isabet aldığı saldırı sırasında İsrail Dışişleri Bakanı Şimon Peres ile bölgedeki durumu değerlendiriyordu. Arafat’ın saldırıya ilk tepkisi, Peres’e hitaben "Şimon, beni bombalıyorlar" cümlesi oldu. 
     Peres, İsrail helikopterlerinin, Yaser Arafat’ın bürosunun 10 metre ötesinde yer alan Bilim Komitesi binasındaki depoyu vurduğu anda Arafat ile telefon görüşmesi yaptığını açıkladı. 
     
     AB Temsilcisi de tanık 
     Saldırı sırasında Arafat’ın AB Ortadoğu Temsilcisi Miguel Marotinos ile de görüştüğü öğrenildi. Moratinos’un sözcüsü Javier Sancho, saldırı sırasında Moratinos’un Arafat ile görüştüğünü belirterek, "Şu anda bir yorum yapmıyoruz. Ama evet, o sırada oradaydık" dedi. 
     İsrail roketlerinin ilk kez Arafat’ın bürosunun bu kadar yakınına düştüğü belirtiliyor. Arafat, aralıktan beri Ramallah’taki karargahında kuşatma altında yaşıyor. 
     
Kan banyosuna devam 10 ölü      Filistinlilere karşı artan İsrail saldırılarında dün 10 daha Filistinli öldü. geçen hafta sonu düzenen saldırılarda 2 düzineden fazla İsraillinin ölmesi üzerine karşı saldırılarını yoğunlaştıran İsrail, dün de Batı Şeria’daki mülteci kampları ve Filistin güvenlik binalarını vurdu. Yaklaşık 80 tank ve zırhlı araçla Tulkarim kentine girerek, yakındaki Tulkarim ve Nur Şams mülteci kamplarını kuşatan İsrail askerlerinin, Filistinli silahlı kişilerin sert direnişiyle karşılaştığı bildiriliyor. 
     



 DÜNYA 










</TEXT>
</DOC>
