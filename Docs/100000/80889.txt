<DOC>
<DOCNO> 80889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/son/soneko09.html </URL>
<DATE> 2002/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekstilcilerden bankalara sitem 
</HEADLINE>
<TEXT>

     Türkiye Tekstil Sanayii İşverenleri Sendikası Başkanı Halit Narin, bütün devlet mekanizmasını bozan sektörün bankacılık olduğunu iddia ederek, ''Nereye el atmışlarsa kurutmuşlar'' dedi. 
     Narin, ''Güçlü Ekonomiye Geçiş Programı'' seminerinde yaptığı konuşmada, bütçe gelirlerinin yatırım yapmak ve hizmet üretmek bir yana ülkenin iç ve dış borcunu karşılamakta bile yeterli olmadığını belirterek, şunları söyledi 
     ''Devlet giderlerinin temelinde yatan hadise faizdir, bütün bu devlet mekanizmasını bozan bankacılık sektörüdür. Nereye el atmışlarsa kurutmuşlar. Bütün müesseseleri aşırı faiz yüküyle ve enflasyonu da pompalayarak öyle bir yere getirmişler ki beceriler kaybolmuş, kapitaller erimiş. Bu faiz yükü ekonomiyi perişan etmiştir.'' Dış dünyadan sağlanan bütün yardımların ekonomiyi bu kadar sıkıntıya sokan mekanizmayı yaratan bankacılık sektörüne verilmesini anlamanın mümkün olmadığını kaydeden Narin, ''Ekonomiyi yaşatacak olan insanlar müteşebbislerdir, aldığınız bu yardımların hiç olmazsa yarısını özel sektöre verseydiniz, bugün Türkiye fevkalade canlı ekonomik modele sahip olabilirdi'' dedi. 
     Tekstil sektörünün sorunlarına da değinerek, ''Avrupa'nın ve ABD'nin en iyi takımıyız, Uzakdoğu'nun korkulu rüyasıyız'' diyen Narin, dahilde işleme rejimiyle Türkiye'ye giren ürünlerin firmaların kapanmasına yol açmasının engellenemediğini bildirdi. 
     Sahte belgelerle Türkiye'ye Uzakdoğu kökenli tekstil ürünü girişi yapıldığını savunan Narin, ''Eline bir belge alan gümrüğe malı getiriyor. Sertifika, fiyat kontrolü yok. Oysa o malın sertifikasını, kalitesini kontrol etmek zorundayız. Herkes işsiz, 4 milyona yakın tekstil ve konfeksiyon işçisi mutsuz. Siz bürokrasiyi aşamazsanız biz ne yapalım. Bütün bunları aleyhte kullanan firmalarla siz mücadele edeceksiniz. Meclis Araştırma Komisyonu tekstilin sorunlarını 8 saat boyunca konuştu. Hepsi tekstile hak verdi ama tek bir karar bile çıkartılamadı.'' 
     





</TEXT>
</DOC>
