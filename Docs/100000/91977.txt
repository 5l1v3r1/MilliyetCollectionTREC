<DOC>
<DOCNO> 91977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/son/sondun33.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan kaçaklar konusunda Türkiye'yi suçluyor 
</HEADLINE>
<TEXT>

     Atina, Türkiye'yi, Yunanistan ile yaptığı kaçakların iadesine ilişkin anlaşmaya uymamakla suçladı. 
     Yunanistan Hükümet Sözcüsü Hristos Protopapas ve Kamu Düzeni Bakanı Mihalis Hrisohoidis, ayrı ayrı yaptıkları açıklamalarda, Türkiye'nin bu anlaşma çerçevesindeki yükümlülüklerine saygı göstermediğini öne sürdüler. 
     Hrisohoidis, Atina'da yayımlanan Ta Nea gazetesine verdiği demeçte, Yunanistan sınırları içinde 700 bin yasal göçmen bulunduğunu belirterek, ülkenin daha fazlasını almasının mümkün olmadığını kaydetti. 
     Kaçaklar konusunun Türkiye ile Yunanistan arasında gerginliğe yol açtığını belirten Hrisohoidis, ''Türkiye, iadeye ilişkin yükümlülüklerine saygı göstermiyor. Bu yakınlarda, Meriç bölgesinde bir diğer Asya kökenli kaçak olayı daha yaşadık, ancak Türkiye çağrılarımıza karşı sağır. Bu nedenle komşumuza konuyu, AB'ye götüreceğimizi bildirdik. Türkiye, AB ile kaçaklara ilişkin anlaşma imzalamak durumundadır, çünkü ülkeler arasındaki ikili anlaşmalara sık sık saygı gösterilmiyor'' dedi. 
     Protopapas ise yaptığı basın toplantısında, Türkiye ile kaçaklar sorununa çözüm getirmek amacıyla anlaşma imzalandığını, ancak Türkiye'nin bu anlaşmaya uymadığını iddia etti. 
     Protopapas, ''Türkiye sorumlulukları çerçevesinde anlaşmaya uymalıdır. Son zamanlarda kuzey sınırlarımıza yönelik kaçak hareketi var. Bu gayet endişe verici bir gelişme, ancak gereken tüm önlemleri alacağız'' dedi. 
     





</TEXT>
</DOC>
