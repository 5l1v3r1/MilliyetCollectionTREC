<DOC>
<DOCNO> 55296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/03/yazar/temelkuran.html </URL>
<DATE> 2001/12/03/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Bugün şehir çok kalabalık 
</HEADLINE>
<TEXT>

Tüketim mabetlerinde, sokakta eylemde, kahvede maç izlemede, durakta otobüs beklemekte kalabalıklar. Ne isyan ne de intihar etmekteler 
     Avare bir sabahtı başlangıçta. Yazar, saklanma yerine, Ankara’ya kaçmıştı. Ayaklarını savura savura yürüyordu Bulvar’da. Atkının içinde biriken sıcak nefesinin burnunu nemlendirdiğini, neme vuran rüzg rın yüzünü aslında daha fazla üşüttüğünü, dolayısıyla atkının saçma bir şey olduğunu düşünüyordu. Düşünüyor da sayılmazdı ya... Derken üniversiteli bir kız çıktı ortaya. Yolda yanınızdan geçen kişi eğer aynı hızda yürüyorsa sizinle, sessiz bir anlaşma gereği, biri yavaşlar mutlaka ya da hızlanır diğeri. Nedense birlikte yürümemelidir iki kişi. Ama kız hızlanmadı, yavaşlamadı yazar da Yağmurlu bir sabah için küçük bir psikoloji deneyi Kavruk Ankara simidini kemiriyordu kız ve göz ucuyla baktı yazara. Yazarın gülümsemesi atkının içinde gizliydi, kızın ağzı da simide gömük. Tam deney başarıyla bitecekti ki... Adamın biri 
     "Cık cık cık " 
     Anlık yol arkadaşlığı gereği iki kadın baktılar birbirlerine. Adam bağırdı "Mübarek ayda utanmıyor musun yol ortasında tıkınmaya " 
     Böylece bozuldu küçük sabah deneyinin saflığı ve başlamış oldu gün insanlığın "süfli cehenneminde"... 
     
Polis kalabalığı      Erkeklerin bir arada duruşunda, her su katılmamış erkek kalabalığında ölümle ilgili bir şey var sanki. Bir tür tehdit, ölümle ilgili... Polisler sıralanmış Bulvar’da üniformalı, kalabalık erkekler. "Şehirde eylem var diyor" yolda yürüyenler, polislerin önünden sanki onların gözlerine baksalar başlarına bir şey gelecekmiş gibi sıvışıp geçiyorlar. Üniversiteli bir kızla bir oğlan geçiyor o sırada. Çıtalara sarılmış bir pankart taşıyorlar. Polislerin önünden geçtikleri için bir kahkahanın tam ortasında kalıyorlar. Eylem kalabalığına ekleniyorlar. Kızın saçındaki şampuan kokusu kayboluyor kalabalığın üzerinde asılı duran sigara dumanında. Dertten ve nikotinden ağırlaşmış bıyıklarıyla adamlar "Ekmek " diye bağırıyor. Polisler üzerlerindeki üniformayı fazla abarttığı için bağırmıyorlar, ama elbette onlar da açlar. Derken birden lacivert polislerle renkli adamlar birbirine karışıyor. Gözünü kıstığında kalabalık, rüzgarda kıpırdayan bir buğday tarlasına benziyor. 
     
Tüketim mabedinin müritleri      Bir sürü insan eylem kalabalığının ortasından geçip, bir bir çıkıp öbür baştan yeni bir kalabalık yapıyorlar. "Bu ülke için seve seve" kalabalığı, Metro’ya doluşmuş, alışveriş merkezine gidiyor. Hayata ilişiverenler vardır, geniş geniş oturmadan... Tam da böyle bir adam, kalabalıkta bir görünüp bir kayboluyor. Tıpkı Dostoyevski’ninki gibi bir paltosu var ve elinde Van Gogh’un yayınlanan günlüğünü tutuyor. Tam metronun durma anında kalabalık, adamın yüzünü kırıp geçiriyor. Adam hayata ilişiverenlerden olduğu için tutunamıyor, düşüyor. İnsanlar tüketim mabedinin önünde dökülüyor. Ruh öğütücü büyük bir fabrikanın işçileri gibi sanki, sanki nesnelere geç kalacaklarmış gibi koşuyorlar. İhtiraslı böcekler kalabalığı, bu ülke için seve seve sahip oluyor Alamadıkları için her şeyi, bakamıyorlar tezg htarların gözlerine. 
     Tıpkı polislere yaptıkları gibi eğip başlarını önlerine, sıvışıyorlar dükkanlardan. Kazak dağlarının, pantolon tepelerinin ve kozmetik bozkırlarının ortasında çilekeş bir yolculuğun meczupları gibi yürüyorlar. Onlar da tıpkı eylem kalabalığı gibi, gözünü kıstığında, rüzg rdaki bir buğday tarlası gibi görünüyorlar. 
     
İki kalabalığın öykü      Otobüs duraklarında insanlar, kendi kurdukları berbat dünyalarını kucaklarından düşürmüş gibi duruyorlar. Kimileri tam şu anda, beklemeyi bırakıp bilmediği bir yöne doğru canının istediği kadar yürümek, tam yorulduğu anda, tam yorulduğu noktada yere oturmak istiyor. Şehir insanlarının yüzünde hep bu eciş bücüş metin yazıyor. 
     Sonra akşamın buğulu camlarında insan yüzleri var. Bir kahvenin nefes sıcağında kalabalıklar tuhaf maçlar izliyor. İnsanlar yüzlerini unutarak televizyon adlı bir mobilyanın içine bakıyor. Ona baktıkları kadar ufuk çizgisine baksalardı ya çekip giderlerdi şimdiye dek ya da yeni bir tanrı icat ederlerdi mutlaka. Çekip gitmemeleri için ve yeni bir tanrı karışıklık yaratacağından bir mobilyaya bakmaktalar. Çok kalabalıklar... 
     Kalabalıklar her yerdeler. Ne isyan ediyor, ne intihar ediyorlar. Sadece bir buğday tarlası gibiler gözünü kıstığında dalgalanan bir renk yumağına dönüşüyorlar. Tüm bunların ortasında ayakkabı boyacısı ayakkabısız bir çocuk, havaya dikilip duran ters saçını tükürükle yatırmaya çalışıyor. Bazen şiirli şeyler de oluyor... 
     
     







Yahya Kemal'in romanı 


Gizli oylama 


Savaşın yeni cephesi 


Ekonomide esintiler iyimser 


Abdullah Öcalan’ın merak ettikleri 


Kıbrıs "ver kurtul " ve Callaghan... 


Baykal'ın gelecek çağrısı 


Bugün şehir çok kalabalık 


Küçülme rakamları hastalığı belgeliyor 


İstanbul Ticaret Üniversitesi 


</TEXT>
</DOC>
