<DOC>
<DOCNO> 83621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/13/guncel/agun.html </URL>
<DATE> 2002/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin’in Varyag oyunu 
</HEADLINE>
<TEXT>

Çin hükümeti, turistik gemi statüsünde gösterildiği için Boğazlar’dan geçebilen Varyag’ı, uçak gemisi olarak kullanmaya hazırlanıyor... 
     DIŞ HABERLER SERVİSİ 

     Pekin yönetiminin, Çin’de faaliyet gösteren "Agencia Turistica" isimli şirketin turistik bir tesise dönüştürmek amacıyla Ukrayna’dan satın aldığı Varyag’ı faal bir uçak gemisine dönüştürülmesi için hazırlık yaptığı iddia edildi. Boğazlar’dan olaylı geçişiyle gündeme gelen motorsuz uçak gemisi Varyag Karadeniz’de 16 aylık bekleyişin ardından Çin’in kuzeydoğusundaki Dalian Limanı’na ulaşmayı başarmıştı. 
     
     SIKI GÜVENLİK ALTINDA 
     Hong Kong’da yayımlanan "Sunday Morning Post" gazetesinin dünkü sayısında yer alan habere göre, Varyag’ın Çin’in en büyük deniz üslerinden birinde geniş güvenlik önlemleri altında bekletilmesi Çin donanmasının niyetini açığa vuruyor. Liman işçileri de uçak gemisinde gizli bir faaliyet olduğunu belirtiyor. Gazete, Varyag’ı 1998’de Ukrayna’dan 20 milyon dolara satın alan Agencia Turistica’nın bu satın alma işleminden bir kaç ay önce 250 bin dolar gibi komik bir sermaye ile kurulduğunu bunun da şüpheleri artırdığını yazdı. 
     
     PEKİN YÖNETİMİ DEVREDE 
     "Agencia Turistica"yı kuran Hong Kong şirketi Chinluck’un ise büyük bir mali krizde bulunduğu dönemde Varyag’ı almasının kafalardaki soru işaretlerini artırdığını yazan gazete, bu durumun alışverişin ardında Pekin yönetiminin olabileceği şüphesini güçlendirdiğini vurguladı. 
     
16 ay geçiş izni bekledi      Ankara, güvenlik gerekçesiyle Boğazlar’ı kullanmasına müsaade etmediği ve 16 ay Karadeniz’de beklettiği Varyag’a 361 milyon dolar tutarındaki ticari anlaşmalar karşılığında geçiş izni vermişti. Dev geminin geçen yıl kasım ayındaki geçişi sırasında Boğazlar deniz trafiğine kapatılmıştı. 
     



 GÜNCEL 











</TEXT>
</DOC>
