<DOC>
<DOCNO> 89107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/guncel/gun06.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD’li Komutanın El Kaide korkusu 
</HEADLINE>
<TEXT>

İncirlik Üssü’nde görevli ABD’li Albay Felman "El Kaide’nin Türkiye’de de birçok kolu var" dedi 
     İhsan DÖRTKARDEŞ DHA 

     Adana’daki İncirlik Üssü’nde görevli ABD’li Albay Marc Felman, El Kaide örgütünün Türkiye’de birçok kolu bulunduğunu ve tehdit altında olduklarını söyledi. 
     Üsteki 7 bin Amerikalı asker ve personelden sorumlu olan Felman, Türkiye’deki meslektaşlarıyla birlikte İncirlik Üssü’nde güvenliği arttırıcı önlemler aldıklarını belirtti. Türk jandarma ve polisinin üs dışında savunmaya katkıda bulunduğunu, sivil polis ve özel saldırı ekiplerinin tetikte olduğunu kaydeden Felman, "Ayrıca Türkiye’de terörist sayılabilecek birçok farklı örgüt var" dedi. 
     ABD’li komutanlar da Kuzey Irak’ta İran sınırına yakın köylerde çoğu Afganistan’dan kaçan 700 - 800 kadar Arap militanın kontrolü ellerinde tuttuklarını, "Ansar El İslam" olarak tanınan "İslam’ın Destekçileri" adlı grubun El Kaide’nin bir kolu olduğunu belirttiler. Amerika’nın Sesi Radyosu muhabiri Aliça Ryu ise İncirlik Üssü’ne dışarıdan bakıldığında olağanüstü güvenlik önlemlerinin görülmediğini, seyyar satıcıların üs kapısına kadar geldiğini ve askerlerinin çevredeki barlara gittiğini anlattı. 
     



 GÜNCEL 















</TEXT>
</DOC>
