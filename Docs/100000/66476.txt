<DOC>
<DOCNO> 66476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/07/son/sontur25.html </URL>
<DATE> 2002/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İçinde 5 yaşında çocuğun bulunduğu otomobili çaldılar 
</HEADLINE>
<TEXT>

     Büyükçekmece'de, içinde 5 yaşında bir çocuk bulunan otomobili çalan hırsızlar, durumu fark edince aracı bırakarak kaçtılar. 
     İl Jandarma Alay Komutanlığı'ndan alınan bilgiye göre, Kazım Yıldırım'ın kullandığı 34 BC 5699 plakalı otomobile, Yakuplu Beldesi'nde içinde 4 kişi olan 34 ZR 8772 plakalı bir başka otomobil arkadan çarptı. 
     Bunun üzerine Yıldırım, otomobildeki hasarı görmek amacıyla içinde 5 yaşındaki torunu Fırat Yıldırım'ın bulunduğu aracı çalışır halde 
     bırakarak dışarı çıktı. 
     Kazım Yıldırım'ın dalgınlığından faydalanan hırsızlardan 2'si de, çalışır haldeki otomobile binerek, diğer araçtaki arkadaşlarıyla olay yerinden uzaklaştı. 
     Bir süre sonra çaldıkları otomobilde 5 yaşındaki Fırat Yıldırım'ın olduğunu farkeden hırsızlar, aracı içindeki çocukla birlikte Beylikdüzü'nde terk ederek kaçtılar. 
     Kazım Yıldırım'ın durumu bildirmesi üzerine bölgede çalışma başlatan jandarma, içinde Fırat Yıldırım'ın olduğu otomobili Beylikdüzü'nde, Etiler'den bir süre önce çalındığı anlaşılan diğer otomobili de Kıraç Beldesi'nde terk edilmiş olarak buldu. 
     Jandarmanın olayla ilgili başlattığı soruşturma sürüyor. 
     






</TEXT>
</DOC>
