<DOC>
<DOCNO> 86079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/25/son/sondun15.html </URL>
<DATE> 2002/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hastaneye gitmesine izin verilmeyen Filistinli kadının bebeği öldü 
</HEADLINE>
<TEXT>

     Batı Şeria'nın Beytüllahim kenti yakınlarındaki İsrail ordu karakolunda hastaneye gitmesine izin verilmeyen Filistinli bir kadın arabada doğum yaptı. Dünyaya yeni gelen bebek, kısa bir süre sonra öldü. 
     23 yaşındaki Filistinli anne Fadya Najajra, El Kader kontrol 
     noktasına ulaştıklarında İsrail askerlerinin durumu görmelerine rağmen geçiş izni vermediğini belirtti. ''Ağlayarak arabanın geçmesine izin vermelerini istedim'' diyen Najajra, arabayı kullanan kocasının farklı bir yoldan gitmeyi denediğini, ancak Beyt Cela kenti yakınlarındaki başka bir kontrol noktasında durdurulduklarını söyledi. Fadya Najajra, ''Filistin ambulansı çağırdık. Askerler, aracın etrafını sardı ve doğum yapmamı izledi'' dedi. Filistin Kızılay ambulansının olay yerine vardığı sırada doğum yapmış olan Najajra'nın daha sonra hastaneye kaldırıldığı belirtildi. Bebeğin, Beytüllahim'deki hastaneye vardıktan 40 dakika sonra akciğer yetmezliğinden öldüğü kaydedildi. 
     





</TEXT>
</DOC>
