<DOC>
<DOCNO> 84547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/son/sondun34.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Anayasası'nda Hiristiyan tanımlaması tartışması 
</HEADLINE>
<TEXT>

     İtalya Senato Başkanı Marcello Pera, Avrupa Konvansiyonu tarafından hazırlanan Avrupa Anayasası'nda, Avrupa'nın Hıristiyan olarak tanımlanmasının doğru olmadığını söyledi. 
     Rusya'nın başkenti Moskova'ya giderken uçakta gazetecilere açıklamalarda bulunan Pera, ''Avrupa Anayasası'nda Hıristiyan Avrupa tanımının olup olmayacağına'' ilişkin bir soruyu yanıtlarken, ''Bunu yazmaktan ziyade Hıristiyan değerlerinin belirtilmesi daha iyi olur'' dedi. 
     Pera, İtalya Başbakan Yardımcısı Gianfranco Fini'nin, ''Türkiye'nin Müslüman olması nedeniyle Avrupa Birliği'ne girmesinin zor olduğu'' yönünde bir süre önce yaptığı açıklamanın anımsatılması üzerine, şunları söyledi 
     ''Avrupa'nın önemli kazanımlarından biri laik kurumlarıdır. 
     Avrupa'daki birçok vatandaşın Hıristiyan olduğunu bilerek, laik kurumların olduğu bir Avrupa'yı yaratmalıyız. Bu biçimde her dinden vatandaşlar için Avrupa'da yer vardır.'' Başkanlığını Valery Giscard d'Estaing'in yaptığı Avrupa Konvansiyonu'nun 2004 yılı sonuna kadar Avrupa Anayasası'nı hazırlaması öngörülüyor. 
     





</TEXT>
</DOC>
