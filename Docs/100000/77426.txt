<DOC>
<DOCNO> 77426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/son/sontur27.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtçe müziğe hapis cezası... 
</HEADLINE>
<TEXT>

     Diyarbakır'da minibüste Kürtçe kaset dinleyen bir kişi, 3 yıl 9 ay hapis cezasına çarptırıldı, sanığa verilen ceza ertelendi. 
     Diyarbakır 2 nolu DGM'de görülen duruşmaya, tutuksuz olarak yargılanan sanık Sülhaddin Önen katılmazken, avukatı Sedat Yurtdaş hazır bulundu. 
     Mahkemede iddia makamı, esas hakkındaki mütalaayı tekrarladı. 
     Sanık Avukatı Sedat Yurtdaş ise müvekillinin arabasında bulundurduğu kasetin bandrollü olduğunu ileri sürerek, bu konuda araştırma yapılması gerektiğini belirtti. Yurtdaş, şöyle dedi 
     ''Türkiye'nin Avrupa Birliği'ne tam üyeliği ile Kürtçe radyo televizyon yayının tartışıldığı şu sıralarda mahkumiyet kararının çıkması, Türkiye'nin dilsel, kültürel açıdan yönelimlerine aykırı olacaktır. Müvekkilimin beraatini talep ediyorum.'' Sanık Avukatı Yurtdaş, daha sonra 3 sayfalık yazılı savunma metnini mahkemeye sundu. 
     Mahkeme Heyeti, yargılamanın sona erdiğini belirterek, sanığın ''Silahlı çeteye yardım ve yataklık'' suçundan eylemine uyan TCK'nın 169. maddesi gereğince suçun işleniş biçimi ve fiilin diğer 
     özellikleri dikkate alınarak, takdiren 3 yıl 9 ay hapis cezası ile cezalandırılmasına karar verdi.Ancak sanığın durumunu gözönünde bulundurarak, sanığa verilen cezanın, 647 sayılı yasanın 6. maddesi gereğince ertelenmesini kararlaştırdı. 
     İddianamede, sanık Sülhaddin Önen'in, 1999 yıllında Diyarbakır- Çınar arasında yolcu taşımacılığı yaptığı minibüsünde, ''Wellat u Zozan'' adlı grubun ''Soza Felekey'' adlı Kürtçe kasedi çalarken, bir yolcunun şikayeti üzerine yakalanarak ifadesinin alındığı yer alıyor. 
     2 nolu DGM tarafından, 3713 sayılı Terörle Mücadele Yasası'nın 8 1 
     maddeleri gereğince bölücü örgüt propagandası yapmaktan 10 ay hapis cezası ile 666 milyon lira ağır para cezasına çarptırılan sanık Önen, verilen hükme itirazda bulunmak amacıyla Yargıtay'a başvurmuş, ancak, Yargıtay da cezayı az bularak, sanığın TCK'nın 169. maddesi gereğince terör örgütüne yardım ve yataklık yapmak yargılanmasını istemişti. Yargıtay'ın bozma kararı üzerine dava yeniden görülmeye başlanmıştı. 
     






</TEXT>
</DOC>
