<DOC>
<DOCNO> 50781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/05/son/sontur19.html </URL>
<DATE> 2001/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
De Soto "Güney Kıbrıs'ın üyeliğinden önce sorun çözülmelidir" 
</HEADLINE>
<TEXT>

     BM Genel Sekreteri Kofi Annan'ın Kıbrıs Özel Temsilcisi Alvaro De Soto, Kıbrıs'ta kalıcı bir çözüm için Ada'daki iki tarafın da ''siyasi irade, esneklik ve uzlaşıcı bir tutum içinde olmaları gerekir'' dedi. 
     De Soto, Ada'daki tarafları yeniden görüşme masasına döndürmek için yaptığı bölge turunun Ankara ayağında önce Dışişleri Bakanlığı Müsteşarı Uğur Ziyal, ardından da Dışişleri Bakanı İsmail Cem ile biraraya geldi. 
     Özel Temsilci, görüşmelerin ardından bir gazetecinin, ''Cem'in ve Başbakan Bülent Ecevit'in Kıbrıs hakkındaki son açıklamalarını Annan'ın nasıl değerlendirdiği'' sorusu üzerine şunları söyledi 
     ''Sayın Genel Sekreter adına bir yorumda bulunamam. Ben de sadece basında bu konudaki haberleri gördüm. Ancak açıklamanın BM'yi hedeflediğini düşünmüyorum. Buraya geliş amacım bölge turu çerçevesinde. Kıbrıs'taki liderlerle görüştüm. Yarın da Atina'da olacağım. BM'nin iyiniyet misyonunun devam ettirilmesi konusunda neler yapılabilir, bunlara bakacağız. BM Güvenlik Konseyi, Sayın Annan'ın iyiniyet misyonunu desteklediğini ve devam etmesini istediğini açıkladı. Bu konuları Sayın Ziyal ve Cem ile görüştüm.'' KKTC Cumhurbaşkanı Rauf Denktaş'ın kendisinin yeni bir şey getirmediği yolundaki açıklamasını nasıl değerlendiği yolundaki bir soru üzerine De Soto, şöyle konuştu 
     ''Yeni olsun, eski olsun gelişmelerin içeriğinin gizli kalmasını tercih ederim. Bazen, bazı kişiler yeniyi eski, eskiyi de yeni olarak görebilir. Yıllardır devam eden bir anlaşmazlığa yeni bir şey getirmek oldukça zordur. Umarım bu danışmalar sonucu mümkün olabilir.'' De Soto, bir başka soru üzerine de Cem'in Türkiye'nin ''bedel ödemesi gerekebilir'' yolundaki açıklaması konusunu görüşmediklerini belirterek, ''Sayın Genel Sekreter'in iyiniyet misyonunun daha ileri götürülmesi konusunda görüştük'' diye konuştu. 
     Özel Temsilci, bir başka soru üzerine de AB yetkilileri ile sürekli irtibat halinde olduklarını belirterek, ''Hem başkanlık hem Komisyon düzeyinde farklı görev ve gündemlerimiz var. AB ve BM'nin ortak hedefi barışçıl bir çözümdür'' dedi. 
     De Soto, bir başka soru üzerine de AB Komisyonu Başkanı Romano Prodi'nin de Güney Kıbrıs'ın AB üyeliğinden önce sorunun çözümüne hız verilmesi gerektiği yönünde bir açıklama yaptığını belirterek, ''Biz de bu konuya konsantre olalım'' diye konuştu. 
     Dışişleri Bakanı İsmail Cem'in TBMM'deki bütçe tartışmaları sırasında Kıbrıs konusunu gündeme getirmesi ve Başbakan Bülent Ecevit'in de Güney Kıbrıs'ın AB'ye üye olması halinde Türkiye'nin KKTC'yi ilhak edeceğini açıklaması üzerine gözler De Soto'nun Ankara ziyaretine çevrilmişti. 
     Sürpriz KKTC ziyaretinin ardından Ankara'ya gelen De Soto, Dışişleri ile Türk tarafının yeniden görüşme masasına dönmesiyle ilgili zemin yoklarken, Ada'daki temasları hakkında da Türk tarafına bilgi verdi. 
     Dışişleri Bakanlığı Müsteşarı Uğur Ziyal, De Soto ile görüşmesinin ardından KKTC'ye giderek, Kıbrıs konusundaki son gelişmeleri değerlendirecek. 
     De Soto da bugün Yunanistan'a geçerek, bu konudaki son gelişmeleri Yunan hükümetiyle ele alacak. 
     






</TEXT>
</DOC>
