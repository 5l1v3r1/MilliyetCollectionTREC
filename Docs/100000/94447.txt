<DOC>
<DOCNO> 94447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/son/soneko35.html </URL>
<DATE> 2002/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası "Enflasyon beklentisi yılın en düşük değerinde" 
</HEADLINE>
<TEXT>

     Merkez Bankası, Beklenti Anketinden elde edilen sonuçlara göre, piyasaların yıl sonu enflasyon beklentisi Haziran ayının ilk yarısında yılın en düşük değeri olan yüzde 34,6'ya düştüğü, ancak Haziran ayının ikinci yarısında yapılan anket sonuçlarına göre, siyasi belirsizliğın enflasyon bekleyişlerinin bir miktar artmasına neden olduğu bildirildi. 
     Merkez Bankası'ndan yapılan açıklamada, ''Haziran ayı enflasyonu ve ileriye yönelik bekleyişler'' değerlendirildi. 
     ''Haziran ayı enflasyon gerçekleşmesi, bir kez daha yıl sonu hedefine ulaşılma ihtimalinin yüksek olduğunun altını çizmiştir'' denilen açıklamada, Mayıs ayının ikinci yarısından itibaren baş gösteren siyasi belirsizliğin risk primine yansıyarak, döviz kurları ve faiz oranları üzerinde olumsuz etkide bulunduğu, buna karşın, uygulanan politikalar sayesinde enflasyonla mücadelenin şu ana kadar başarılı şekilde yürütülmüş olup, bu konuda önemli kazanımlar elde edildiği vurgulandı. 
     Uygulanan programın ''sağlam yapısal temellere dayanması, bankacılık sektörünün yeniden yapılandırma programının kararlılıkla uygulanıyor olması ve Merkez Bankası Yasasında yapılan değişiklikler ile yeni Borçlanma Yasasının'' kabul edilmesinin, ekonomi dışı geçici şokların ekonomik program üzerindeki olumsuz etkilerini sınırlandırma imkanını güçlendirdiğine işaret edilen açıklamada, şu görüşlere yer verildi 
     ''Ancak siyasi belirsizliğin süreklilik arz etmesi, ekonomi politikalarının sürdürülebilirliğine dair endişeleri ve dolayısıyla risk primini artırarak program hedeflerine ulaşılmasını olumsuz etkileyebilmektedir. Mevcut politikaların sürdürülme gereği ve bunun arkasındaki nedenler 28 Haziran 2002 tarihli duyurumuzda kamuoyunun bilgisine sunulmuştur. 
     Önümüzdeki dönemde, son aylardaki döviz kuru artışları ve kamu fiyat ayarlamalarının gecikmeli etkilerinin fiyatlar genel seviyesini olumsuz etkilemesi, ihtimal dahilindedir. Ancak, yaz aylarında mevsimsel olarak gerileme eğilimi gösteren tarım ve gıda fiyatları, bahsedilen olası olumsuz etkileri kısmen bertaraf edebilecektir. Böylelikle, önümüzdeki dönemde siyasi belirsizliklerin de azalması durumunda, yıl sonu hedefine ulaşılması konusunda şüpheye yer kalmamaktadır.'' 
     





</TEXT>
</DOC>
