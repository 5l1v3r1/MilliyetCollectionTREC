<DOC>
<DOCNO> 53206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/20/son/sondun15.html </URL>
<DATE> 2001/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Mezar-ı Şerif'teki Birleşmiş Milletler binası yağmalandı 
</HEADLINE>
<TEXT>

     Afganistan'ın kuzeyinde yer alan Mezarı Şerif kentindeki BM binası yağmalandı. 
     BM yetkilisi Eric Falt, Kabil'de düzenlediği basın toplantısında, Kuzey İttifakı'nın hakimiyetindeki kentte bulunan BM binasında bir otomobil, çeşitli malzeme ve telsizlerin çalındığını, ''kullanacak tek bir malzemenin kalmadığını'' belirtti. 
     Sözcü, Pakistan'ın Ketta kentinden Taliban'ın elindeki Kandahar eyaletine gıda yardımını taşıyan BM kamyonlarının sürücülerinin güvenlik gerekçesiyle yola çıkmadıklarını bildirdi. 
     Buna karşılık, Dünya Gıda Programı tarafından Kabil'e gönderilecek 48 yardım kamyonundan 6'sının Peşaver'den yola çıktığını ve bu 
     araçların gün ortasında Celalabad kentine vardıklarını belirten sözcü, Afganistan'da son bir ayda 52 bin ton gıda maddesi dağıtıldığını kaydetti. Sözcü, bu miktarın gıda gereksinimi bulunan 6 milyon kişiyi beslemeye yeterli olduğunu, ancak güvenlik koşullarından ötürü yardım ulaştırılamayan bölgeler bulunduğunu ifade etti. -''ZAMANA KARŞI YARIŞ''- BM ayrıca, Afganistan'da kıtlık, soğuk ve hastalık tehdidi altındaki 120 bin çocuğa yardım ulaştırmak için ''zamana karşı yarış'' olduğunu bildirdi. BM Çocuk Fonu'nun UNICEF Orta Asya bölgesi temsilcisi Philippe Heffinck, Özbekistan'ın Afganistan sınırındaki Termez kentinde düzenlediği basın toplantısında, gelen kıştan dolayı ''derin kaygı'' duyduklarını belirtti. Heffinck, ''Eğer yardım edemezsek, 120 bin çocuk ölecek. Bu zamana karşı bir yarış'' dedi. -GIDA PAKETLERİ PAZARDA- Öte yandan, ABD'nin Afganistan'a yönelik harekatı başlatmasıyla birlikte halka havadan attığı yardım paketlerinin Herat bölgesinin en büyük pazarında tezgahları süslediği bildiriliyor. Pazardaki heyecanlı kalabalık itiş kakış içinde açık sarı gıda paketlerini satın almaya çalışırken, 13 yaşındaki Haidi, ''Bunları almanın meraklısıyım, çünkü çok yararlı, sağlıklı ve taze'' diye konuştu. ''Amerika Birleşik Devletleri halkından armağan'' yazısı ve Amerikan bayrağı resminin bulunduğu sarı paketlerin yüzlercesi pazar tazgahlarını süslerken, satıcılar bu paketleri gece boyunca Herat dışındaki bir köy civarından topladıklarını söylediler. Amerikan yardım paketlerinde ekmek, pirinç, sebze, meyve konsantreleri ve fıstık ezmesi gibi gıdalar bulunuyor. Paketlerin her birinin 50 bin Afgani'ye 1 dolar alıcı bulduğu bildiriliyor. Herat'ın İran sınırının çok yakınında olması nedeniyle pazarlarda diğer maddelerin sıkıntısının olmadığı, her türlü gıda ve içeçek, hatta Coca Cola'nın bile satıldığı belirtiliyor. Amerikalı yetkililer, geçen aydan bu yana Afganistan'a 1 milyonun üzerinde yardım paketi attıklarını kaydediyorlar. Bazı yardım kuruluşları, ihtiyaç sahiplerine ulaşmasının imkansız olduğu gerekçesiyle, yardım paketlerinin atılmasını eleştiriyor. 
     






</TEXT>
</DOC>
