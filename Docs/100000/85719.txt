<DOC>
<DOCNO> 85719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/23/son/sonspo01.html </URL>
<DATE> 2002/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolda "yuvaya dönüş" modası... 
</HEADLINE>
<TEXT>

     Gün geçtikçe hareketlenen futboldaki transfer piyasasında, eski kulüplerine dönen isimler dikkati çekiyor. 
     1 Temmuz'da resmen başlayacak transfer dönemi öncesi kulüpler, listelerinde yer alan futbolcuları ön anlaşma yaparak renklerine bağlarken, ''yuvaya dönen'' futbolcular içinde en çok ses getireni, Beşiktaş'ta yeniden forma giyecek Sergen oldu. Bu kulübün altyapısından yetişen yıldız futbolcu, yaşadığı sorunların ardından 1997-98 sezonunda İstanbul'a transfer oldu, daha sonra bonservisini alan Siirt Jet-Pa Spor Kulübü'nün futbolcusu olarak Fenerbahçe, 
     Galatasaray ve Trabzonspor formalarını da kiralık olarak giydi. Sergen, ön anlaşma imzalayarak 5 yıl sonra Beşiktaş'a döndü. 
     Beşiktaş, Sergen'in yanı sıra 3 sezon önce Kocaelispor'a sattığı Serdar'ı da yeniden renklerine bağladı. Yine yaşanan bazı sorunlar nedeniyle siyah-beyazlı kulüpten gönderilen Serdar, Kocaelispor'da başarılı bir dönem geçirdi ve eski kulübünün gözüne girerek yuvaya dönüş yaptı. 
     Bu arada eski gol kralı futbolcusu Feyyaz Uçar'ı da teknik direktör Mircea Lucescu'nun yardımcılığına getiren Beşiktaş'ta, bu 3 ismin de geçmişte sorun yaşayarak kulüpten ayrılan futbolcular olması dikkati çekti. 
     
     GALATASARAY'DA ÜMİT DAVALA'NIN DÖNÜŞÜ 
     Birinci Süper Futbol Ligi'nde 2001-02 sezonunun şampiyonu Galatasaray da eski gözağrılarına yönelen bir başka kulüp oldu. 
     Sarı-kırmızılılar, geçen sezon İtalya'nın AC Milan Kulübü'ne sattıkları milli futbolcu Ümit Davala'yı, bir sezon sonra ama kiralık olarak renklerine yeniden kazandırdı. 
     Fatih Terim'in teknik direktörlüğünü yaptığı AC Milan'da 1 sezon geçiren Ümit Davala, bu sezon sarı-kırmızılılarda kiralık olarak forma giyecek. 
     Ümit Davala'yı AC Milan'a götüren başarılı teknik adam Fatih Terim de Galatasaray'a 2 yıl sonra geri döndü. Terim, 4 yıl üst üste şampiyon yaptığı eski takımına dönerken, o dönemdeki yardımcısı Müfit Erkasap da kendisiyle birlikte yeniden Galatasaray'daki görevine döndü. 
     Öte yandan, geçen sezon ligde başarılı olamayan Trabzonspor da bünyesinden yetişen futbolculara ilgi gösteren bir başka kulüp oldu. 
     Bordo-mavililer, geçmişte formasını giyen ve Antalyaspor'a sattığı Selahattin ve Hüseyin ile anlaşarak yeniden renklerine bağladı. Gaziantepspor da 3 sezon önce Fenerbahçe'ye sattığı, son 2 sezon Yimpaş Yozgatspor'da forma giyen Ganalı futbolcu Preko'ya kavuştu. Gaziantepspor ile anlaşan Preko, gelecek sezon yeniden Gaziantepspor forması giyecek. 
     
     DÖNÜŞ YOLUNDAKİLER 
     Birinci Süper Futbol Ligi'nde transfer çalışmalarını sürdüren bazı kulüplerin, eski futbolcularıyla görüşmeleri de sürüyor. 
     Bu konuda başı çeken kulüplerden Beşiktaş, hırçınlığıyla anılan, ancak taraftarın da gönlünde taht kuran Fransız futbolcu Pascal Nouma konusunda girişimlerini sürdürüyor. Bu oyuncuya yeniden Beşiktaş forması giydirmeyi isteyen yöneticiler, Fransız futbolcuyla görüşmelerini sürdürüyor. 
     Bu arada İtalya'nın FC Inter takımında oynayan Okan Buruk ve Fenerbahçe'nin yeniden anlaşmak istemediği Mert Meriç için, eski kulüpleri Galatasaray ve Kocaelispor'un devrede olduğu, transfer haberleri arasında yer alıyor. 
     





</TEXT>
</DOC>
