<DOC>
<DOCNO> 73128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/17/son/sontur04.html </URL>
<DATE> 2002/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk hanımlara makyaj önerileri... 
</HEADLINE>
<TEXT>

     Helena Rubinstein Kozmetik Ürünleri Makyaj Uzmanı Philip Martinson, Türk kadınlarının göz makyajı ile boşuna zaman harcadığını, bu bölgeye yapılan ağır makyajın doğal güzelliklerini ortadan kaldırdığını söyledi. 
     Martinson, İzmir, İstanbul ve Ankara'da yeni dudak ürünlerini tanıtmak üzere yapılan seminerlerde Türk kadınları ve makyaj alışkanlıklarını öğrenme fırsatı bulduğunu anlattı. Türk kadının göz, kaş ve kirpiklerinin makyajsız belirgin olma özelliğine sahip bulunduğunu anlatan Martinson, ''Ancak Türk kadını bunun farkında değil. Özellikle gözlerini koyu renkte çerçeveye alıyorlar. Kirpiklerini ve göz üstünü daha da belirgin koyu renklerde boyuyorlar. Hatta kaşların boyandığını görüyoruz'' dedi. 
     Kadınlara göz hatlarını kapatmak yerine ortaya çıkaracak açık tonlarda kalemlerle makyaj yapmalarını öneren Martinson, pastel renklerin kullanımının daha doğru olacağını belirtti. Martinson, ''Türk kadınları göz çevresini koyu çerçevelemekten vazgeçmeli. Pembe ya da sarı gibi açık tonlardaki göz kalemleri ile hatlar sadece parlatılmalı. Zaten koyu olan kirpikler siyah yerine şeffaf rimelle belirtilmeli'' diye konuştu. 
     Kaşların boya ya da dövme ile doğal görünümünün bozulmamasını öneren Martinson, bunun kesinlikle gerekmediğini, bu yöntemlere sadece sarışın hanımların zaman zaman ihtiyaç duyabileceğini kaydetti. 
     Türk kadının yuvarlak ya da köşeli yüz hatları bulunması nedeniyle elmacık kemiklerini belirginleştirmesi gerektiğini, bunu da bir-iki farklı tondaki allık ve pudra ile yapılabileceğini anlatan Martinson, şöyle konuştu 
     ''Türk kadını, tenin bir iki ton koyusu bir fondöten, allık ve pudra ile yüz hatlarını belirginleştirebilir. Dudaklar ise çok daha önemli. Dudak çevresine koyu renk kalem, içine açık renk ruj sürmek bence bir hatadır ve estetikten de uzaktır. Türk kadınlarının yüzde 90'ı böyle makyaj yapıyor. Bunun yerine ruj ile aynı renk kalem tercih 
     edilmeli, ince dudakların ortasına parlatıcı sürülerek dolgunluk hissi verilmeli. Çerçeve çizme tutkusu tıpkı gözde olduğu gibi dudakta da var, oysa buna gerek yok. Doğal güzelliği bozmak makyaj yapmak değildir. Makyaj belirginleştirmelidir.'' 
     






</TEXT>
</DOC>
