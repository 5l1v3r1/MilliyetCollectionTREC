<DOC>
<DOCNO> 61745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/11/son/sondun05.html </URL>
<DATE> 2002/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Geçen yıl depremlerde 21 binden fazla kişi öldü 
</HEADLINE>
<TEXT>

     Dünya genelinde geçen yıl meydana gelen depremlerde 21 bin 436 kişinin öldüğü bildirildi. 
     ABD Jeolojik İnceleme Kurumu USGS , bu sayının, ''sismik faaliyetin normal sayıldığı bir yıl için anormal derecede yüksek'' olduğunu belirtti. 
     USGS tarafından yapılan açıklamada, geçen yıl dünyada 65 büyük depremin olduğu, bu sayının 2000 yılında 82 olarak kaydedildiği hatırlatıldı. 
     Büyük deprem kategorisine, Richter ölçeğine göre en az 6.5 büyüklüğündeki sarsıntılar giriyor. Bu depremler, ölüm, yaralanma ve ağır hasara sebep oluyor. 
     USGS direktörü Waverly Person, ''depremlerin, özellikle merkez üssüne yakın yerlerdeki yapıların zayıf olduğu bölgelerde geniş çaplı hasara ve ölümlere neden olduklarını'' söyledi. 
     Kurumun verilerine göre, geçen yıl en şiddetli deprem, Hindistan'ın kuzeybatısındaki Gujarat eyaletini vuran deprem oldu. 26 Ocak 2001'de meydana gelen bu depremin Richter ölçeğine göre 7.7 büyüklüğünde olduğu belirtildi. Depremde, çoğu dayanıksız evlerde oturan 20 bin kişi hayatını kaybetmişti. 
     USGS yetkilileri, her yıl depremlerden ortalama 10 bin kişinin öldüğünü, ancak sayının yıldan yıla büyük farklılıklar gösterdigini ifade ettiler. Örneğin 2000 yılında depremlerden 231 kişi ölürken, 1999 yılında 22 bin 711 kişi öldü. 1999'un en büyük depremleri Türkiye 
     ve Taiwan'da kaydedildi. 
     Yetkililer, 20. yüzyılın en öldürücü depremlerinin 1976 yılında meydana geldiğini ve o yıl özellikle Çin'in Tianjin bölgesindeki depremden sonra toplam ölü sayısının 255 bin, bazı hesaplamalara göre ise 600 bin olduğunu açıkladı. 
     2001 yılının en şiddetli depremi ise Peru kıyıları açıklarında 
     meydana geldi. Bu depremin büyüklüğü 8.4 olarak ölçüldü. El Salvador'da ise bir aylık sürede 2 büyük deprem görüldü. Bu ülkede 13 Ocak'ta meydana gelen 7.7 büyüklüğündeki depremde 250 bin ev yıkılmış ve 5 bin kişi hayatını kaybetmişti. Bundan tam bir ay sonra meydana gelen 6.6 büyüklüğündeki ikinci depremde ise 55 bin ev daha yıkıldı ve 3 bin 500 kişi öldü. 
     






</TEXT>
</DOC>
