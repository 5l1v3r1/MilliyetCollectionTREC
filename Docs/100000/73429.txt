<DOC>
<DOCNO> 73429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/19/son/soneko07.html </URL>
<DATE> 2002/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotiv ihracatında "kur" tedirginliği... 
</HEADLINE>
<TEXT>

     Uludağ Taşıt Araçları ve Yan Sanayii İhracatçıları Birliği TAYSİB Başkanı Erkut Özerman, Türk lirasının yüzde 5 değerli olduğunu belirterek, ihracat için makul dolar kuru seviyesinin 1 milyon 420 bin lira olduğunu söyledi. 
     Özerman, Türk otomotiv sektörünün Ocak-Şubat döneminde 567 milyon 444 bin dolar ihracat gerçekleştirmesine rağmen, bu rakamın geçen yılın aynı dönemine göre yüzde 2.9 oranında gerilediğini kaydetti. 
     Sektörün günlük ihracatının 20 milyon dolar olduğunu belirten Özerman, Kurban Bayramı tatili nedeniyle 2 gün üretim yapılmamasının, ihracatın ilk 2 aylık dönemde gerilemesinde etkili olduğunu bildirdi. 
     Özerman, döviz kurlarındaki gerilemeninse ihracat açısından önemli bir sorun olduğunu ifade etti. 
     Özerman, otomotiv ana ve yan sanayiinde temel girdilerin yüzde 50'sinin ithal edildiğine dikkati çekerek, dolar kurunun yüksek olduğu 
     dönemde temin edilen girdilerle üretilen ürünlerin, döviz kurunun düşüş sürecinde ihracatı zora soktuğunu vurguladı. ''Türk lirası yüzde 5 değerli... İhracat için makul dolar kuru 1 milyon 420 bin lira seviyesidir'' diyen Özerman, ancak bu durumda sektörün rekabetçi yapısını koruyabileceğini söyledi. Özerman, Türk ekonomisinin umut bağladığı ihracat ve turizmin, Irak'a operasyon konusundaki spekülasyonlardan çok zarar gördüğünü belirterek, ekonominin içeride ve dışarıda istikrara ihtiyacı olduğunu dile getirdi. Otomotiv ana sanayiinde yılın ikinci yarısından itibaren yeni projelerin devreye gireceğine belirten Özerman, ''Toyota ve Ford Otosan'nın yeni projeleri ihracatı yüzde 10 artırır'' dedi. Özerman, bu firmaların da ağırlıklı olarak ihracata çalışacaklarına işaret ederek, Türkiye'nin hafif ticari araç ve binek otomobil üretiminde ihracat üssü olduğunu kaydetti. Erkut Özerman, Ocak-Şubat döneminde 131 ülkeye ihracat yapan otomotiv sektörünün, bu yıl 5 milyar dolar ihracat hedeflediğini bildirdi. 
     






</TEXT>
</DOC>
