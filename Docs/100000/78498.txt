<DOC>
<DOCNO> 78498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/15/son/sonspo11.html </URL>
<DATE> 2002/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbi maçlar kızardı... 
</HEADLINE>
<TEXT>

     Birinci Süper Futbol Ligi'nde bu sezon Galatasaray, Fenerbahçe ve Beşiktaş arasında yapılan maçlarda futbolcular gördükleri kırmızı kartlarla ezeli rekabete damgasını vurdu. 
     Ezeli rakiplerin bu sezon kendi aralarında yaptığı son 4 maçta toplam 11 futbolcu kırmızı kart gördü. 
     Ligin ilk yarısında 6. haftada Galatasaray-Fenerbahçe ve 9. haftada Beşiktaş-Galatasaray maçlarında hakemler kırmızı karta başvurmazken, 9. haftadan sonra yapılan derbi maçlarda adeta kırmızı kart yağmuru yaşandı. 
     Ligde 14. haftada Fenerbahçe-Beşiktaş maçında başlayan kırmızı kart yağmuru son olarak 31. haftada Beşiktaş-Fenerbahçe maçında taşındı. 
     Ezeli rakipler arasında yapılan 6 maçta 11 futbolcu kırmızı kartla takımlarını eksik bırakırken, Beşiktaş ve Galatasaray'da 4'er, Fenerbahçe'de ise 3 futbolcu kırmızı kartla 90 dakikayı tamamlayamadı. 
     
     Kırmızılar 3 hakemden 
     Derbi maçları yöneten hakemlerden Ali Aydın ve Muhittin Boşat, gösterdikleri 4'er kırmızı kartla en fazla oyuncu atan hakemler oldu. 
     Ali Aydın, 23. haftada Fenerbahçe-Galatasaray maçında sarı-kırmızılı takımdan Emre, Batista, Hasan ve Bülent Korkmaz'ı oyun dışına atarken, Muhittin Boşat ise 31. haftada Beşiktaş-Fenerbahçe karşılaşmasında siyah-beyazlı takımdan Ali Eren ve İlhan Mansız'a, sarı-lacivertli ekipten de Ümit Özat ve Ceyhun'a kırmızı kart gösterdi. 
     Derbi maçların ikisini yöneten Orhan Erdemir ise 14. haftada Fenerbahçe-Beşiktaş karşılaşmasında Mirkovic ve Tümer'i, 26. haftada da Galatasaray-Beşiktaş maçında Ahmet Yıldırım'ı kırmızı kartla oyun dışı bırakmıştı. 
     Ezeli rekabette görev alan Metin Tokat ise 6. haftada Galatasaray-Fenerbahçe maçını yönetirken, kırmızı karta başvurmamıştı. 
     Bu arada 31. haftada Beşiktaş-Fenerbahçe maçında 4 kez kırmızı karta başvuran Muhittin Boşat, 9. haftada yönettiği Beşiktaş-Galatasaray maçında hiçbir oyuncuya kırmızı kart göstermemişti. 
     





</TEXT>
</DOC>
