<DOC>
<DOCNO> 71931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/11/son/sondun01.html </URL>
<DATE> 2002/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ladin ile ilgili önemli belgeler ele geçirildi... 
</HEADLINE>
<TEXT>

     Afganistan'da uluslararası ittifak askerlerinin yanında, Taliban ve El Kaide'ye karşı savaşan Afgan güçlerin, El Kaide lideri Usame Bin Ladin ile ilgili çok sayıda belge ele geçirdiği ileri sürüldü. 
     Time dergisinin haberine göre, doğudaki Host bölgesine giden yolda aranan iki Afganın üzerinden, bir ses kaseti, Bin Ladin'in fotoğrafları, El Kaide'nin Afganistan'daki operasyonlarının ayrıntılarını içeren bir mektup ve rüşvet verilebilecek yerel liderlerin isimlerinin yer aldığı bir liste çıktı. 
     Yerel liderlerden Serdar Han Zadran'a dayandırılan haberde, geçen çarşamba günü ele geçirilen ses kasetinin incelenmesi için Kabil'in kuzeyindeki Amerikan üssü Bagram'a gönderildiği belirtildi. 
     Zadran, dergiye yaptığı açıklamada, Bin Ladin'in doğudaki Gardez dağlarında saklanıp saklanmadığını bilmediğini, ancak Bin Ladin'in çok sayıda arkadaşının dağlarda bulunduğunu söyledi. 
     Haberde, ''Anakonda'' operasyonunda, Gardez dağları yakınlarındaki Şahi Kot vadisinde, 800 El Kaide ve Taliban üyesinin öldürüldüğü de ileri sürüldü. 
     






</TEXT>
</DOC>
