<DOC>
<DOCNO> 50907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/06/son/soneko11.html </URL>
<DATE> 2001/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa'da 15 şirket endeksi belirliyor 
</HEADLINE>
<TEXT>

     İstanbul Menkul Kıymetler Borsası İMKB endekslerinin seyrini, 15 şirketin performansı belirliyor. 
     İş Bankası, Tüpraş, Yapı Kredi, Akbank, Koç Holding, Sabancı Holding, Turkcell ve Migros'un de aralarında bulunduğu 15 hissenin Ulusal 100 Endeksi içindeki ağırlığı yüzde 72.71'i buluyor. 
     İMKB Hisse Senetleri Piyasası Müdürlüğü'nden alınan bilgiye göre, İş Bankası C, Tüpraş, Yapı ve Kredi Bankası, Akbank, Anadolu Efes, Sabancı Holding, Migros, Garanti Bankası, Ereğli Demir Çelik, Turkcell, Koç Holding, Vestel, Petrol Ofisi, Aygaz ve Tofaş Oto Fabrikası'nın yer aldığı ilk 15 hissenin toplam payı, Ulusal 50 Endeksi'nde yüzde 78.44'e, Ulusal 30 Endeksi'nde yüzde 83.35'e 
     çıkıyor. 
     28 Eylül 2001 tarihi itibariyle Ulusal 100 Endeksi içinde en fazla 
     ağırlığa sahip hisse senedi yüzde 13.81 payla İş Bankası C'ye ait. 
     Tüpraş yüzde 9.23'lük payla ikinci, Yapı ve Kredi Bankası yüzde 8.96'lık payla üçüncü, Akbank da yüzde 5.44'lük payla dördüncü sırada 
     yer alıyor. 
     İş Bankası C'nin Ulusal-50 içindeki ağırlığı yüzde 14.89, Ulusal-30 içindeki ağırlığı da yüzde 16.22'ye ulaşıyor. 
     Endeks içinde ağırlığı olan bu hisse senetlerinin fiyatlarındaki oynama doğal olarak genel endeksi etkiliyor. 
     Yapılan hesaplamalara göre, İş Bankası C hisse senedinin gün sonunda 5 bin 500 liradan 5 bin liraya gerilemiş olduğu varsayıldığında, bu İş Bankası C'nin yüzde 9 değer yitirdiği anlamına geliyor ve İMKB-100 Endeksi'nde yüzde 1.2'lik değer kaybına yol açıyor. 
     İMKB Hisse Senetleri Piyasası Müdür Yardımcısı Recep Bildik, ekonomi içinde ağırlığı olan büyük şirketlerin doğal olarak hisse senetleri piyasasındaki paylarının da büyük olduğunu, başka ülkelerde de benzer tabloların ortaya çıktığını belirtti. 
     Gelişmiş ülkelerde bu durumun çok daha çarpıcı olduğuna işaret eden Bildik, Finlandiya'da Nokia'nın payının yüzde 40'lara çıktığına dikkat çekti. 
     






</TEXT>
</DOC>
