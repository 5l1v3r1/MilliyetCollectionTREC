<DOC>
<DOCNO> 86844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/son/sontur19.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
2.Ordu Komutanı Org. Başer "Ordu başörtüsüne karşı değil" 
</HEADLINE>
<TEXT>

     2. Ordu Komutanı Orgeneral Edip Başer, 
     devletin temelinin, o devletin vatandaşı ve halkı olduğunu söyledi. 
     Orgeneral Başer, doğum yeri olan Sivas'ın Gürün İlçesi Yolgeçen Köyü İlköğretim Okulu'nda Atatürk büstü açılışına katıldı. Orgeneral Başer, burada yaptığı konuşmada, devletin temelinin, o devletin vatandaşı ve halkı olduğunu kaydederek şöyle konuştu 
     ''Devlet bir kavramdır. Onu meydana getiren unsurlar, öncelikle ulus, yani insanıdır. Ondan sonra o toplumun egemenliğinin simgesi olan bayrağı ve o toplumun üzerinde yaşadığı, adına vatan dediğimiz toprağıdır. Bütün bunlar biraraya geldiğinde devleti teşkil ederler. 
     Onun için her şeyi devlete maletmek ve beklemek, bana göre çok yanlıştır. Herkesin devletine yardım ve katkı sağlaması gerekir. 
     Özellikle de eğitime...'' Konuşmasında öğrencilere de seslenen Orgeneral Başer, şunları kaydetti 
     ''Sizler bizlerin geleceğisiniz. Bizler bu eğitim imkanlarını sizlere sağlıyoruz. Ancak esas gayret sizlerin. Çok çalışacaksınız, çok yorulacaksınız, yorulmadan başarı bekleyemezsiniz. Sizlerin öğreneceği yeni bir konu, ailenize köyünüze ve ülkenize katkı sağlayacaktır. Öğrenmeden bilmeden güzel şeyler sunamazsınız. 
     Atatürk'ü çok iyi öğrenin. Onu anlayarak öğrenin. Sadece onunla ilgili bir şiir ezberleyerek değil, O'nun 10. Yıl Nutku'nu ezberleyerek değil, özünü iyi anlayarak öğrenin. 
     Size bazı çevreler, Atatürk dinsizdir diyeceklerdir. Onlara deyin ki, Dinsiz dediğin insan, yanıbaşından ömrünün son gününe kadar bir hafız bulundurmuş . Onlara şunu da söyleyin. Sizin dinsiz dediğiniz O insan olmasaydı, şimdi bu topraklarda hür olmayacaktık. 
     Hür irademizle camilere mescitlere gidip, ibadetimizi yapamayacaktık. '' 
     
     ''BU ORDU NASIL DİNSİZ OLUR '' 
     Ordunun başörtüsüne karşı olmadığını da vurgulayan Orgeneral Başer, şöyle devam etti 
     ''Sizlere ordu hakkında da birşeyler söyleyecekler. Diyecekler ki ordu dine karşı . Böyle bir şeyin olması elbette mümkün değil. 
     Maalesef bazı kötü niyetli ve art düşünceli insanlar, bunları dahi sizlere söyleyeceklerdir. Bu ordu kimin nesi, nereden aldık getirdik bu orduyu, Avrupa'dan mı ithal ettik Bu ordu, Hacı İsmail Efendi'nin torunlarının biri olan kişinin okuyup askeri okullarda paşa olmasından, ordu komutanı olmasından ve bunun gibi daha nicelerinden oluşur. İşte sayın paşalarımız buradalar. Sizler gibi köyden ve kentten kopup gelen insanlar. Bütün bu insanlar dindar ise bu ordu nasıl dinsiz olur. Onlara bunu sormak lazım. Orduya niye dinsiz diyorsunuz diye 
     Ordu başörtüsüne karşı değil. Ordu, başörtüsünü belli bir biçimin siyasi amaçlarla istismar etmesine karşı. Ordu, dini inançların da sömürülmesine karşı. Çünkü ordu dine çok saygılıdır.'' Orgeneral Başer, daha sonra onarımını kendisinin yaptırdığı Atatürk büstünün açılışını yaptı. 
     Törene, 5. Piyade Er Eğitim Tugay Komutanı Tuğgeneral İdris Koralp, Jandarma Bölge Komutanı Tuğgeneral Mustafa Uygun, İlçe Kaymakamı Yakup Tat öteki yetkililer ve çok sayıda vatandaş katıldı. 
     Bu orada 2. Ordu Komutanlığı ve 5. Piyade Er Eğitim Komutanlığı tarafından alınan yardım paketleri öğrencilere verildi. 
     





</TEXT>
</DOC>
