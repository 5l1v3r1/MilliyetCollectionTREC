<DOC>
<DOCNO> 94906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/10/son/soneko29.html </URL>
<DATE> 2002/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Para piyasalarında dolar günü beklemede geçirdi 
</HEADLINE>
<TEXT>

     Piyasalar, dövizdeki seyir ve siyasi gelişmelerin etkisiyle günü beklemede geçirdi. 
     İlk seansta, yüksek sayılabilecek işlem hacmi ile 9,000 puan seviyesini zorlayan borsa buradan gelen satışlarla geriledi. İkinci seansın büyük bir bölümünde dar bir bantta ve sıkışık bir seyir izleyen piyasa gelen son dakika alımlarıyla günü artıda tamamladı. 
     İlk seansı 28.33 puan ve yüzde 0.32'lik artışla kapatan endeks, ikinci seansın büyük bölümünde durgun bir seyir izledi. Seans sonlarına doğru gelen alımlarla endeks 8,916.46 puandan günü tamamladı. Hisse senetlerinin ikinci seanstaki ortalama artışı yüzde 1.60, günlük bazdaki ortalama değer artışı ise yüzde 1.93 oldu. 
     Böylece hisse senetleri dünkü ortalama yüzde 1.84'lük kaybı telafi etmiş oldu. 
     Borsada günlük işlem hacmi 239 trilyon 132 milyar 804 milyon lira olarak kaydedildi. 
     Uzmanlar, kamu hisselerine gelen alımların piyasayı olumlu etkilediğine işaret ederek, piyasanın günü olumlu kapatmasına rağmen, işlem hacminin düşük gerçekleşmesinin, olumlu havanın tam olarak başlamadığını gösterdiğini savunuyorlar. 
     Siyasi gelişmelerin piyasayı baskı altında tuttuğunu ifade eden uzmanlar, endeksin 8,750-8,800 arasına sıkıştığını, bu nedenle yukarı yönde hareketin zorlaştığını savunuyorlar. 
     
     DOLAR 
     Merkez Bankası doların bugünkü efektif kurunu alışta 1 milyon 654 bin 240 lira, satışta ise 1 milyon 665 bin 878 lira olarak belirledi. 
     Böylece Merkez Bankası'nın dün açıkladığı kurlara göre dolar, alışta 9 bin 235 lira, satışta ise 9 bin 235 lira geriledi. 
     Kapalıçarşı'da dün 1 milyon 678 bin liradan kapanan dolar, güne 1 milyon 672 bin liradan, 1 milyon 665 bin liradan kapanan Euro ise 1 milyon 656 bin liradan başladı. 
     Piyasa kapanışında doların satış fiyatı 1 milyon 672 bin liraya gerilerken, Euro'nun satış fiyatı 1 milyon 658 bin liraya yükseldi. 
     
     TAHVİL-BONO-REPO 
     İstanbul Menkul Kıymetler Borsası İMKB Tahvil ve Bono Piyasası Repo Pazarı'nda gecelik faiz ortalama yüzde 47.94'ten kapandı. 
     İMKB Tahvil ve Bono Piyasası verilerine göre, gecelik faizde en düşük oran yüzde 42.00, en yüksek oran ise yüzde 48.10 olarak belirlendi. 
     Bankalararası TL interbankı'nda da gecelik faiz oranı yüzde 48.08'den gerçekleşti. 
     İstanbul Menkul Kıymetler Borsası İMKB tahvil ve bono piyasasında en çok işlem gören 5 Mart 2003 tarihli, bugün valörlü bononun basit getirisi yüzde 69.19'a, bileşik getirisi ise 77.01'e geriledi. 
     Bononun bileşik getirisindeki düşüş yüzde 1.60 oldu. 
     





</TEXT>
</DOC>
