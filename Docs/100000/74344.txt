<DOC>
<DOCNO> 74344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/24/son/sondun04.html </URL>
<DATE> 2002/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Arap Birliği "Şaron Beşyrut'a gelirse dönemeyebilir" 
</HEADLINE>
<TEXT>

     Arap Birliği Genel Sekreteri Amr Musa, İsrail Başbakanı Ariel Şaron'un Beyrut'ta gelecek hafta düzenlenecek Arap Birliği zirvesine katılması ihtimalini değerlendirirken, ''Şaron'un zirveye katılması halinde, kentten ayrılmasının Araplar tarafından engellenebileceğini'' söyledi. 
     Musa, Beyrut'ta basın mensuplarının, Şaron'un Washington Post gazetesinde yayımlanan ve zirveye katılabileceğini söylediği demeciyle ilgili sorularını cevapladı. 
     Soruyu soran gazeteciye gülümseyen Musa, ''Bana bu soruyu sorarak dalga geçmek istiyor olmalısınız'' dedi. 
     Musa, ''Şaron gelmek isterse, onu kabul edip etmeyeceğimizi değerlendiririz. Zirveye katılırsa, İsrail'e dönmesine izin verip vermeyeceğimizi göreceğiz'' dedi. Arap gazeteciler, Musa'nın bu sözlerini alkışladı. 
     23 Filistinli, Beyrut'ta 1982 yılında Sabra ve Şatila mülteci 
     kamplarında yapılan kıyımdan sorumlu tutulan Şaron'un yargılanması için Belçika adaletine başvuruda bulunmuştu. Şaron, Washington Post'a yaptığı açıklamada, Filistin lideri Yaser Arafat'ın zirveye katılıp katılmayacağını bilmediğini ve henüz gitmesine izin vermediklerini söylemişti. Şaron, demecinde, bizzat Beyrut'a giderek Araplarla Ortadoğu konusunda neler yapılması gerektiğini görüşmeyi düşündüğünü belirtmişti. 3 Aralık'tan beri Ramallah'ta tutulan Arafat'ın seyahat yasağının kaldırılması için, Amerikan Merkezi Haberalma Teşkilatı Başkanı George Tenet'in barış planının uygulanmasını isteyen Şaron, ''şiddet olayları çağrısında bulunması ya da kendisi bölge dışındayken terör eylemleri düzenlenmesi halinde'' Arafat'ın geri dönmesini engelleyebileceklerini söylemişti. 
     






</TEXT>
</DOC>
