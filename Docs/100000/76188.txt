<DOC>
<DOCNO> 76188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/03/son/sondun40.html </URL>
<DATE> 2002/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin'in Derviş'i olarak bilinen Cavallo tutuklandı... 
</HEADLINE>
<TEXT>

     Arjantin'in eski Ekonomi Bakanı Domingo Cavallo'nun, silah kaçakçılığı davasıyla ilgili olarak tutuklandığı bildirildi. 
     Adının açıklanmasını istemeyen bir yetkili, Reuters'e yaptığı açıklamada, Cavallo'nun polis merkezine götürüldüğünü söyledi. 
     Dava hakiminin, 1990'lı yıllarda Ekvador ve Hırvatistan'a yapılan silah kaçakçılığında rol oynadığı şüphesiyle eski Ekonomi Bakanı Cavallo hakkında suçlama yapılıp yapılmamasına 10 gün içinde karar vermesi bekleniyor. 
     Cavallo, Arjantin'de 1990'lı yıllarda silah kaçakçılığı davasının su yüzüne çıktığı sırada dönemin Devlet Başkanı Carlos Menem yönetiminde Ekonomi Bakanı olarak görev yapmıştı. 
     Domingo Cavallo, 2001'de Arjantin'in eski devlet başkanlarından Fernando de la Rua hükümetine katılmadan önce 1996'da Menem hükümetindeki görevini bırakmıştı. 
     Cavallo, Arjantin'deki ekonomik kriz nedeniyle De La Rua ile birlikte geçen yıl Aralık'ta bu görevinden de istifa etmişti. 
     Eski Devlet Başkanı Menem de, aynı davayla ilgili olarak tutuklanmış, ancak geçen yıl serbest bırakılmıştı. 
     Menem ve Cavallo, 1991 ve 1993'de BM'nin silah ambargosu uyguladığı Hırvatistan'a ve 1995'de de Peru ile sınır savaşında olan Ekvador'a silah sattıkları yolundaki suçlamaları reddediyor. 
     






</TEXT>
</DOC>
