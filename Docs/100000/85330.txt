<DOC>
<DOCNO> 85330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/son/sontur25.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Emekli generaller ifade verecek... 
</HEADLINE>
<TEXT>

     Bağcılar Cumhuriyet Başsavcılığı'nın, bazı emekli generallerin Korkut Eken hakkında yaptıkları açıklamalara ilişkin istediği bilirkişi raporu hazırlandı. 
     Susurluk Davası kapsamındaki 6 yıllık hapis cezasının infazı için cezaevine konulan MİT eski görevlisi, emekli yarbay ve eski Emniyet Genel Müdürü Danışmanı Korkut Eken'e ilişkin açıklamalarda suç unsuru olup olmadığının tespiti amacıyla Bağcılar Cumhuriyet Başsavcılığı'nın başlattığı soruşturma sürüyor. 
     Bu kapsamda, İstanbul Üniversitesi Hukuk Fakültesi'nden bazı öğretim üyelerince hazırlanan bilirkişi raporunun, savcılığa ulaştığı bildirildi. 
     Bu arada, haklarında soruşturma yürütülen 6 emekli generalin ifadelerinin alınması amacıyla, adreslerinin tespiti için Merkez Komutanlığı'na yazı yazıldığı öğrenildi. 
     Bağcılar Cumhuriyet Başsavcılığı, bazı emekli generallerin açıklamaları nedeniyle 14 Mart 2002 tarihinde soruşturma başlatmıştı. 
     





</TEXT>
</DOC>
