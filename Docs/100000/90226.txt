<DOC>
<DOCNO> 90226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/17/ekonomi/eko05.html </URL>
<DATE> 2002/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
2.5 yılda 25 banka kapandı 
</HEADLINE>
<TEXT>

Türkiye’de banka sayısı tasviye, birleşme ve satın almalar yüzünden son 2.5 yılda yüzde 30 azaldı. Banka sayısı 81’den 57’ye düştü 
     Türkiye’de banka sayısı, son 2.5 yıl içinde "tasfiye, birleşme, satın almalar" nedeniyle yüzde 30 oranında azalarak 81’den 57 adete indi. Bu arada Bankacılık Düzenleme ve Denetleme Kurulu’nun BDDK Yapı Kredi Bankası’nın Pamukbank’ı devralma talebini kabul etmesi durumunda bu sayı 56’ya gerileyecek. Türkiye Bankalar Birliği verilerine göre, geçen yıl yaşanan mali krizin etkisiyle, aynı dönemde ticari banka sayısı azalarak 62’den 43’e, kamusal sermayeli ticari bankalar 4’den 3’e düştü. 
     Geçen 2.5 yılda özel sermayeli ticaret banka sayısı da yaklaşık üçte bir oranında azalarak 31’den 21’e, Tasarruf Mevduatı Sigorta Fonu TMSF kapsamındaki bankaların sayısı yarı yarıya azalarak 8’den 4’e, Türkiye’de kurulmuş veya şube açan banka sayısı 19’dan 15’e geriledi. Aynı dönemde, kalkınma ve yatırım bankaları kapsamında, kamusal ve yabancı sermayeli kalkınma ve yatırım bankalarının 3 olan sayısında bir değişiklik yaşanmazken, özel sermayeli bankaların sayısı 13’den 8’e indi. 
     
     Şubeler de azaltıldı 
     Bu arada ekonomik krizin etkisiyle tasarruf önlemlerine yönelen bankalar, personel sayısında indirime gitmenin yanı sıra yurtiçi ve yurt dışı şube sayısını da azalttı. Verilere göre bankaların 1 Ocak 2000 tarihinde 7 bin 639 olan şube sayısı geçen süre içinde 6 bin 310’a, yurt dışı şube sayısı ise 57’den 41’e indi. Yaklaşık 2.5 yıllık süre içinde kamu bankaları, yurt dışındaki şube sayısında da indirime gitti. Kamusal sermayeli ticaret bankaları 22 olan şube sayısını 12’e indirirken özel sermayeli ticaret bankalarının toplam yurtdışı şubesi sayısı 27’den 25’e geriledi. 
     



 EKONOMİ 





















</TEXT>
</DOC>
