<DOC>
<DOCNO> 94010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/06/guncel/gun07.html </URL>
<DATE> 2002/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Lisesi’ne baraj engeli 
</HEADLINE>
<TEXT>

     DİNÇER ŞEREF İstanbul 

     Galatasaray Lisesi’nin ilköğretim bölümünden mezun olan bir grup öğrencinin velileri, girdikleri sınavda puan barajı yükseltilen çocuklarının liseye alınmadığını belirterek, uygulamanın düzeltilmesini istedi. 
     Galatasaray Üniversitesi Rektörü Prof. Dr. Erdoğan Teziç’le görüşmek için okulun önünde toplanan yaklaşık 15 veli, ilköğretim bölümünden mezun olan öğrencilerin liseye geçmek için sınava tabi tutulduğunu bildirdi. 
     Yönetmelik değişikliğiyle daha önce 45 olan puan barajının 60’a çıkarıldığını anlatan veliler, bu nedenle sınava giren 46 öğrenciden 40’ının başarısız duruma düştüğünü söyledi. 
     Yönetmelikte yapılan bu değişikliğin öğrencilere ve kendilerine bildirilmediğini ileri süren veliler, çocuklarının Galatasaray Lisesi’nde okuyacağını düşünerek Anadolu ve Fen liseleri sınavlarına sokmadıklarını ve mağdur olduklarını kaydetti. 
     Veliler, 40 öğrencinin haklarının iadesi için İstanbul İl Milli Eğitim Müdürlüğü’ne dilekçe verdiklerini belirterek, girişimlerinden sonuç alamazlarsa yargı yoluna başvuracaklarını belirtti. 
     



 GÜNCEL 
























</TEXT>
</DOC>
