<DOC>
<DOCNO> 67833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/son/soneko18.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayar "POAŞ'tan sonra TÜPRAŞ'ın üçüncül halka arzı yapılacak" 
</HEADLINE>
<TEXT>

     Özelleştirme İdaresi Başkanı Uğur Bayar, Petrol Ofisi'nin ikincil halka arzında SPK'ya yüzde 15'lik bölüm için başvurduklarını vurgularken, talebe göre bunu artırmak veya aynı bırakmanın ellerinde olduğunu söyledi. 
     Bayar, Petrol Ofisi'nin ikincil halka arzı nedeniyle Petrol Ofisi Genel Müdürlüğü'nde düzenlenen toplantının ardından, basın mensuplarının sorularını yanıtladı. 
     Hisse senetlerinin fiyatları konusunda açıklama yapmayacağını belirten Bayar, ''SPK'nın belli kaideleri var. Son 20 iş günündeki ağırlıklı ortalama üzerinde artı eksi yüzde 20 bandı içinde fiyatı artırmamıza müsade ediyor. Ancak halka arzın ruhu hissedarın para kazanmasıdır ki bundan sonraki halka arzlarınıza itibar göstersin. 
     Dolayısıyla iskontolar halka arzın ruhunda var'' diye konuştu. 
     Bayar, halka arzda SPK'ya şirketin yüzde 15'lik bir bölümü için başvurduklarını, talebe göre bunu artırmak veya aynı bırakmanın ellerinde olduğunu belirterek, şunları söyledi 
     ''TÜPRAŞ'ın halka arzında da yine yüzde 15 için başvurmuştuk. 
     Fakat daha sonra oran, gelen talep karşısında yüzde 30-31.5'a çıktı. O talep gerçekleşirse hisse arzını artırırız. Gerçekleşmezse aynı oranda bırakırız. Burada mühim olan piyasaların istikrarını ve hissenin dengesini bozmayacak miktarda makul bir arzı gerçekleştirmek.'' Bir basın mensubunun, hisse senetlerinden ne kadarının yurt dışında satılacağı yönündeki sorusu üzerine Bayar, ''Oranlarımız 40-60, 30-70 civarında. Ancak bu tablo İş Bankası ve TÜPRAŞ'ta çok 
     farklı bir yapı gösterdi. İş Bankası arzında ciddi yurt dışı, TÜPRAŞ'ta da yurt içi tahsilatı oldu. Tamamen taleple alakalı bir şey'' diye konuştu. Halka arzdaki toplam gelir beklentisiyle ilgili olarak Bayar, Özelleştirme İdaresi Başkanlığı'nın bu yılki gelir hedefinin 1.7 milyar dolar olduğunu hatırlatırken, bunun en önemli gelir kalemlerinin TÜPRAŞ ve POAŞ'ın halka arzları olacağını belirtti. Bayar, konuşmasını şöyle sürdürdü ''Bu arzdan makul bir süre sonra, TÜPRAŞ'ın üçüncül halka arzı yapılacak. Bence fevkalade önemli bir halka arz olacaktır. Çünkü ilk defa kamuda bir şirket halka arzlar vasıtasıyla yüzde 51'in altına indirilmiş olacak. Bu iki büyük halka arz, 1.7 milyar dolarlık kalemin önemli bir kısmını oluşturacak.'' Uğur Bayar, halka arzdan elde edilecek paranın tamamının Özelleştirme İdaresi Başkanlığı bünyesinde kullandırılacağını anlatırken, ''Yani şirketlerin sermaye ihtiyaçlarından tutun da ta Sümerbank, Etibank birleşmelerinden gelen ve şu anda hala Halk Bankası'nın üzerinde duran bazı borçların tasfiyesinde kullanılacak'' dedi. Bayar, artan miktarın da Hazine'ye aktarılacağını bildirdi. 
     






</TEXT>
</DOC>
