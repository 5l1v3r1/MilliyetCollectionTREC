<DOC>
<DOCNO> 51656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/11/guncel/agun.html </URL>
<DATE> 2001/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Anıtkabir’e yeraltı müzesi 
</HEADLINE>
<TEXT>

Yirmi oda ve iki büyük salondan oluşacak müzede, Türkiye’nin dört bir yanında Büyük Önder’in kullandığı şahsi eşyaları sergilenecek 
     ÖMER ERBİL İstanbul 

     Genelkurmay Başkanlığı’nın projelendirdiği Türkiye’nin en büyük Atatürk ve Cumhuriyet Müzesi, Anıtkabir’in altında açılıyor. 
     Gizli yürütülen müze projesinden önce Anıtkabir’i taşıyan direklerde meydana gelen korozyonun giderilmesi için başlatılan restorasyon çalışmaları tamamlandı. 
     Bütün bodrum katlarındaki direkler tek tek açılıp kimyasal madde kullanılarak sağlamlaştırıldı. Ankara Kültür ve Tabiat Varlıklarını Koruma Kurulu’ndan izin alınmasının ardından proje tamamlandı. 
     20 oda ve iki büyük salondan oluşacak müzede Türkiye’nin dört bir yanında Atatürk’ün kullandığı, tablo, silah, giysi, fotoğraf, otomobil gibi özel eşyalar sergilenecek. 
     Kültür Bakanlığı ve TBMM Milli Saraylar Daire Başkanlığı’nın elindeki eşyaların yanı sıra özel kolleksiyonlarda bulunan eşyalar ve dokümanlar da müzeye taşınacak. Ata’nın Milli Mücadele ile başlayıp Cumhuriyet’in ilanıyla devam eden hayatını yayınlanmamış görüntülerle anlatan bir belgesel de müzede ziyaretçilere izletilecek. 
     
     29 Ekim’e yetişecek 
     Genelkurmay Başkanlığı, Başbakanlık, Milli Savunma ve Kültür Bakanlığı ile tarih ve sanat tarihçilerinden oluşan bir bilim kurulu, Atatürk’e ait özel eşyaları ve dokümanları tespit çalışmalarına başladı. Müzenin 2002 yılının 29 Ekim Cumhuriyet Bayramı’na yetiştirilmesi planlanıyor. Atatürk’ün mezarı da müze ile birlikte ziyarete açılacak. 
     
Saat karmaşası      İstanbul’da, Dolmabahçe Sarayı’nda törenler başladığı sırada, Anıtkabir’deki devlet erk nı henüz merdivenleri tırmanıyordu 
     Ulusal Kurtuluş Savaşı’nın önderi ve Türkiye Cumhuriyeti’nin kurucusu Mustafa Kemal Atatürk, ölümünün 63. yılında tüm yurtta törenlerle anıldı. 
     Her yıl Dolmabahçe ile Anıtkabir’de eşzamanlı yapılan seremonide bu kez saat karmaşası yaşandı. Anıtkabir’deki tören saat 08.55’te Cumhurbaşkanı Sezer’in başkanlığındaki devlet erk nının Aslanlı Yol’dan yürüyüşüyle başladı. 
     
     Sirenler çalmaya başladı 
     Yürüyüşün gecikmesi üzerine, devlet erk nı Anıtkabir’in merdivenlerinden çıkarken sirenler çalmaya başladı. Aynı anda Ata’nın yaşama veda ettiği Dolmabahçe’de de törenler başladı. Sirenler çalmaya başladıktan iki dakika sonra devlet erk nı mozolenin önündeki yerini aldı. Gecikme nedeniyle siren sesleri bir dakika daha çaldı. 
     Kamikaze saldırıları yapılacağı ihbarlarının ardından 29 Ekim törenlerinde olduğu gibi dün de Anıtkabir üzerinde uçuş yasağı uygulandı. Tören sırasında sadece emniyet güçlerine ait bir helikopter Anıtkabir’in güvenliğini havadan denetledi. 
     
     Kriz şeref defterinde 
     Dolmabahçe’de, "Şeref Defteri"ni yazan TBMM Başkanvekili Yüksel Yalova, Türkiye’nin yaşadığı ekonomik sıkıntıdan söz ederek, "Bu sıkıntılı dönemi ulusça birlik ve beraberlik içinde ulusal dayanışma ruhuyla aşacağımıza inanıyoruz" dedi. 
     
     Üniversitelerde tören 
     İstanbul Teknik Üniversitesi’ndeki törenin ardından konuşan Milliyet Gazetesi Başyazarı Güneri Cıvaoğlu, "Onun devrimlerine, değerlerine en fazla sahip çıkan kesim Türk kadınıdır" diye konuştu. 
     
Yolda saygı duruşu...      İZMİT DHA 

     Eski Demiryolu Caddesi’nde işlerine yetişmek için koşuşturanlar, sirenlerin çalmasıyla oldukları yerde saygı duruşuna geçti. Biri türbanlı iki üniversiteli genç kız, karşılıklı saygı duruşunda bulundu. 
     
AKİT, 10 Kasım’da Serdengeçti’yi andı      İSTANBUL Milliyet 

     Akit gazetesi ve bazı yazarları Atatürk’ün 63. ölüm yıldönümünde, yine bir 10 Kasım günü ölen şeriatçı Osman Yüksel Serdengeçti’yi ön plana çıkardı. Logusunun yanından "Atatürk bugün resmi törenlerle anılacak" diyen gazete, hemen yanına da "Serdengeçti’yi rahmetle anıyoruz" yazısını koydu. Serdengeçti, Mayıs 1944’de Turancılık olaylarıyla adını duyurdu. 1965-1969 arasında AP milletvekili olarak parlamentoda görev yapan Serdengeçti, Batılılaşmayı protesto için Meclis’e kravatsız gelen milletvekili olarak ünlendi. 
     



 GÜNCEL 
















</TEXT>
</DOC>
