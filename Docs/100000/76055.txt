<DOC>
<DOCNO> 76055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/02/son/sontur18.html </URL>
<DATE> 2002/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara, Filistin'de ABD'den daha etkin rol bekliyor... 
</HEADLINE>
<TEXT>

     Ankara, İsrail'in Filistin'e yönelik kuşatmasının kaldırılması ve sorunların diyalog yoluyla çözülmesi için ABD'nin daha etkin rol almasını istiyor. 
     Edinilen bilgiye göre, Türkiye, bölgedeki son gelişmelerden oldukça rahatsız olduğunu belirtirken, Arap ülkeleri, Avrupa Birliği AB ülkeleri, İsrail ve ABD ile temaslarını her düzeyde sürdürüyor. 
     Güvenilir kaynaklar, Ankara'nın, şu ana kadar bölgeye giden gözlemciler ''hiçbir sorunu çözemediği'' için, mevcut çatışmaları durdurmak ve İsrail'in Filistin'e yönelik ablukasını kaldırmak üzere bölgeye gözlemci heyeti gönderme taraftarı olmadığını belirttiler. 
     Kaynaklara göre Türkiye, ancak bazı somut gelişmelerin kaydedilebilmesi halinde bölgeye temsilci gönderme eğiliminde. Ankara, bölgedeki dengelerin değişmediği ve şu anda Türkiye açısından yapılabilecek en doğru politikanın bölgedeki bataklığı kurutabilme çabalarına katkıda bulunmak olduğuna inanıyor. 
     İsrail'deki sorunun çözümü konusunda ve tarafların yeniden diyalog sürecine girmesi için ABD'nin daha etkin bir rol oynaması gerektiğini savunan Türkiye, bölgedeki tansiyonun ABD'nin ''etkin ve akılcı'' müdahalesi olmadan düşmeyeceğine dikkat çekiyor. 
     İsrail'in, Filistin Devlet Başkanı Yaser Arafat'a yönelik harekatının Türk kamuoyunda yarattığı tepkiyi göz önünde bulunduran Ankara, bölgedeki gerilimin düşmemesi halinde, Türkiye'nin iki tarafla iyi ilişkileri sürdürmede sıkıntı yaşayacağı kaygısını da taşıyor. 
     Türkiye, ikili ilişkilerin ülke menfaati sürdükçe gelişmelerden olumsuz etkilenmemesi gerektiğine inanıyor. 
     Anı kaynaklara göre, Türkiye ve İsrail arasında imzalanan savunma anlaşmalarının geleceği konusu da tartışılırken, Ankara, bu anlaşmaların belirli hükümleri olduğunu ve anlaşmaların mevcut gerginliklerden etkilenmeyeceği görüşünde. 
     Türkiye, Ortadoğu'daki gelişmeleri bir yandan kaygıyla izlerken, diğer yandan bu gelişmelerin Türkiye'nin taraflarla ikili ilişkilerini olumsuz yönde etkilememesini de sağlamaya çalışıyor. 
     Ankara, El Halil yakınlarında şehit edilen Binbaşı Cengiz Toytunç soruşturmasını sürdürürken, taraflara da, mevcut durumu gerekçe göstererek faillerin bulunması konusundaki beklentileri hasır altı etmemesi mesajını iletti. 
     






</TEXT>
</DOC>
