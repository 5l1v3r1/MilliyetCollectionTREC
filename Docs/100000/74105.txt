<DOC>
<DOCNO> 74105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/23/guncel/gun06.html </URL>
<DATE> 2002/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet Genel Müdürlüğü, Nevruz’un bilançosunu açıkladı 
</HEADLINE>
<TEXT>
1201 kişi gözaltında... 
Yurt genelinde 1201 kişinin gözaltına alındığını belirten Emniyet Genel Müdürlüğü, "Yaşanan olaylar üzücüydü. Gerekirse soruşturma açılır" dedi 
     Emniyet Genel Müdürlüğü Sözcüsü Feyzullah Arslan, Nevruz kutlamaları dolayısıyla 44 kentte 66 gösteri yürüyüşü yapıldığını açıkladı. Gösterilere 200 bin 364 kişinin katıldığını belirten Arslan, İstanbul’da 546, Bitlis’te 286, İçel’de 230, Şırnak’ta 60, Muğla’da 30, Yalova’da 22, Diyarbakır’da 17, Iğdır’da 7 ve Siirt’te 3 olmak üzere 1201 kişi için gözaltı işlemi yapıldığını söyledi. 
     
     Çocukları kullandılar 
     İçel’deki olaylarda bir kişinin izdiham nedeniyle, bir kişinin de polis panzeriyle duvar arasına sıkışarak öldüğünü kaydeden Arslan, 46 polisin de olaylarda yaralandığını ifade etti. Arslan, "İçel’deki olaya da çok üzüldük. Göstericiler polise karşı çocukları kullandı" dedi. Polisin müdahale etmek durumunda olduğunu söyleyen Arslan, "Polis, kanunların emrini yerine getirmek zorunda. Gerekirse soruşturma açılır" diye konuştu. 
     
Mersin’de defin krizi      DHA 

     Mersin’de Nevruz nedeniyle çıkan olaylarda ölen 2 gösterici toprağa verilirken defin krizi yaşandı. Mehmet Şen’in cenazesinin Çavuşlu Mezarlığı’na getirilişi sırasında Ülkücülerin ağırlıkta olduğu Çavuşlu Mahallesi sakinleri, "Mezarlığımızda PKK’lı istemiyoruz" diye tepki gösterdi. Bunun üzerine Şen’in cenazesi 2 kilometre uzaklıktaki Şehir Mezarlığı’nda toprağa verildi. HADEP İl Delegesi Ömer Aydın’ın cenazesi de Tarsus’taki Eshabı Kehf Mezarlığı’nda toprağa verildi. 
     



 GÜNCEL 


















</TEXT>
</DOC>
