<DOC>
<DOCNO> 68372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/19/guncel/gun08.html </URL>
<DATE> 2002/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Matematikte aşk örneği verilir mi 
</HEADLINE>
<TEXT>

ÇAPRAZ ATEŞ 
     NESLİHAN CUYAR 

     İstanbul Üniversitesi İÜ İşletme Fakültesi Öğretim Üyesi Prof. Dr. Yılmaz Tulunay’ın "İşletme Matematiği" adlı ders kitabında, kadın - erkek ilişkisinden esinlenerek hazırladığı "maksimum fayda" sorusu, tartışmalara yol açtı. Tulunay, kitabında, ABD’ye eğitime giden ve iki aşk arasında kalan Mehmet’in, mutluluğunu en yüksek seviyeye çıkarması için sosyal hayatını nasıl planlaması gerektiğini, matematiksel olarak soruyor. 
     
Seksle karıştırmayınProf. Dr. Hayri Ülgen İÜ İşlet. Fak. 
     Bir matematik sorusunun güncellenmesi, seks problemi olarak algılanmamalı. Bunu böyle algılayanların fikri neyse zikri de odur. Soruda maksimizasyon probleminin insanın özel hayatında da değerlendirilebileceği, klasik ya da pop müzik dinlemenin kişiye farklı faydalar sağlayacağı ifade ediliyor. Bu gibi olaylar yabancı kitaplarda da var. Bu bilimsel bir kitapta olan bir soru. Ancak herkesin bir resme bile bakışı, algılayışı farklıdır. Problemin seks problemi olarak düşünülmesi terbiye dışı. Derslerde güncel olayların örnek gösterilerek kullanılmasında büyük fayda var. Öğrencinin dersi daha iyi anlaması için güncel örnekler verilebilir. 
     
Her örnek verilmezProf. Dr. Kadir Erdin Öğret.Üye.Der. 
     Örneklemeler yapılırken etik değerler gözardı edilmemeli. Etik değerlerle güncel örnekler arasında ince bir çizgi var. Bu çizginin genç kafalarda olumsuz soru işaretleri bırakmayacak boyutlarda tutulmasında yarar var. Bilimsel özgürlük, akademik değerlerin korunmasıyla yaşatılmalı. Söz konusu soru, etik değerlerin farklı şekilde yorumlanmasına örnek oluşturuyor. 
     
Etik sakınca yokProf. Dr. Atıf Ural Kocaeli Ü. 
     Geniş kapsamlı bilim dünyasında her türlü örnek, olasılık verilebilir. Bu kağıt üzerinde bir şey, hakaret yok, bilimsel değerlere tecavüz yok. Soruda etik açıdan da bir sakınca yok. Kişinin görüş açısını, dünya görüşünü yorumlamada sınırlar ne kadar geniş tutulursa, değerlendirmeler de o kadar olumlu olur. Günümüzde artık ne kadar düş varsa, o kadar faydaya dayanıyor. Çağımızda düş paranın önüne geçti. Düşün sınırlarını örneklerle genişletmiş oluyoruz. Şu an ütopik de olsa yarın gerçek olabiliyor. 
     
Çok faydalı değilKöksal Toptan Eski Bakan 
     Cinsellikle ilgili hedef düşünülmediyse, başka argümanlar kullanılabilirdi. Belki hoca daha dikkat çekmesi amacıyla o soruyu hazırladı, ama Türkiye’de milyonlarca öğrenci Amerika’ya gitmiyor. Bana göre çok faydalı bir soru değil. Daha rahat sorular sorulabilir, örnekler yerelleştirilebilirdi. Gençlerimize eğitim ve pedagojik olarak daha iyi soru sorulabilirdi. 
     
Koşullar farklıDoç. Ayhan Kalyoncu Psikiyatr 
     Seçilecek örneklerin gerçeğe uygun, inandırıcı olması ve kişinin sosyokültürel değerlerine aykırı olmaması lazım. Böylece seçilen örneklere çözüm aranması ve cevaplandırılması daha kolay olacaktır. Bu soru genele yansıtıldığında uygun değil. Öğrencilere hayat şartlarına uygun örnekler seçilmeli. 
     



 GÜNCEL 






















</TEXT>
</DOC>
