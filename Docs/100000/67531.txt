<DOC>
<DOCNO> 67531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/14/guncel/gun07.html </URL>
<DATE> 2002/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Suçlayan savcı beraat istedi ... 
</HEADLINE>
<TEXT>

Bölücülük’le suçlanan kitabın yazarı Noam Chomsky duruşmaya katıldı. Ancak, sanık olma isteği reddedildi 
     SEMRA PELEK İstanbul 

     Dilbilimci ve düşünür Noam Chomsky’nin "Amerikan Müdahaleciliği" isimli kitabını yayınlayan Fatih Taş, İstanbul DGM’deki ilk duruşmada, kendisini "bölücülük propagandası" yapmakla suçlayan DGM Cumhuriyet Savcısı Bekir Raif Aldemir’in istemiyle bu kez beraat etti. Aram Yayıncılık’ın sahibi Taş’ın yargılandığı İstanbul 3 No’lu DGM’deki duruşmaya, dava için ABD’den gelen Chomsky de izleyici olarak katıldı. Mahkeme, Chomsky’nin davanın sanığı olma talebini ise reddetti. 
     
     Suç kastı yok 
     Savcı Aldemir, kitabın bütünü incelendiğinde suç kastına rastlanmadığını belirtti. Mahkeme savcının istemi doğrultusunda beraat kararı verdi. Duruşmayı, İstanbul Barosu Başkanı Yücel Sayman ile İnsan Hakları Derneği eski Genel Başkanı Akın Birdal, gazeteci - yazar Can Dündar, İnsan Hakları İzleme Kurulu HRW Türkiye Temsilcisi Jonathan Sugden ile çok sayıda yabancı basın mensubu da izledi. Chomsky daha sonra, Düşünceye Özgürlük 2001’ adlı kitaba yayıncı olarak imza attığı için kendisini savcılığa ihbar etti. 
     
Chomsky, savcıya kitap imzaladı      Dilbilimci ve düşünür Noam Chomsky’nin yeni çıkan, "Demokrasi, Gerçek ve Hayal" isimli kitabını inceleyen DGM Cumhuriyet Savcısı Nazmi Okumuş’un, suç unsuru bulunmayan bu kitabı da Chomsky’e hatıra amacıyla imzalattığı öğrenildi. DGM çıkışında soruları yanıtlayan Chomsky, kitaplarının bugüne kadar Çin ve Arjantin’de yasaklandığını ancak yayıncısına ilk kez dava açıldığını söyledi. 
     Tüm dünyada düşüncenin özgür olması gereğine inandığını vurgulayan Chomsky, Irak sorunu ile ilgili olarak da "ABD’nin Kürt devleti kurmak istediğini sanmıyorum. Sonuçta Türkiye ABD’nin müttefiki. ABD, Musul ve Kerkük’ü rüşvet olarak vererek, Kuzey Irak’ta hakimiyet kurmak için Türkiye’yi paralı asker olarak kullanmak isteyebilir" diye konuştu. 
     



 GÜNCEL 



















</TEXT>
</DOC>
