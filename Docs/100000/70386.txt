<DOC>
<DOCNO> 70386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/02/son/sondun05.html </URL>
<DATE> 2002/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu seneki Oscar adaylarının çoğu ''yaramaz çocuklar''... 
</HEADLINE>
<TEXT>

     Oscar heykelciği, 74. kez sahiplerini bulmak için gün sayarken, bu yılki adayların çoğunluğunu Hollywood'da adı ''yaramaz çocuğa'' çıkan oyuncular oluşturuyor. 
     People dergisinin internet sitesi, bu yıldızları, ''çok yaramazlar'', ''oldukça yaramazlar'', ''kafa karıştıranlar'' ve ''melekler'' olmak üzere dört gruba ayrıldı. 
     ''Çok yaramazlar'' arasında, her gün başka bir olayla gazete sütunlarını işgal eden üç ünlü oyuncu var Russel Crowe, Halle Berry ve Sean Penn. 
     ''Monster's Ball'' filmindeki rolüyle ''En İyi Kadın Oyuncu'' adaylarından Berry'nin maceraları genç yaşta başladı. Uygunsuz erkek arkadaşları olan Berry, sevgilisinden yediği dayakla bir kulağında yüzde 80 oranında işitme kaybına uğradı. 
     Berry, ''yaramaz kız'' tanımlamasını, 2000 yılında yaptığı kazayla haketti. Arabasıyla bir direğe vuran, sonra hızını alamayıp çevredeki araçlara çarpan Berry, olay yerinden kaçtı. Alkollü olduğu ve aşırı uyuşturucu kullandığı anlaşılan yıldız hapisten yüklü bir para cezasıyla kurtuldu. 
     
     KALP HIRSIZI 

     Avustralya asıllı Russel Crowe ise, barlarda sık sık kavga çıkarmasıyla nam saldı. Bu kavgalara rock şarkıcılığı döneminde alışan aktörün en önemli özelliği ise ''kalp hırsızlığı''. 
     Sempatik yıldız Meg Ryan ile gönül ilişkisine giren ve eşinden ayrılmasına neden olan Crowe, kısa zamanda onu terk ederek yeni bir aşka yelken açtı. Nicole Kidman ile beraber olan Crowe'un Kidman-Cruise ayrılığının baş aktörü olduğu söylendi. 
     Aktör Sean Penn de bu yıl ''I am Sam'' filmindeki performansıyla ''En İyi Erkek Oyuncu'' dalında aday. Madonna ile evli olduğu yıllarda sık sık gazeteci dövmesiyle gündeme gelen oyuncunun gece kulüplerinde olay çıkarmaktan, alkollü araba kullanmaya kadar geniş bir sabıka dosyası mevcut. 
     ''Oldukça Yaramazlar'' bölümünde de, iki siyah aktör Denzel Washington ve Will Smith ile aktris Judi Dench yer alırken, kimi zaman yaramaz, kimi zaman uslu görünen Jennifer Connely, Nicole Kidman, Helen Mirren, Sissy Spacek ve Kate Winslet bu konuda kafa karıştıran ünlüler. Kidman, Robbie Williams ile çevirdiği cüretkar sahnelerle dolu klip ve çırılçıplak göründüğü ''Blue Room'' oyunuyla tabuları altüst ederken, Winslet, daha boşanmadan yönetmen Sam Mendes ile aşk yaşayarak şaşırttı. 
     Derlemenin ''melekleri'' ise, Marisa Tomei, Renee Zellweger, Ethan Hawke ve Jon Voight oldu. 
     






</TEXT>
</DOC>
