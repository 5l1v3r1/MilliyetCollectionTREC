<DOC>
<DOCNO> 65624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/03/guncel/gun08.html </URL>
<DATE> 2002/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Spor amacıyla avcılık olur mu 
</HEADLINE>
<TEXT>

ÇAPRAZ ATEŞ 
     NESLİHAN CUYAR 

     Diyanet İşleri Başkanlığı, avcılara yönelik hazırladığı "Doğal Hayatı Koruma" hutbesinde, avlanmanın zevk veya spor amacıyla değil, ihtiyaç durumlarında yapılması gerektiğini bildirdi. Hutbede yer alan "Av için yapılan aşırı harcamalara bakılırsa, avlanmanın bir ihtiyaç için yapılmadığı anlaşılır" ifadesi de tartışmaları beraberinde getirdi. Avcılık spor mu, zevk mi Görüşler şöyle 
     
     Nevzat Yamaç Avcılık Fed. Bşk. 
Doğal dengeyi korur      Av sporunu yaparken amacımız hayvan öldürmek değil. Doğada dengeyi sağlamanın yollarından biri de av sporu. Canlı hayvanları öldürmek için değil, doğanın dengesini sağlamak için av yapıyoruz. Federasyon olarak doğada nesli tükenmiş, azalmış hayvanları vurmayı zaten prensip edinmedik, yasaklıyoruz. Spor yaparken doğanın dengesini doğal olarak sağlamaya çalışıyoruz. Avcılık sporu 1923 yılından beri var. Diyanet bu saatte böyle diyorsa bu işte yanlış bir şey var. Koyunlar, inekler vb. eti yenen diğer hayvanlar evcil olmasa, beslenmese, dağlarda dolaşır olsa onları toplayıp yemek de haram mı olacak Biz doğanın dengesini bozmadan, katkıda bulunmak amacıyla av sporu yapıyoruz. Katliam filan değil diye düşünüyoruz. 
     
     Murat Çetintaş Doğa Savaşçıları Bşk. 
Kuralları olmalı      Kurallar içerisinde yapılan avlanmayı destekliyorum. Diyanet’in bu konudaki hutbesine katılmıyorum. Gelişen dünyada avcılık artık ihtiyaçtan çıktı, spor olarak yapılıyor. Kara avcılığı spor olarak algılanmalı, ancak yaban hayatının korunma altına alındığı yerlerde yapılmamalı. Avcılık için özel olarak yetiştirilen av hayvanları var. Ayrıca avcıların sportif faaliyetlerini sürdürebilmesi için çeşitli oyunlar geliştiriliyor. Avcılık gelişen teknolojiye uyan bir spor olarak kalmalı. Balık avcılığı ise ihtiyaçtır. Balıkçılar kadar sportif amaçlı balık avcılığı yapan amatörler de gelişmemiş balıkların yaşamına kastediyor. Bunun önlemi alınmalı diye düşünüyorum. 
     
     Nergis Yazgan Doğal Hayatı Kor. Der. 
Öldürmek olmaz      Avcılığın faaliyetleri spor olabilir ama sonunda öldürmek olmamalı. Hayvanları öldürmek kabul edilebilir değildir. Avlanma eskiden bir ihtiyaçtı ama bugün için bu durum söz konusu değil. Avı alırsınız, üretirsiniz, tüketirsiniz. 
     Burası rezerv ormanlık alan ya da fundalık olabilir. Burada sülün üretirsiniz, vurursunuz. Kaynağını bildiğiniz için, yabani doğaya yük getirmezsiniz. Aynı çiftçilikte olduğu gibi ürettiğinizi tüketirsiniz. Ancak bu kabul edilebilir. Bu nişancılıkla ilgili bir konu olmalı, hayvanları öldürmek bana çok ters geliyor. Üretir ve tüketirseniz kabul edilebilir. Maksat doğaya çıkmaksa, doğayla mücadeleyse, yürümek üşümek, donmak vb. ise evet. Bu iş sonunda öldürme olmadan da yapılabilir. Yürüyorsunuz, soğukta gece bir yerde kalıyorsunuz, evet bu spor. Ancak zevk için öldürmek değil. 
     
     Murat Çevik Hayvanları Koruma Der. 
Zevk için yapılamaz      Spor ve zevk için avlanmak doğru değil. Hayvanları katletmek, av yapmak onları zevk için öldürmek hoş bir şey değil. Tüm hayvanlar insanlar gibidir. Onların yaşamaya hakkı var. Onlar ellerinde olmadan, bizim yön verdiğimiz bir yerde yaşıyor. Hayvanların gelişimine, hayvanlar yerine karar verecek olan da biziz. Av adı altındaki kararı tasvip etmiyoruz. 
     



 GÜNCEL 














</TEXT>
</DOC>
