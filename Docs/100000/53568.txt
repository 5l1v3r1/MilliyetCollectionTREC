<DOC>
<DOCNO> 53568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/22/son/sondun12.html </URL>
<DATE> 2001/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan'da seçimi kaybeden Cumhurbaşkanı politikayı bırakıyor 
</HEADLINE>
<TEXT>

     Bulgaristan Cumhurbaşkanı Petar Stoyanov, geçen Pazar günü yapılan Cumhurbaşkanlığı seçimlerini kaybetmesi üzerine, politikayı bırakma kararı aldı. 
     Petar Stoyanov, bugün düzenlediği basın toplantısında, seçim sonuçlarını kabul ettiğini belirterek, yenilginin tüm sorumluluğunu da kendi üzerine aldığını bildirdi. 
     Her sorumlu politikacının halkın kararına saygı göstermek zorunda olduğunu ifade eden Stoyanov, ''Ben de siyasi ahlak gereği politik hayattan çekiliyorum'' dedi. 
     Anayasa gereği Cumhurbaşkanlığı görevinin 22 Ocak 2002 tarihine kadar devam edeceğini ifade eden Stoyanov, görevini halefi Georgi Pırvanov'a devrettikten sonra politika ile ilgili hiç bir girişimde bulunmayacağını açıkladı. 
     Herhangi bir siyasi partiye girmeyeceğini ve yeni bir parti kurmayacağını kaydeden Stoyanov, ''ancak siyasi deneyimimi Bulgaristan'ın refahı için isteyen herkesle paylaşmaya hazırım'' dedi. 
     Aldığı kararın sorumluluktan kaçmak olmadığını da vurgulayan Stoyanov, ''Bu kararı siyasi ahlak ve siyasi kişiliğe saygı duyan bir devlet adamının tavrı olarak değerlendiriyorum'' diye konuştu. 
     






</TEXT>
</DOC>
