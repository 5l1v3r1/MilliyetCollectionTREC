<DOC>
<DOCNO> 81392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/01/spor/spo18.html </URL>
<DATE> 2002/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Bilardo zirvesi      59. Avrupa 3 Bant Bilardo Şampiyonası bugün İzmir’de başlayacak. Balçova’daki Botanik Bahçesi’nde yapılacak ve 3 Mayıs Cuma sona erecek şampiyonada 16 ülkeden 32 sporcu yer alacak. Dünya klasmanında ilk 10’da yer alan Semih Saygıner ve Tayfun Taşdemir’in yanı sıra, Adnan Yüksel ve Yılmaz Özcan da yarışacak. 
     
BM yarışıyor      BİRLEŞMİŞ Milletler BM bünyesindeki kuruluş çalışanlarının katılacağı, geleneksel olimpiyat oyunları bugün Antalya’nın Belek Tatil Beldesi’nde başlayacak. 1-5 Mayıs arasında gerçekleştirilecek oyunlarda, 14 değişik spor dalında yarışmalar yapılacak ve BM’ye üye 22 kuruluştan bin 200 sporcu katılacak. 
     
Ağca’ya ödül      GÜREŞ Federasyonu tarafından merhum gazeteci Oktay Kurtböke anısına düzenlenen Basın Teşvik yarışmasında dereceye girenler ödüllerini törenle aldı. Türkiye Spor Yazarları Derneği Levent tesisleri’nde yapılan ödül töreninde Haber dalında birinci olan arkadaşımız Murat Ağca, plaketini İçişleri eski Bakanı ve Güreş Federasyonu eski Başkanı Sadettin Tantan’ın elinden aldı. 
     
Arsenal’den büyük adım      İNGİLTERE Süper Ligi’nde Bolton Wanderers’i rakip sahada 2 - 0 mağlup eden Arsenal şampiyonluğa bir adım daha yaklaştı. Ljungberg’in golüyle öne geçen Kırmızı - Beyazlılar’ın ikinci golü de Wiltord’dan geldi. Arsenal böylece 81 puana yükselerek, en yakın rakibi Manchester United ile arasındaki puan farkını beşe çıkardı. 
     
Çocuk ve spor      İSTANBUL Üniversitesi Beden Eğitimi ve Spor Yüksek Okulu ile Salzburg Üniversitesi Spor Bilimleri Enstitüsü’nün ortaklaşa düzenledikleri, "Çocuk ve Spor" konulu panel bugün başlayacak. Panelde, çocuk sağlığı ve spor konularında uzman olan profesörler görüşlerini aktaracaklar. 
     
Sirmen uyardı      KOCAELİSPOR Başkanı Sefa Sirmen, Beşiktaş ile anlaştıkları iddia edilen Serdar ve Kaan Dobra’yı uyardı. Sirmen hiç bir futbolcuyu bırakmak istemediklerini UEFA kupası’na güçlü bir kadro ile katılmayı hedeflediklerini söyledi ve "İki futbolcumuz da giderlerse yazık ederler. Çünkü artık sıkıntımız kalmadı" dedi. 
     
Y.Yozgat beklemede      FUTBOL Federasyonu’nun toplantısında ligin 21 takıma çıkartılması konusunu gündemine alması üzerine kırmızı siyahlı ekip, transfer çalışmalarını Galatasaray maçı sonrasına bıraktı. Kulüp Başkanı Mehmet Kaplan, "Yeni sezonda hangi ligde mücadele vereceğimizi bilmiyoruz. Durumumuz netlik kazandıktan sonra transfer çalışmalarımıza başlayacağız" dedi. 
     
Gençler’in gençleri      PAF Ligi’nde yarın sahasında Fenerbahçe’yle karşılaşacak olan Gençlerbirliği, 1 puan aldığı takdirde şampiyon olacak. Trabzonspor deplasmanında 3-0 kaybeden Kırmızı - Siyahlı ekip, umudunu erteleme maçına bıraktı. 74 puanla Trabzonspor’un 3 puan önünde yer alan Gençlerbirliği, pazar günü de Bursaspor karşısına çıkacak. 
     
Malatya’nın sahası kapatıldı      PROFESYONEL Futbol Disiplin Kurulu, Bursaspor maçında çıkan olaylar nedeniyle Malatyaspor’un bir maç sahasını kapadı. Kurul, Sarı - Kırmızılı kulübe ayrıca bir milyar lira da para cezası verdi. Antalyaspor da, sahasında oynadığı Diyarbakırspor maçındaki olaylar yüzünden bir milyar lira ceza aldı. 
     
Diyarbakır’da kongre      OLAĞANÜSTÜ genel kurula gideceklerini açıklayan Diyarbakırspor Kulübü Başkanı Mücahit Can, görev almayacağını tekrarladı, "Yeni sezonda yokum" dedi. Başkan Can, genel kurulun 10-12 Mayıs’ta yapılmasını planladıklarını belirtirken mevcut yönetimin içinde yapılacak değişikliklerle yeni bir yönetim oluşturulması da gündeme geldi. 
     



 SPOR 
































</TEXT>
</DOC>
