<DOC>
<DOCNO> 93780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/guncel/gun02.html </URL>
<DATE> 2002/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir yalandan bin haber çıktı... 
</HEADLINE>
<TEXT>
Annem türbanı yüzünden ölmedi’ 
İslami basında günlerdir sağlık karnesindeki fotoğrafı türbanlı olduğu için tedavi edilmediği ileri sürülen Medine Bircan’ın oğlu iddiaları yalanladı... 
     ESRA KURT İstanbul 

     Başı kapalı olduğu için İstanbul Üniversitesi Tıp Fakültesi’nde tedavi göremediği ileri sürülen 71 yaşındaki Medine Bircan’ın oğlu Mustafa Bircan, bazı gazete ve TV’lerde yansıtıldığı gibi annesinin tedavisinin engellenmediğini, hatta acil hasta olduğu için İ.Ü. Tıp Fakültesi’nde beş kez diyalize girdiğini söyledi. Bircan, "Hastaneyle bir problemimiz yok, tedavisiyle ilgili de bir sıkıntı yaşanmadı. Vefatının sağlık karnesiyle ilgisi yok" dedi. 
     
     Hastaların çoğu başörtülü’ 
     "Annemin ölümünü bekliyorduk" diyen Bircan, sadece Nefroloji Böbrek Hastalıkları Bilim Dalı’nın türbanlı fotoğraf gerekçesiyle rapor vermediğini ileri sürdü. Rahim kanseri olan Medine Bircan’ın tedavisinin 2001’den bu yana sürdüğünü anlatan İ.Ü. Tıp Fakültesi Dekanı Prof. Dr. Faruk Erzengin de "Hastaya tedavi olduğu süre içinde ne evrak, ne para soruldu. Başörtüsü sorun olmadı. Hastaneye gelen hastaların yüzde 40’ı türbanlı ya da başörtülüdür" diye konuştu. 
     
     Tabipler Birliği ne diyor 
Fotoğrafında yüzü net görünsün yeter      Türk Tabipleri Birliği Başkanı Füsun Sayek, "Kurul raporlarında, hastaların net fotoğraflarının olması isteniyor. Ancak bu hastanın tedavisini engelleyecek bir şey değil. Rapordan önce zaten tedaviye alınmış. Başörtülü de olur, türbanlı da. Fotoğrafı net olsun yeter" dedi. Tabip Odası Hekimlik Uygulamaları Büro Sorumlusu Nedim Şendal ise konuyu incelemek için fakültelere yazı yazdıklarını söyledi. 
     



 GÜNCEL 























</TEXT>
</DOC>
