<DOC>
<DOCNO> 50375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/03/son/sondun15.html </URL>
<DATE> 2001/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bin Ladin'in temsilcisi BBC'yi aradı ve... 
</HEADLINE>
<TEXT>

     BBC'nin, terörist Usame Bin Ladin'in temsilcisi olduğunu belirten bir kişi tarafından arandığı, ancak BBC çalışanlarının bu durumu polise bildirmedikleri açıklandı. 
     BBC'nin Arapça Servisi'ne geçen Perşembe günü, kendisini El Kaide'nin Londra'daki temsilcisi olarak tanıtan bir kişi tarafından telefon edildiği, telefon görüşmesinin ardından da Bin Ladin'in, Pakistan halkını General Pervez Müşerref'e karşı ayaklanmaya çağırdığı bildirinin servise fakslandığı belirtiliyor. 
     Arayan kişinin Pakistan ya da Afganistan aksanıyla Arapça konuştuğunu belirten BBC yetkilileri, bu kişinin İngiltere dışından aradığını iddia ettiğini, ancak telefonun üzerindeki dijital göstergenin arayanın Londra'da olduğunu ortaya koyduğunu kaydetti. 
     BBC yetkilileri, durumu polise bildirmekte geciktiklerini, bu arada dijital tablodaki Londra numarasının da kaybolduğunu belirtirken, Scotland Yard ise gelişmelerin kendilerini son derece mutsuz ettiğini açıkladı. 
     Scotland Yard açıklamasında, BBC yetkililerinin daha sorumlu davranıp bir an önce kendilerini haberdar etmesi gerektiği belirtilirken, ''Eğer bunu yapmış olsalardı Bin Ladin adına telefon eden kişiyi yakalamak mümkün olabilecekti. Gecikme yüzünden bu fırsat kaçırıldı'' denildi. 
     Scotland Yard ayrıca, bir terör örgütü adına bildiri yayımlamak ve dağıtmanın suç olduğunu, söz konusu faksı alan BBC'nin de bu suçu ihbar etme yükümlülüğü bulunduğunu bildirdi. 
     






</TEXT>
</DOC>
