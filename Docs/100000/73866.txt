<DOC>
<DOCNO> 73866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/21/son/sontur16.html </URL>
<DATE> 2002/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Parlamentosu ile yeni bir kriz mi doğuyor.. 
</HEADLINE>
<TEXT>

     Avrupa Konseyi Parlamenterler Meclisi Başkan Yardımcısı ve Türk Delegasyonu Başkanı DSP'li Uluç Gürkan, Avrupa Konseyi'nde "Ayasofya'nın Hristiyan Dünyasına İadesi" başlıklı karar önergesinin dağıtımdan kaldırılması için girişimde bulundu. Gürkan, Hristiyan köktendincilerinin Avrupa Konseyi'ni kullanmalarına izin verilmemesini istedi. 
     Türk Grubu Başkanı Uluç Gürkan, AKPM Başkanı Peter Schider'e bir mektup göndererek AKPM üyelerinden Romen Vadim Tudor öncülüğünde 27 milletvekilinin imzasıyla verilen "Ayasofya nın Hristiyan Dünyasına İadesi" başlıklı karar önergesinin işleme alınmamasını istedi. İstanbul'un "Contaninapole" adıyla anılmasına ve "işgal altındaki görkemli Hristiyan kenti" olarak tanımlanmasına tepki gösteren Gürkan, Türkiye'nin Ayasofya'nın müze olması yönündeki kararının inançlara saygısının sonucu olduğunu ve böylece uygarlıklar arası barışa katkı yaptığını bildirdi. 
     Gürkan, Ayasofya'nın yüzyıllar boyu cami olarak kullanıldıktan sonra Cumhuriyetin ilanıyla birlikte dinlere saygı anlayışı çerçevesinde müzeye çevrildiğini ancak Türkiye'de kimi köktendinci çevrelerin Ayasofya'nın tekrar cami olarak kullanılmasına yönelik taleplerinin olduğunu anımsattı. Gürkan, Hristiyan köktendincilerin karşı yöndeki seslerini duyurmak için Avrupa Konseyi'ni kullanmalarına izin verilmemesi, örgütün böyle bir ayıba bulaşmaması gerektiğini de ifade etti. 
     Uluç Gürkan, önce önergenin dağıtımdan kaldırılması ve daha sonra Başkanlık divanı toplantısında gereken tepkinin gösterilerek önergenin Avrupa Konseyi içtüzüğü ve ideallerine aykırı olduğundan herhangi bir işleme tabi tutulmamasını istedi. 
     






</TEXT>
</DOC>
