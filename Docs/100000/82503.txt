<DOC>
<DOCNO> 82503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/07/guncel/gun06.html </URL>
<DATE> 2002/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu nasıl kardeş 
</HEADLINE>
<TEXT>

Turizmci Erdal Tontu’nun, kardeşlerini korkutmak için evlerini kundakladığı, köpeklerini zehirlemeye çalıştığı ortaya çıktı... 
     TOLGA ŞARDAN Ankara 

     Çete iddiasıyla gözaltına alınan Ankara’nın ünlü işadamlarından turizmci Erdal Tontu’nun, küçük kardeşi Hanefi Tontu’yu yıldırmak için evini kundaklattığı, ağabeyi Erol Tontu’nun köpeklerini öldürmeyi planladığı ortaya çıktı. 
     Ankara’da faaliyet gösteren Dörtel Tekstil Firması’nın sahipleri Tontu kardeşlerin arası, Antalya’daki bir otel inşaatı nedeniyle açıldı. Piyasaya yapılan yaklaşık 12 milyon Alman Markı tutarındaki borç nedeniyle Tontu kardeşler sorun yaşamaya başladı. Ağabey Erol Tontu, Erdal Tontu’nun bütün yetkilerinin elinden alınmasına karar verdi. Bunun üzerine, Erdal Tontu, şirketteki hisselerini Dündar Kılıç’la yakın ilişkisi olduğu bilinen Yavuz Çaloğlu’na satacağını söyledi. 
     Bu gelişme, kardeşlerin arasını iyice açtı. Erol Tontu’nun evine, çocuklarına ve eşine tehdit telefonları gelmeye başladı. Ağabey Tontu, DGM Savcılığı’na başvurarak Erdal Tontu’dan şikayetçi oldu. Gözaltına alınan kişilerin sorgusunda, Erdal Tontu’nun Antalyalı ortağı Cemal Ulu’nun kurduğu çetenin Hanefi Tontu’yu korkutmak amacıyla Ağustos 2001’de Çayyolu’ndaki evini kundakladığı belirlendi. Ayrıca, Erdal Tontu’nun oğlu Kaan Tontu’nun çeteye iki amcasının evini gösterip hedef verdiği saptandı. 
     
     Kendilerini zehirlediler 
     Çetenin Erol Tontu’yu korkutmak amacıyla iki köpeğini zehirlemeyi planladığı da ortaya çıktı. Çete üyelerinin köpeklerin mamalarına karıştırmak amacıyla Cemal Ulu’nun sevgilisine fare zehiri aldırdıkları, Cebeci’deki evde zehiri mamayla karıştırırken üç çete üyesinin yanlışlıkla kendilerini zehirledikleri belirlendi. 
     



 GÜNCEL 





















</TEXT>
</DOC>
