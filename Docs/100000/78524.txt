<DOC>
<DOCNO> 78524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/15/son/sontur11.html </URL>
<DATE> 2002/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İnsan Gen Haritası'nda sona doğru... 
</HEADLINE>
<TEXT>

     Bilim adamlarının, insan gen haritasının tam dizimini gelecek yıla kadar tamamlamaları bekleniyor. 
     İnsan Gen Haritası Örgütü HUGO Başkanı Lap-Chee Tsui, gazetecilere yaptığı açıklamada, ''insan gen haritasının tam diziminin 2003'de tamamlanacağını'' söyledi. Tsui, ''işi zamanında bitirmek için 
     herkesin çok çalıştığını ve tam dizimin kamuya açıklanacağını'' belirtti. İnsan gen haritasının çıkarılması araştırmalarındaki en büyük uluslararası grup olan Londra merkezli HUGO'dan yapılan açıklamada da ABD, İngiltere, Japonya, Fransa, Almanya ve Çin'den bilim adamlarının oluşturduğu İnsan Gen Haritasının Çıkarılması Projesi adlı grubun, gelecek yıl bahara kadar insan gen haritasının tam dizimini kuracağı bildirildi. Grup, geçen yılın başlarında yaptığı atılımla merkezi İngiltere'de bulunan bilimsel ''Nature'' dergisinde insan gen haritasının ilk dizimini yayımlamıştı. ABD'nin Maryland eyaletindeki rakip grup ''Celera Genomics'' ise diğer bilim dergisi ''Science''da benzer bir dizimi yayımlamıştı. DNA'nın 3.1 milyar harften oluşan dizimi, insanların yaklaşık 30 bin ila 40 bin genden oluştuğunu gösteriyor. Bu sayı önceleri 60 bin ila 100 bin olarak tahmin ediliyordu. 
     





</TEXT>
</DOC>
