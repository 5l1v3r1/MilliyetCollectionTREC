<DOC>
<DOCNO> 78727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/son/sontur07.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Dışişleri Bakan Yardımcısı Grossman Ankara'da... 
</HEADLINE>
<TEXT>

     ABD Dışişleri Bakan Yardımcısı Marc Grossman, Avrupa Güvenlik ve Savunma Politikası'nda AGSP Türkiye ile AB arasında çözümün bulunmasını umduğunu belirterek, Türkiye'nin AGSP'nin bir parçası olması gerektiğini söyledi. 
     Dışişleri Bakanlığı Müsteşarı Büyükelçi Uğur Ziyal ve Grossman, bakanlıktaki görüşmelerinin ardından basın mensuplarının sorularını yanıtladılar. 
     Ziyal, Türkiye'yi çok yakından tanıyan Grossman ile NATO konusunda istişarede bulunduklarını belirterek, ''İstişaremiz Prag zirvesi ve İzlanda'daki dışişleri bakanları toplantısı öncesinde olduğu için önem taşıyordu'' dedi. 
     Müsteşar Ziyal, görüşmede 3 ana konu üzerinde durduklarını belirterek, konuşmasını şöyle sürdürdü 
     ''Bunlardan birincisi, NATO'nun 11 Eylül'ü takiben gelişen yeni taktikler karşısında yeni olanaklar geliştirmesi. NATO'nun önünde duran NATO'nun genişlemesi konusunun tekrar değerlendirilmesi, NATO'nun Rusya Federasyonu ile gelişmekte olan ilişkisi ve NATO'nun barış için ortaklık çerçevesinde diğer ülkelerle ilişkilerinin güçlendirilmesi konusunu ele aldık. Büyük ölçüde ABD tarafıyla görüşlerimizin örtüştüğünü, zira her iki ülkenin NATO'nun önümüzdeki yüzyıl içinde de müşterek güvenlik ve istikrarın ana dayanaklarından biri olduğuna müşterek görüş sahibi olduğumuzu da bu vesileyle söylemek istiyorum.'' 
     
     GROSSMAN 
     Grossman da yaptığı açıklamada, Türk müttefikleriyle her konuda çok yapıcı danışmalarda bulunduklarını belirterek, ''Sayın Müsteşar'ın söylediği gibi Prag'daki NATO zirvesinde neleri başarabiliriz onu konuştuk'' dedi. 
     Prag zirvesi öncesinde üç öneride bulunduğunu ve Türk tarafından olumlu tepki aldığını kaydenen Grossman, terörizmle ve kitle imha silahlarıyla mücadelede yeni yöntemleri, NATO'nun genişlemesini, NATO'nun Rusya Federasyonu, Orta Asya ve Ukrayna ile geliştirdiği yeni ilişkileri görüştüklerini kaydetti. 
     Ziyal, AGSP konusunu görüşüp görüşmedikleri yolundaki bir soruya ''AGSP'de konuşacak bir şey yok, orası kapandı'' yanıtını verirken, Grossman, aynı soruyu yanıtlarken, Türkiye'nin AGSP'nin bir parçası olması gerektiğini söyledi. 
     Ankara Anlaşması konusunda AB ve Türkiye ile çok yoğun bir şekilde çalıştıklarını ifade eden Grossman, ''Türkiye ve AB'nin bu konuda bir an önce bir anlaşmaya varmasını umuyoruz. AB'nin savunma kabiliyetlerinin yükseltilmesi ve bulunacak çözümün de Türkiye için kabul edilebilir bir çözüm olmasını istiyoruz'' dedi. 
     Grossman, bir başka soru üzerine de, NATO ülkelerine yönelik yeni tehditler için NATO'nun yeni olanaklara ihtiyacı olduğuna inandığını belirtti ve Afganistan'da yapılanları örnek gösterek, bir gücün savaş yeteneklerinin artırılması, NATO gücünün kalıcı olması, daha iyi iletişim gibi konularda da görüştüklerini kaydetti. 
     Grossman, tüm bunların Türkiye ve ABD'nin üzerinde anlaştığı konular olduğunu belirterek, görüşmede ayrıca kitle imha silahları, füze savunması ve biyolojik silahlar gibi konuları da ele aldıklarını söyledi. 
     Büyükelçi Ziyal de bir soru üzerine, terörizmle mücadele etme bağlamında ve Afganistan gibi ülkelerde gerek barışı kurma, gerek barışı koruma faaliyetlerinde birtakım yeni olanakların geliştirilmesi gerektiği konusunda Amerikalı müttefikleriyle görüşbirliği içinde olduklarını belirtti. 
     Görüşmede kitle imha silahlarının genişlemesi konusunu da lee aldıklarını kaydeden Ziyal, ''Bizim bölgemiz bu yönden zengin bir bölge ve aynı endişeleri paylaşıyoruz. Bunun da müşterek savunma şemsiyesi altında karşılanması gerektiği konusunda aynı görüşlere sahibiz'' dedi. 
     Ziyal, NATO'nun genişlemesi konusundaki bir soru üzerine de Türkiye'nin, mümkün olacak en kapsamlı genişlemenin olmasını istediğini belirterek, konuşmasını şöyle sürdürdü 
     ''ABD de aynı görüşü bizimle paylaşıyor. Yalnız Marc Grosmann'ın söylediği gibi, biz arkadaşlarımızı bir kulübe davet etmiyoruz, bir askeri ittifak, müttefik olmaya çağırıyoruz. Müttefik olmanın gereksinmeleri ve NATO prensiplerine bağlılığın da burada temel alınması gerekiyor. Gayet tabii ki, Türkiye burada Avrupa'da istikrarın yerleşmesinde, güvenliğin sağlanmasında bu kadar güçlü rol oynamış bir örgütün kendi hudutlarına kadar genişlemesinden yanadır.'' 
     





</TEXT>
</DOC>
