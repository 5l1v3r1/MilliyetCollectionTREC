<DOC>
<DOCNO> 57211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/14/son/soneko26.html </URL>
<DATE> 2001/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin'de Cavallo'nun yardımcısı istifa söylentilerini doğruladı 
</HEADLINE>
<TEXT>

     Arjantin ekonomi yönetiminin 2 numaralı ismi ve Ekonomi Bakanı Domingo Cavallo'nun yardımcısı olan Maliye Sekreteri Daniel Marx istifa edeceğine ilişkin medyada çıkan haberleri doğruladı. 
     Marx, bugün basın mensuplarının sorusu üzerine kişisel ve ailevi nedenlerle istifasını vereceğini söylerken, istifasının Bakan Cavallo ile görüş ayrılıklarına düşmesinden kaynaklanıp kaynaklanmadığı konusundaki ısrarlı soruları yanıtsız bıraktı. 
     Daniel Marx ekonomi bakan yardımcılığından ayrılacak olmakla birlikte, Arjantin'in 132 milyar dolarlık borçlarının ödenmesi konusunu Uluslararası Para Fonu IMF ile yeniden müzakere etme yönündeki çabalarını sürdüreceğini bildirdi. 
     Arjantin'in IMF ile müzakerelerinde kilit rol oynayan ve uluslararası mali çevrelerde büyük saygınlığı bulunan Marx'ın istifasının Arjantin hükümeti açısından önemli bir darbe olacağı kaydediliyor. 
     Marx'ın istifasının mali piyasaları da olumsuz etkileyebileceği kaydediliyor. 
     Daniel Marx, Arjantin'de iki ay içinde istifa eden üçüncü üst düzey ekonomi yetkilisi oluyor. 
     






</TEXT>
</DOC>
