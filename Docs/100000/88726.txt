<DOC>
<DOCNO> 88726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/08/son/sontur03.html </URL>
<DATE> 2002/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilim dünyasının çözemediği sırlar... 
</HEADLINE>
<TEXT>

     Yazar Paul Aron, tarih boyunca aydınlatılamayan ve günümüzde hala gizemini koruyan bazı yapı ve olayları bir kitapta topladı. 
     ''Tarihin Büyük Sırları'' adlı kitapta, bilim dünyasının henüz sırlarını çözemediği piramitler, Peru çölündeki ''Nazca çizgileri'' ve Paskalya adalarındaki dev heykellere getirilen açıklamalara yer veriliyor. 
     Aykırı Yayınları'nca yayımlanan kitapta, ünlü besteci Mozart'ın zehirlenerek öldürüldüğü ve Shakespeare'in gerçek kimliği konusundaki iddialara da yanıt aranıyor. 
     Kitabın piramitlere ilişkin bölümünde, piramitlerin Kutsal kitapta söz edilen Yusuf'un Mısır'da bolluk yıllarında tahıl depolamak için kullandığı ''tahıl ambarları'' olduğu inancından, ''güneş saati ve takvim'', ''astronomi gözlemevleri'' ve ''UFO'lar için yer istasyonları'' veya ''firavunların mezarları olduğu'' yolundaki pek çok ilginç görüşe yer veriliyor. 
     
     NAZCA ÇİZGİLERİNİN ANLAMI 

     1926 yılında iki arkeoloğun keşfettiği Peru'nun güneybatısındaki 
     Nazca kasabası yakınlarındaki üçgen, dörtgen, sarmal ve hayvan şeklindeki çizgilere bilim adamlarının getirdiği açıklamalar da kitabın en ilginç bölümleri arasında bulunuyor. 
     ''Yoğun geçen geometri dersinden sonra silinmemiş bir karatahtayı'' andıran çizgiler için ilk ciddi araştırma 1941 yılında Amerikalı tarihçi Paul Kosok tarafından yapıldı. Ufka doğru uzanan çizgilerden bazılarının yaz ve kış gündönümlerini işaret ettiğini keşfeden Kosok, astronomik konulara işaret eden bu çizgilerin aynı zamanda dev bir takvim görevi gördüğünü öne sürdü. 
     Antropolog Johan Reinhard ise kuş ve diğer hayvan çizimlerinin yağmur duası niyetiyle çizildiği sonucuna varırken, Aveni ve Helaine Silvermann adlı arkeologlar, çizgilerin çeşitli coğrafi ölçüm işaretleriyle ilişkili olduğunu iddia ettiler. Pek çok bilimadamının üzerinde çalıştığı Nazca çizgilerine bilim dünyası halen mantıklı bir açıklama getiremedi. 
     
     PASKALYA ADALARINDAKİ HEYKELLERİN SIRRI 

     Pasifi Okyanusu'ndaki Paskalya adalarında bulunan dev heykeller de günümüzde sırrını koruyor. 
     ''Tarihin Büyük Sırları'' kitabında, Hollandalı Kaşif Jacob Roggeveen'in 1722 yılında keşfettiği Paskalya adalarındaki dokuz metre yüksekliğinde ve aynı oranlarda kalın insan biçimindeki dev heykelleri hangi uygarlıkların yapmış olabileceğine ilişkin görüşlere de yer veriliyor. 
     Her türlü mekanik güce yabancı olan adalıların bu dev heykelleri taş platformlar üzerine nasıl oturttukları bilim dünyasını hala düşündürürken, bu heykellerin Markiz Takımadalarından deniz yoluyla buraya gelen Polinezyalı göçmenler tarafından yapıldığı yolunda görüşler ileri sürüldü. Polinezya'da atalara tapınmanın yaygın olarak görüldüğüne işaret edilerek, bu heykellerin, adalı kabileler ya da ailelerin ölülerini yüceltmek amacıyla diktikleri bir çeşit anıt olabileceği kaydedildi. 
     Öte yandan kitapta, Adolf Hitler'in Münih'teki apartmanında ölü bulunan Hitler'in yeğeni Geli Raubal'in Hitler tarafından öldürüldüğüne ilişkin iddialar ile dünyaca ünlü yazar Shakespeare'nin gerçekten yaşayıp yaşamadığı ve onun olduğu belirtilen eserlerin gerçekte kimin kaleme aldığına ilişkin görüş ve iddialara da yer veriliyor. 
     Kitapta ayrıca, ünlü besteci Mozart'ın dünyaca ünlü eseri Requiem'i bestelemesinin ardındaki sır ile bestecinin zehirlenerek öldürüldüğü yolundaki iddialar da yer alıyor. 
     





</TEXT>
</DOC>
