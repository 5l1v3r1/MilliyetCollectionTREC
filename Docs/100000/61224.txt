<DOC>
<DOCNO> 61224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/08/son/sonspo06.html </URL>
<DATE> 2002/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe basketbol takımında CSKA galibiyeti sevinci 
</HEADLINE>
<TEXT>

     Ligde aldığı kötü sonuçlarla düşüşe geçen Fenrebahçe erkek basketbol takımında, Kuzey Avrupa Ligi 2. tur E Grubu ilk maçında Rusya'nın güçlü ekibi CSKA Moskova'yı 98-96 yenerek, büyük bir sevinç yaşandı. 
     Antrenör Murat Özgül, rakiplerinin Avrupa Ligi'nde de mücadele ettiğine dikkati çekerek, ''Böylesine güçlü bir rakibi İstanbul'da yendiğimiz için mutluyuz'' dedi. 
     CSKA Moskova karşısında iyi basketbol oynadıklarını vurgulayan Özgül, şöyle devam etti 
     ''Güçlü rakibimiz karşısında çok iyi savunma yaptık. Hücumda da yüksek bir şut yüzdesiyle oynadık. İlk devre 18 sayılık fark yakaladık. İkinci devre faul problemi yaşayınca biraz aksadık. 
     Rakibimiz maçın son saniyelerinde beraberliği yakaladı ama son hücumu Weaks ile iyi kullanıp, zorlu bir maçtan yüzümüzün akıyla çıktık.'' 
     
     Erdal ve Mrsiç faktörü 
     Murat Özgül, dünkü maçta Erdal ve Mrsiç'in galibiyette büyük rol oynadığını söyledi. 
     CSKA Moskova karşısında 6 oyuncusunun 2 haneli sayılara ulaştığını belirten Özgül, ''Erdal hücumda yüksek yüzdeli oynadı ve 29 sayı attı. Mrsiç'in skora katkısının yanında yaptığı 9 asist de çok önemliydi'' diye konuştu. 
     Antrenör Murat Özgül, Kuzey Avrupa Ligi'nde şimdi daha zorlu maçların başladığını ifade ederek, ''Biz Avrupa'da daha başarılı sonuçlar alıyoruz. Güney Grubu'ndan çıkıp, CSKA Moskova'nın olduğu gruba düştük. Birçok takım bu gruba düşmemek için maç kaybetti. Bundan sonra da iyi basketbolumuzu sürdürmek istiyoruz'' dedi. 
     Bu sezon ligde küme düşme olmadığı için genç oyuncuları yetiştirmeyi amaçladıklarını anlatan Özgül, ''Bu yüzden Kuzey Avrupa Ligi'ne katıldık. Şu anda genç oyuncularımız 25 civarında maç yaptı. Avrupa kupası maçlarıyla gençlere tecrübe kazandırıyoruz. Dünkü maçta 1982 doğumlu Altan Çetinkaya 25 dakika oynadı. Her hafta 2 maç yapmak kolay değil. Biz bu tempoya gençleri alıştırıyoruz'' şeklinde konuştu. 
     Murat Özgül, takımda Cömert'in sakatlığının sürdüğünü, sakatlığı düzelen Zeki Gülay'ın ise yeni yeni antrenmanlara başladığını sözlerine ekledi. 
     






</TEXT>
</DOC>
