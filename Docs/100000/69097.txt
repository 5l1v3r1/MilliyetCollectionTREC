<DOC>
<DOCNO> 69097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/23/spor/spo03.html </URL>
<DATE> 2002/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
"Tuzağa düşmeyin" 
</HEADLINE>
<TEXT>

Galatasaray Teknik Direktörü Lucescu, Liverpool beraberliğinin hem İngiliz, hem de Türk basınında fazla abartıldığını belirterek, futbolcularına "Ayaklarınızı yere basın. Bu oyuna gelmeyin" uyarısını yaptı 
     ERHAN TELLİ 

     Hepsi taktik’ 
     GALATASARAY Teknik Direktörü Mircea Lucescu dün oyuncularıyla bir toplantı yaparak uyarılarda bulundu. Rumen teknik adam, Liverpool beraberliğinin gerek İngiltere basını, gerekse Türk medyası tarafından fazlasıyla abartıldığını söyleyerek "İngilizler taktik geliştiriyor. Bizim başarımızı büyüterek sizleri rehavete sokmaya çalışıyorlar. Ayaklarınızı yere basın. Bu tuzağa düşmeyin" dedi. 
     
     Onurumuz için’ 
     LUCESCU, Gençlerbirliği maçının önemini de belirtti ve eksiklere rağmen iyi konsantre olmaları gerektiğini hatırlattı. Tecrübeli teknik adam, "Liverpol maçını unutun ama Fenerbahçe maçını asla aklınızdan çıkarmayın. Bize yapılan haksızlıklar ortada. Eğer şampiyon olmak istiyorsak, bundan sonra tüm sıkıntılarımıza rağmen onurumuz için oynamalıyız" ifadelerini kullandı. 
     
CANSUN Aziz için sustum      BAŞKAN Mehmet Cansun, Fenerbahçe maçında şeref tribününde sıkıntılı anlar yaşadığını söyledi. Cansun, "Mahmut Uslu ve bir kişi sürekli hakem Ali Aydın, federasyon ve Galatasaray hakkında konuştu. 1.5 saat dşimi sıkmaktan çenem ağrıdı. Aziz Yıldırım iki kez kendilerini uyardı. Ben de Aziz’e ayıp olmasın diye sustum" dedi. 
     GALATASARAY Başkanı, yeni sözleşme önerdikleri Teknik Direktör Lucescu’nun imza attığını da söyledi. Cansun, anlaşmanın kendisine geldiğini ancak kendisinin henüz imzalamadığını kaydetti, "Hocamızla sözleşmemiz opsiyonlu olacak. Önümüzde kongre bulunduğu için taraftarlar sezon sonunda yeniden masaya oturabilecekler" diye konuştu. 
     
Aslan’da yedi eksik      KENDİ sahasında bugün Gençlerbirliği’ni konuk edecek Galatasaray’da, sakat ve cezalı oyuncu sayısı 7’ye ulaştı. Sakatlıkları nedeniyle sezonu kapatan Sergen ve Murat Sözkesen dışında, dizindeki sorunu devam eden Ayhan da maç kadrosuna alınmazken, cezalı durumda bulunan Hasan Şaş, Emre, Batista ve kaptan Bülent bu akşam yapılacak zorlu mücadelede forma giyemeyecekler. Teknik Direktör Lucescu genç takımdan Sabri ve Sedat’ı da kadroya dahil etti. 
     SAKAT ve cezalı oyuncuların çokluğu nedeniyle kadro kurmakta zorlanan Lucescu, savunmaya çözüm buldu ancak orta alanda kararsız kaldı. Rumen hocanın, defansta Bülent ve Emre Aşık’ın yerine Capone ve Fleurquin’i hazırladığı öğrenildi. Bu arada Gençlerbirliği maçının bilet fiyatlarında indirim yapıldı. Eski açık 2.5 milyon, yeni açık 4 milyon, kapalı üst 20, alt 10, numaralı tribün de 40 milyon liradan satılacak. 
     
Cim-Bom’un hukuk savaşıSarı - Kırmızılı yöneticiler, Hasan Şaş ve Batista’nın cezalarını düşürmek için Tahkim Kurulu’na başvurdu 
     FENERBAHÇE maçında kırmızı kart gördükleri için ikişer maç ceza alan Hasan Şaş ve Batista’nın cezalarının indirilmesi için Galatasaray, "özel kasetlerle" Tahkim Kurulu’na başvurdu. Her iki futbolcunun da savunmasını gönderen Sarı - Kırmızılılar, özellikle Hasan Şaş’ın, Batista ile Serhat’ın arasına girip kavgayı önlemek isterken haksız yere cezalandırıldığını savundular. 
     HAZIRLANAN özel video kasetlerle pozisyonu değişik açılardan belirleyip, bu görüntüleri de kurula yollayan Galatasaray, hakem Ali Aydın’ın Hasan’ı oyundan atmakla yanlış yaptığını belirtti. Savunmada ayrıca Batista’nın attığı kafa öncesinde de Serhat’ın Brezilyalı oyuncuya önce yerde eliyle vurduğu sonra da ayağa kalkıp tahrik ettiğinin altı çizildi. 
     

</TEXT>
</DOC>
