<DOC>
<DOCNO> 62657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/17/dunya/dun04.html </URL>
<DATE> 2002/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ehud Barak’a Çıkar ayakkabını’ dediler 
</HEADLINE>
<TEXT>

     DIŞ HABERLER SERVİSİ 

     11 Eylül saldırılarından sonra Amerikan havaalanlarında uygulanan sıkı güvenlik önlemleri, İsrail’in eski başbakanı Ehud Barak’a zor anlar yaşattı. Haaretz gazetesinin haberine göre, Washington’a giderken uçak değiştirmek için indiği Newark havaalanında, Barak, Amerikalı güvenlik görevlilerince aranmak istendi. Amerikalı görevliler, rutin kontrolle yetinmeyerek Barak’tan ayakkabılarını çıkartmasını istediler. Koruması müdahale ederek, Barak’ın eski başbakan olduğunu ve diplomatik pasaport taşıdığı için aranamayacağını belirtti. Ancak Amerikalı görevliler, "Güvenlik kontrolü konusunda hiçbir istisna yapamayız. Emirler böyle" dediler. Sonuçta uzlaşmaya varıldı ve Barak ayakkabılarını çıkartmak zorunda kalmadan güvenlik kontrolünden geçip uçağa bindi. Aynı havaalanında geçen hafta, Amerikalı bir senatörün metal detektöründen geçerken kalçasındaki çividen dolayı cihazın alarm vermesi üzerine, iç çamaşırıyla kalıncaya kadar soyunmaya zorlandığı belirtildi. 
     
Mağdurdan mağdura      11 Eylül saldırılarında ölen Amerikalıların yakınları, Afganistan operasyonunda ölen sivillerin yakınlarını ziyaret etti. Afganların çektiği acıları Amerikalıların dikkatine sunmak umuduyla böyle bir girişimde bulunduklarını söyleyen dört Amerikalı, Kabil’deki ziyaretleri sırasında halkla sohbet edip, çocuklara hediyeler dağıttı. 
     



 DÜNYA 













</TEXT>
</DOC>
