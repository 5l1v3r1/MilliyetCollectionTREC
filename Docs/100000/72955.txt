<DOC>
<DOCNO> 72955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/16/son/soneko03.html </URL>
<DATE> 2002/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fon bünyesindeki banka alacaklarından ne kadar tahsilat yapıldı 
</HEADLINE>
<TEXT>

     Devlet Bakanı Kemal Derviş, 31 Aralık 2001 tarihi itibarıyla Tasarruf Mevduatı Sigorta Fonu bünyesindeki 
     banka alacaklarından 903.5 milyon dolarlık tahsilat gerçekleştiğini bildirdi. Derviş, Ak Parti Kayseri Milletvekili Sadık Yakut'un soru önergesine verdiği yanıtta, Tasarruf Mevduatı Sigorta Fonu'nun kıymetlerinin 12 Şubat 2002 tarihi itibarıyla 8 trilyon liraya ulaştığını kaydetti. Fon bünyesindeki banka alacaklarından 31 Aralık 2001 tarihi itibarıyla toplam 903.5 milyon dolarlık tahsilat gerçekleştiğini bildiren Derviş, bu miktarın 875.5 milyon dolarının Fon bünyesindeki bankalarca, kalan kısmının da Tahsilat Dairesi'nce gerçekleştirildiğini kaydetti. Derviş, Halk Bankası'nın tasfiye olunacak alacaklarının toplamının 1 katrilyon 110 trilyon 834 milyar 585 milyon 154 bin lira olduğunu da açıkladı. Tasfiye olunacak alacaklar hesabının tamamına yüzde 100 oranında karşılık ayrıldığını kaydeden Derviş, Halk Bankası'nda iki medya grubunun tasfiye olacak alacaklar hesabında 71.1 trilyon lira bakiyeleri olduğunu, aynı kuruluşların vadesi gelmemiş 20.1 milyon dolar ve 8.7 milyon mark gayri nakdi kredilerinin bulunduğunu bildirdi. Derviş, iki medya grubunun gayri nakdi kredileri için yüzde 100 karşılık ayrıldığı da ifade etti. 
     






</TEXT>
</DOC>
