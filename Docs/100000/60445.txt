<DOC>
<DOCNO> 60445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/03/son/sontur24.html </URL>
<DATE> 2002/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürtuna da doğalgazdan kar etmediklerini öne sürdü 
</HEADLINE>
<TEXT>

     İstanbul Büyükşehir Belediye Başkanı Ali Müfit Gürtuna, doğalgazda eleştirilen yüksek zam oranından kimin sorumlu olduğunu sormak gerektiğini belirterek, ''Bizim bir yıl içinde doğalgaz fiyatlarına getirdiğimiz hiçbir ilave yoktur'' dedi. 
     Gürtuna, Alibeyköy'deki İGDAŞ Genel Müdürlüğü'nde yaptığı basın toplantısında, son günlerde eleştirilere hedef olan doğalgaz zammı konusunda açıklamalarda bulundu. 
     ''Burada sormak lazım gerçekten bu işin sorumlusu belediyeler mi, yoksa başka sebepleri mi var Bir yıl önce böyle bir tartışma var mıydı '' diyen Gürtuna, olayın nedenleri bilinirse doğru çözümler üretilebileceğini belirtti. 
     Bir yıl öncesinde BOTAŞ'ın, İGDAŞ'a doğalgaz birim satış fiyatının 102 bin lira olduğunu vurgulayan Gürtuna, şimdi 243 bin 500 liraya yükseldiğini, yani yüzde 250 oranında bir artışın söz konusu olduğunu kaydetti. 
     Gürtuna, ''İGDAŞ olarak bizim bu bir yıl içerisinde oransal olarak doğalgaz fiyatlarına getirdiğimiz hiçbir ilave yoktur. 100 lira üzerinden 23 lirası İGDAŞ'ın payı. Geri kalanı BOTAŞ ve Maliye alıyor. 
     BOTAŞ ve Maliye paylarının İstanbul doğalgazına bir dönüşü var mı Bu yüzde 23 kar değildir. Bunun bir kısmı personele, bir kısmı yatırıma gidiyor'' diye konuştu. 
     İGDAŞ'ın aldığı payın 10 yıl önce bunun 2 katı olduğunu belirten Gürtuna, sözlerine şöyle sürdürdü 
     ''Yani bizim 10 yıllık süreçte payımız yarıya düşmüştür. Şunu da açıkça ifade ediyoruz, İGDAŞ'ın bu faaliyetlerinden hiçbir karı yok. 
     Sanki öyle bir manzara ortaya çıkıyor ki İGDAŞ yüzde 30-40 kenara para ayırıyor, kar ediyor. Buradan başka yerlere para aktarıyor gibi bir izlenim meydana getirilmeye çalışılıyor. 
     Bu fevkalade yanlıştır, doğru değildir. İGDAŞ bütün bu faaliyetlerinden kar etmiyor, çünkü kar amacı yok. Aksine seneler evvelinden kalan İGDAŞ borçları hukuki olmadığı halde Büyükşehir Belediye paylarından kesiliyor. İşin bir de bu yönü var.'' 
     






</TEXT>
</DOC>
