<DOC>
<DOCNO> 57053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/13/son/sontur01.html </URL>
<DATE> 2001/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Taliban'ın Bursa'daki abisinin ifadesi alındı 
</HEADLINE>
<TEXT>

     Afganistan'da, Taliban güçlerine katıldıkları ve Kuzey İttifakı'nın Kandahar'ı almasının ardından kaçmaya çalışırken Pakistan sınırında yakalandıkları ileri sürülen, 2 Türk gencinden Abdullah Çelik'in kardeşi Eyüp Çelik, Bursa polisi tarafından ifadesine başvurulmak üzere Bursa Emniyet Müdürlüğü'ne getirildi. 
     Çelik'in Amerikan askerleri tarafından yakalandığı iddiasının ardından Bursa Emniyet Müdürlüğü'ne bağlı Terörle Mücadele Şubesi ekipleri, Çelik'in merkez Yıldırım İlçesi Mevlana Mahallesi Yahya Sokak'taki evine ulaştı. Baba Harun Çelik'in yaşlı olması nedeniyle ifadesini evde alan polis, ağabey Eyüp Çelik'i ise ifadesine başvurmak üzere, Bursa Emniyet Müdürlüğü'ne getirdi. 
     Baba Harun Çelik'in polise verdiği ifadesinde, ''Oğlumun nerede olduğunu bilmiyorum. 3 yıl önce İstanbul'da Kur'an kursuna gitmişti. 
     Oradan da oğlum Arapça öğrenmek için Şam'a gitmişti'' dediği öğrenildi. 
     Ağabey Eyüp Çelik ise kardeşinden uzun süredir haber alamadıklarını ifade ederek, ''Yaşadıklarıma inanamıyorum. Kardeşim bir karıncayı bile incitmez. Şam'a gittiğinden beri kendisinden haber alamadım. Onu kandırmışlardır, kanına girmişlerdir'' dedi. 
     Bu arada, Abdullah Çelik'in 6 ay önce de Yıldırım İlçe Emniyet Müdürlüğü'ne başvurarak, pasaport aldığı ortaya çıktı. 
     






</TEXT>
</DOC>
