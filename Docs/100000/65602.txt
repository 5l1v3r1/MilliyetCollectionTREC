<DOC>
<DOCNO> 65602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/02/son/sontur13.html </URL>
<DATE> 2002/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Belek Belediye Başkanı'nın dudak uçurtan icraatları 
</HEADLINE>
<TEXT>

     Antalya'nın Serik İlçesi'ne bağlı Belek Beldesi'nde, ''4422 Sayılı Çıkar Amaçlı Suç Örgütleriyle Mücadele Kanunu'' kapsamında gözaltına alınanların sayısı 17'ye yükseldi. Serik Belediye Başkanı Yusuf Mecek'in banka hesapları incelenirken, 3'ü lüks otomobil olmak üzere 24 araca el konuldu. 
     Serik Cumhuriyet Başsavcılığı'nın sürdürdüğü soruşturma çerçevesinde, jandarma ekiplerince, Belediye Başkanı Yusuf Mecek ile birlikte gözaltına alınanların sayısı 17'ye çıktı. Jandarma ekipleri, bugün de Belek Belediyesi Zabıta Amiri Cengiz Erkek, Satın Alma Müdürü Süleyman Koca ve Yazı İşleri Müdürü Hakan Karakoyun'u gözaltına aldı. 
     
     24 araca el kondu 

     Belediye Başkanı Yusuf Mecek ve yakınlarının banka hesapları incelemeye alınırken, haksız kazançla elde edildiği iddiasıyla, Belediye Başkanı ve yakınlarına ait 3'ü lüks olmak üzere 12 otomobil ile 11 midibüs ve 1 otobüse el konuldu. 
     Soruşturma çerçevesinde Belediye Başkanı Yusuf Mecek, yeğeni Belediye Muhasebe Müdürü Ayşe Mecek ve kardeşi Ali Mecek ile yakınlarının üzerine kayıtlı olan ve kiralandığı tespit edilen başka otomobillerin de bulunduğu belirtilerek, soruşturma çerçevesinde el konulacak otomobillerin sayısının 30'a yükseleceği bildirildi. 
     
     Okul yaktılar 

     Bu arada, gözaltına alınanların sorguları sürüyor. Edinilen bilgiye göre, sorguları sürenlerden bazılarının, Belek'in merkezinde bulunan Belek İlköğretim Okulu'nu, Milli Eğitim'e ait olan arsayı ele geçirebilmek ve turizmcilere tahsis etmek amacıyla Belediye Başkanı Yusuf Mecek'in emri ile 26 Kasım 2001'de iki kez kundaklandıklarını söyledikleri öğrenildi. 
     Soruşturmanın geniş kapsamlı sürdürüldüğü operasyonda, gözaltındakilerin 4 Şubat Pazartesi günü mahkemeye çıkarılması bekleniyor. 
     
     Gazetecilere dayak 

     Halen gözaltında tutulan Belediye Başkanı Yusuf Mecek ile Belediye Muhasebe Müdürü Ayşe Mecek ve Belediye Başkanı'nın kardeşi Ali Mecek, bugün Serik Devlet Hastanesi'nde sağlık kontrolünden geçirildiler. 
     Belediye Başkanı Yusuf Mecek ve muhasebe müdürü ile kardeşinin hastaneye gelişlerini görüntülemek isteyen gazeteciler, Belediye Başkanı'nın yakınları ile partililer tarafından tartaklanırken, NTV Kameramanı Tanju İyidoğan'ın kamerası parçalandı, Sabah Gazetesi Muhabiri Yusuf Dalaman'ın fotoğraf makinesi kırıldı. 
     






</TEXT>
</DOC>
