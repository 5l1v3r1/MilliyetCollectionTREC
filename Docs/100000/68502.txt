<DOC>
<DOCNO> 68502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/19/son/sonspo09.html </URL>
<DATE> 2002/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Şike iddialarına ilk dava... Antalyaspor savcılığa başvurdu 
</HEADLINE>
<TEXT>

     Antalyaspor Kulübü Yönetim Kurulu, ''şike mağduru'' olarak Kadıköy Cumhuriyet Savcılığı'na suç duyurusunda bulunma kararı aldı. 
     Antalyaspor Kulübü Basın Sözcüsü Av.Murat Bulak, kulüp binasında bir basın toplantısı düzenleyerek, Türkiye liglerinde ''şike'' iddiaları bulunduğunu ve iddialara konu olan takımların Antalyaspor'un rakipleri olduğunu ifade ederek, ''Birinci Süper Lig'de yapılan her maç, Antalyaspor'u ve diğer takımları etkilemektedir. Şike iddiaları, yargı tarafından belirlenirse Futbol Federasyonu bu ligi nasıl bitirecektir, merak ediyoruz'' dedi. 
     Bulak, ''şike'' mağduru olan ve zarara uğrayan bir takım olarak Antalyaspor Kulübü Yönetim Kurulu'nun Kadıköy Cumhuriyet Savcılığı'na suç duyurusunda bulunmaya karar verdiğini bildirdi. 
     
     "Antalyaspor ligden düşürülmeye çalışılıyor" 

     Bulak, Antalyaspor'un son dönemlerde yaptığı tüm maçlarda uzatma dakikalarında yenildiğine de dikkati çekerek, şunları söyledi 
     ''Son zamanlarda Antalyaspor aleyhine penaltılar verilmekte, sürekli ve haksız kartlar gösterilmekte, adeta Antalyaspor'un galip gelmesine izin verilmemektedir. Verilen tartışmalı penaltı kararlarıyla yalnızca oynanan maçın kaderi etkilenmemekte, aynı zamanda gösterilen haksız kartlar ve hak mahrumiyeti kararlarıyla sonraki maçlarda Antalyaspor'un adeta eksik kadroyla maçlara çıkmasına neden olunmaktadır. Maçlar Antalyaspor'a gol atılıncaya kadar uzatılmaktadır. Bunun son örneği, Çaykur Rizespor maçında görülmüş ve 93. dakikada haksız bir penaltı verilerek Antalyaspor'un 2 puan yitirmesine neden olunmuştur. Bazı çevreler henüz ligler tamamlanmadan Antalyaspor'u ligden düşürmeye karar vermişlerdir. Antalya gibi yalnızca turizmin değil, Türk sporunun da merkezi olan bir kente karşı yapılan bu tür girişimleri kamuoyunun huzurunda kınıyor ve mahkun ediyoruz.'' Antalyaspor'un bu hafta sonu Gaziantepspor ile önemli bir maç oynayacağına da değinen Bulak, ''Bütün taraftarlarımız takımlarının yanında olsun. Milletvekillerimizi tam kadro bu maçta görmek istiyoruz. Bayanların ve öğrencilerin ücretsiz izleyeceği maçın bilet fiyatları, kapalı tribün için 3 milyon, açık tribün için 500 bin, portatif tribün için 500 bin lira olarak belirlendi'' diye konuştu. 
     






</TEXT>
</DOC>
