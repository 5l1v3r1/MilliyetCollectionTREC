<DOC>
<DOCNO> 78121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/13/spor/aspo.html </URL>
<DATE> 2002/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgili, derbide sonuç ne olursa olsun takımın arkasında duracaklarını söyledi 
</HEADLINE>
<TEXT>
Sıfırdan başlıyoruz 
Beşiktaş Başkanı, futbolcularla yediği yemekte, "Büyük iddialarla yeniden yönetime geldik. Artık her şey farklı olacak. Sizden tek isteğimiz Şampiyonlar Ligi’ne kalmanız" dedi 
     ORHAN YILDIRIM 

     Moral aşıladı 
     BEŞİKTAŞ Kulübü Başkanı Serdar Bilgili, hem teknik kadro, hem de futbolculara moral aşıladı. Fenerbahçe derbisi öncesi yeni yönetimi ile birlikte oyuncularıyla biraraya gelen Başkan Bilgili, "Bu maçı kazanmalıyız. Ancak sonuç ne olursa olsun daima arkanızdayız. Yönetim olarak sizden tek isteğimiz Şampiyonlar Ligi’ne kalmanız. Bu konuda sizlere güvenim tam" diye konuştu. 
     
     Size güveniyorum’ 
     YENİ sezona güçlü bir kadro oluşturarak gireceklerini de kaydeden Başkan Serdar Bilgili, "Yeni görevimize, büyük iddialarla geldik. Herşeye sıfırdan başlıyoruz. Bundan sonra maddi ya da manevi, herşey farklı olacak. El birliği ile ilk ikiye girelim. Size bu konuda güveniyorum. Bu takımın başaramayacağı zorluk yok. Her zaman yanınızdayız, bunu unutmayın" ifadelerini kullandı. 
     
     Kaptan söz verdi 
     BAŞKAN Bilgili’den sonra söz alan kaptan Tayfur ise şöyle konuştu "Bu yönetimle çıktığımız ilk maçta taraftarlarımızı çok üzdük. İnönü Stadı’nda en iyi oynadığımız maçlarda puanlar kaybettik. Önce Fenerbahçe’yi yenip ardından da kalan üç maçımızı kazanarak Şampiyonlar Ligi’ne kalacağız." 
     
     Daum’dan rapor 
     TEKNİK Direktör Daum’dan transferlerle ilgili detaylı bir rapor aldıklarını açıklayan Asbaşkan Yıldırım Demirören de, derbiden sonra sözleşmesi bitenlerle masaya oturacaklarını söyledi. Demirören, salı gününden itibaren başta Daum olmak üzere takımla tek tek görüşeceklerini belirtti. 
     



 SPOR 




























</TEXT>
</DOC>
