<DOC>
<DOCNO> 64577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/28/son/sondun14.html </URL>
<DATE> 2002/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş görüşmelerle ilgili parti liderlerine bilgi verdi 
</HEADLINE>
<TEXT>

     KKTC Cumhurbaşkanı Rauf Denktaş, amaçlarının Kıbrıs'ta kalıcı bir barışı bulmak olduğunu belirterek, bunu yapabilmek için, karşılıklı haklara, kişiliğe, kimliğe, tarihe saygının kaçınılmaz olduğunu, bu çerçeve içinde yeni bir düzen oluşturmaya çalıştıklarını söyledi. 
     Denktaş, devam eden Kıbrıs görüşmeleriyle ilgili olarak, Cumhuriyet Meclisi Başkanı Vehbi Zeki Serter ile Meclis'te grubu bulunan siyasi parti liderleri ve yetkililerine bilgi verdi. 
     Denktaş, görüşme öncesinde yaptığı açıklamada, detaylara inmeden, bir haftalık görüşmenin resmini çizeceğini belirtti. 
     Parti liderlerinden, anlatılanları basına açıklamamasını isteyen Denktaş, tüm parti liderlerini periyodik olarak, yaklaşık 10 gün arayla bilgilendireceğini kaydetti. 
     ''Bütün maksat Kıbrıs'ta kalıcı bir barışı bulmaktır'' diyen Denktaş, şöyle konuştu 
     ''Bunun bulunabilmesi için karşılıklı saygı gereklidir, kaçınılmazdır. Haklara saygı, kişiliğe saygı, kimliğe saygı, tarihe saygı, bütün bu çerçeve içerisinde yeni bir düzen oluşturabilir miyiz 
     Öyle bir düzen ki, hem Kıbrıs'ta barışı kalıcı kılsın, hem Kıbrıs'ı Türkiye ile Yunistan arasında bir kavga nedeni değil, gerçekten bir barış köprüsü yapsın. Bunlar için uğraş veriyoruz ve vermeye devam edeceğiz.'' Basının ilgisine teşekkür eden Denktaş, görüşmelerle ilgili olarak basına bilgi verilmemesi yönünde yapılan karartmadan rahatsızlık duyanlar olduğunu, bunun haklı olabileceğini kaydetti. 
     Geçmiş görüşmelerde basına uygulanan karartmanın Türk tarafının aleyhine işlediğini anlatan Denktaş, Rumların, istediği şekilde, ya ''her şey iyi gidiyor'' görüntüsünü vererek ya da ''Türkler iyi götürmüyor, Türkler şunu bunu yapıyor'' diyerek, istediği sonucu almaya çalıştığını ifade etti. Denktaş, ''Ümit ederim ki, artık bu kez bu yapılmaz. Her iki taraf da sadakatla ve iyiniyetle netice alınıncaya kadar görevine devam eder'' dedi. 
     Cumhurbaşkanı Denktaş, saat 17.00'de ara bölgede Rum Yönetimi lideri Glafkos Klerides ile 5. kez biraraya gelecek. 
     






</TEXT>
</DOC>
