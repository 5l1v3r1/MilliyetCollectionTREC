<DOC>
<DOCNO> 62799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/17/son/sonspo06.html </URL>
<DATE> 2002/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve Nihat İspanya'ya gitti... 
</HEADLINE>
<TEXT>

     Beşiktaş'ın genç oyuncusu Nihat Kahveci, Real Sociedad takımıyla sözleşme imzalamak için İspanya'ya gitti. 
     Sakatlığı nedeniyle gecikmeli olarak İspanyol kulübüyle sözleşme imzalayacak Nihat Kahveci, Real Sociedad'ın doktoru Eduardo Escobar ile birlikte bu ülkeye giderken, genç oyuncuyu babası Selim Kahveci, Beşiktaş Menajeri Sinan Engin ve futbolculardan Tümer ile Tayfur uğurladı. 
     Atatürk Havalimanı'nda hareket öncesinde basın mensuplarının sorularını yanıtlayan Nihat, amacının İspanya'da başarıyı yakalamak olduğunu söyledi. 
     Nihat, Real Sociedad Teknik Direktörü John Benjamin Toshack'ın Beşiktaş'ı çalıştırdığı dönemde kendisini altyapıdan alarak A takıma çıkardığını belirterek, ''İspanya'da uyum sorunu yaşayacağımı düşünmüyorum. Toshack, eski teknik direktörüm. Aynı zamanda Tayfun Korkut ile de milli takımda birlikteydik. Real Sociedad ligde şu anda kötü durumda. Kısa sürede takıma girip kötü gidişin son bulmasında katkıda bulunmak istiyorum'' diye konuştu. 
     






</TEXT>
</DOC>
