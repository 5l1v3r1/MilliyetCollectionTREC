<DOC>
<DOCNO> 87546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/02/son/sonspo17.html </URL>
<DATE> 2002/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Zago, Beşiktaş için İstanbul'da... 
</HEADLINE>
<TEXT>

     Beşiktaş'ın prensipte anlaştığı Brezilyalı futbolcu Antonio Carlos Zago, İstanbul'a geldi. 
     İtalya'nın AS Roma takımından transfer edilecek olan Zago'yu, Atatürk Havalimanı'nda 20 kadar Beşiktaş taraftarı karşılayarak, bu futbolcuyu omuzlara aldı. 
     Taraftarların boynuna atkı taktığı Zago, kendisine gösterilen ilgiye şaşırırken, ''Beni karşılayan taraftarları görünce, oldukça iyi bir taraftarı olan takıma geldiğimi anladım. Sıcak bir ilgiyle karşılandım'' dedi. 
     Zago, basın mensuplarının ''Beşiktaş'ı niye tercih ettiniz '' şeklindeki sorusunu ise, ''Eski bir kulüp olduğunu öğrendim, hocası da çok büyük. Mircea Lucescu için geldim'' diye yanıtladı. 
     Gazetecilerin, ''Galatasaray'dan intikam almak için geldiğini söylediğin iddia ediliyor'' demesi üzerine de Brezilyalı oyuncu, ''Öyle birşeyin aslı yok. Türkiye'ye futbol oynamak için geldim'' demekle yetindi. 
     Türkiye-Brezilya maçının kendisi için çok zor bir oyun olacağını da anlatan Zago, ''Maç benim açımdan zor geçecek. Artık Türkiye'de futbol oynayacağım. İyi oynayan kazansın diyorum '' diye konuştu. 
     Zago, sözlerini Türçe olarak ''Şampiyon Beşiktaş'' diyerek tamamladı. 
     Eşi Sonya ile İstanbul'a gelen Zago, daha sonra yöneticilerle görüşmek üzere Ceylan Intercontinental Otel'e hareket etti. 
     





</TEXT>
</DOC>
