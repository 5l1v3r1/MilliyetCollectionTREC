<DOC>
<DOCNO> 51444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/09/son/sondun16.html </URL>
<DATE> 2001/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un yeğeni Pirelli takvimine poz verdi 
</HEADLINE>
<TEXT>

     Amerikan Başkanı George Bush'un yeğeni Lauren Bush, alışılanın tersine 2002 yılında giyinik mankenlerin yer alacağı Pirelli takvimine poz verdi. 
     Pirelli'den yapılan açıklamada, Başkan Bush'un daha birkaç aylık mankenlik geçmişi bulunan yeğeninin, ''alışılmışın tersine çok kapalı güzellerin poz verdiği 2002 takvimi için poz vermeden önce ailesinden izin aldığı'' belirtildi. 
     Oldukça sade bir tarzda hazırlanan 2002 takviminin, 11 Eylül saldırılarından sonra ABD'ye adandığını belirten Pirelli, takvimin kapağında uzun bir manto giyen Lauren Bush'un siyah beyaz fotoğrafının bulunduğunu kaydetti. 
     Takvimin her ayını aralarında "American Beauty" filminin yıldızı Mena Suvari'nin de bulunduğu bir sinema oyuncusunun süslediği belirtildi. Tüm fotoğraflar Hollywood'da çekildi. 
     Takvimin tanıtımı dolayısıyla Londra'da yapılan basın toplantısında Lauren Bush, "Büyükbabam George Bush ve babaannemle konuştum, onay verdiler. Bir de tamamen giyinik poz vereceğimi duyunca daha çok sevindiler" dedi. 
     Texas eyaletinin Denver kentinde liseye giden Lauren Bush, Başkan'ın kardeşlerinden Neil Bush'un kızı. 
     Sinema yıldızlarının tüm fotoğraflarının 11 Eylül'den önce çekildiği, saldırılardan sonra da Lauren Bush'un "ABD'yi en iyi şekilde temsil edeceğine inanıldığı için seçildiği" belirtildi. 
     






</TEXT>
</DOC>
