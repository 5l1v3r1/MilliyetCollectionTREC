<DOC>
<DOCNO> 91043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/son/sontur08.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Evlilik baskısı ruhsal sorunlara yol açıyor 
</HEADLINE>
<TEXT>

     Evlilik konusundaki baskının ruhsal sorunların en önemli nedenleri arasında yer aldığı belirtilerek, mutlu birlikteliklerin ve bunun sürekliliğinin çiftlerin durumlarıyla yakından ilişkili olduğu bildirildi. 
     Çukurova Üniversitesi Ç.Ü Tıp Fakültesi Psikiyatri Anabilim Dalı Öğretim Üyesi Prof. Dr. Mehmet Ünal, evlilik konusunda ailelerin son derece duyarlı davranmalarının ve baskıcı bir yaklaşımda bulunmamalarının önemine dikkati çekerek, gençlere çağın gerektirdiği anlayışın gösterilmesi gerektiğini söyledi. 
     Türk toplumunda, aile büyüklerinin çocuklarının evlilik konusundaki tercihlerine müdahalesinin yaygın olduğunu belirten Prof. Dr. Ünal, ''Görücü yöntemiyle veya birbirlerini tanıyarak gerçekleştirilen evliliklerde de olumsuz örnekler bulunabilir. Ancak gençlerin özgür iradeleriyle karar vermeleri en doğru yoldur'' dedi. 
     ''Evlilik konusundaki baskı ruhsal sorunların en önemli nedenleri arasında yer alıyor'' diyen Prof. Dr. Ünal, şunları kaydetti 
     ''Gençlere, katı ve önyargılı yaklaşmamak gereklidir. Bunu başarabilmiş aileler çocuklarının tercihlerine anlayış ve hoşgörü ile bakabiliyor. Sonuçta, bir hayatı paylaşacak olan iki insanın birbirlerini anlamaları, sevgi, saygı ve güven duymaları büyük önem taşıyor. Bu başarılamadığı durumlarda intiharlar ya da cinayetler gibi son derece üzüntü verici olaylar meydana geliyor.'' Prof. Dr. Ünal, ailelerin sağlıklı nesil yetiştirmede önemli sorumluluk ve görevleri bulunduğunu belirterek, şöyle konuştu 
     ''Bu evlilik aşamasında önem taşıyor. Evlenmeye karar veren, ruh sağlığı iyi, kendine güvenli ve kişiliği gelişmiş bir insansa, gerek ailesinin gerekse toplumun önyargılarını rahatlıkla aşabilir. Mutlu birliktelik ve evliliğin sürekliliği çiftlerin ruhsal durumları ile yakından ilişkilidir.'' 
     





</TEXT>
</DOC>
