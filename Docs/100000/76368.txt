<DOC>
<DOCNO> 76368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/son/sondun10.html </URL>
<DATE> 2002/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush ile Blair Irak için bir araya gelecek 
</HEADLINE>
<TEXT>

     ABD Başkanı George Bush ile İngiltere Başbakanı Tony Blair arasında hafta sonunda, Bush'un Teksas'taki çiftliğinde yapılacak görüşmede, ağırlıklı olarak, Irak'a olası bir operasyonda İngiltere'nin rolünün ele alınacağı bildirildi. 
     New York Times gazetesi, Irak'a müdahale konusunda Avrupa ülkeleriyle ABD arasındaki görüş ayrılıklarının derinleştiği bir zamana rast gelen görüşmeye dikkat çekti. 
     Haberde, ''Ortadoğu'da şiddet olayları tırmanırken Washington'un hala Irak operasyonuna kilitlenmiş görünmesinin, eleştirileri iki katına çıkardığına'' da değinildi. Gazete, ''İngiliz kamuoyunun da, Irak'a karşı askeri bir harekata karşı olduğunu'' yazdı. 
     ABD ziyareti öncesinde, ''Başkan Bush'un, Irak lideri Saddam Hüseyin'in yönetimden uzaklaştırılması konusundaki görüşüne tamamıyla katıldığını'' ifade eden Blair, ''ABD'den talep geldiği takdirde, İngiltere'nin bu operasyona asker vererek katılmaya hazır olduğunu'' da açıkladı. 
     
     Gizli dosyaların açıklanması ertelendi 
     Öte yandan İngiltere'nin, El Kaide ve Taliban örgütüne karşı başlatılan terörle mücadele operasyonu öncesinde yaptığı gibi, Saddam Hüseyin'in kitle imha silahlarıyla ilgili bir dosyayı kamuoyuna açıklayarak, Bush yönetimine harekat konusunda destek vermekten son anda vazgeçtiği belirtildi. 
     New York Times gazetesine göre, söz konusu belgelerin açıklanmasından vazgeçilmesine, ''belgelerin içeriğinin ters tepki uyandırması ve kamuoyunda panik ve kızgınlık yaratmaları'' endişesi sebep oldu. Belgeleri gören bazı hükümet üyeleri, ''bunların içeriğinin ikna edici olmaktan uzak olduklarını ve Bağdat hükümetine yönelik bir operasyonu haklı gösterecek güçte bulunmadıklarını'' ifade ettiler. 
     Kaynaklar, ''belgelerde, Saddam'ın şarbon ve botulizm toksini gibi bakteriyolojik silah ürettiği yolunda iddialar bulunduğunu, ancak bu bilgilerin de, BM silah denetçilerinin 1998 yılında Irak'tan sınırdışı edilmeden önce derledikleri bilgilere dayandırıldığını'' vurguladılar. 
     






</TEXT>
</DOC>
