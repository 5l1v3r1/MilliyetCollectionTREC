<DOC>
<DOCNO> 96096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/son/sonspo20.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Pancu ve Radu'yu İstanbul'a getirdi... 
</HEADLINE>
<TEXT>

     Transfer çalışmalarını sürdüren Beşiktaş'ın prensipte anlaştığı Rumen futbolcular Daniel Gabriel Pancu ile Radu Niculescu, Teknik Direktör Mircea Lucescu ile beraber bu akşam İstanbul'a geldiler. 
     İki futbolcu ve Lucescu, Atatürk Havalimanı'ndan açıklama yapmadan ayrıldılar. Pancu ve Niculescu, yarın sabah İstanbul Memorial Hastanesi'nde sağlık kontrolünden geçecek. Bu iki futbolcunun daha sonra siyah-beyazlıların idmanına çıkmaları ve resmi sözleşme imzalamaları bekleniyor. 
     Bu arada, Asbaşkan Kıvanç Oktay, Galatasaray'ın eski futbolcusu Capone'nin de yarın İstanbul'a geleceğini belirterek, Brezilyalı futbolcuyla transfer görüşmesi yapacaklarını söyledi. 
     Daniel Gabriel Pancu, 25 yaşında ve 1.83 boyunda. Romanya Birinci Ligi'nde toplam 144 kez forma giyen Pancu, 48 gol kaydetti. Siyah-beyazlıların, Rapid Bükreş'ten transfer edeceği Pancu, 3 kez milli formayı giydi, ancak milli formayla gol atmayı başaramadı. 
     Galatasaray'da geçen yıl kiralık oynayan Radu Niculescu ise 27 yaşında ve 18 kez milli formayı giydi. Niculescu, milli formayla 2 gol kaydetti. 
     





</TEXT>
</DOC>
