<DOC>
<DOCNO> 85291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/son/sonspo05.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Kupası'nın "EN"leri Brezilya'da... 
</HEADLINE>
<TEXT>

     Futbolda dünyanın en büyük organizasyonu olan Dünya Kupası finalleri tarihinin en başarılı ülkesi Brezilya oldu. 
     İlk olarak 1930 yılında Uruguay'da gerçekleştirilen Dünya Kupası finallerinin tüm unvanlarını elinde bulunduran Brezilya, bugüne kadar 16 kez düzenlenen finallerin tamamına katılan tek takım olarak dikkat çekti. 
     Dünya şampiyonluğuna 4 kez uzanma başarısı göstererek, bu kupayı en çok kazanan takım olan Brezilya, ayrıca finallerde en çok maç oynayan 80 , en çok galip gelen ve en çok gol atan 173 takım unvanlarını da elinde bulunduruyor. 
     
     GENEL KLASMANDA BREZİLYA 1, TÜRKİYE 48. 
     Dünya kupası finallerine bugüne dek 66 değişik ülke katıldı. Oynanan tüm maçlara göre genel klasmanda Brezilya ilk sırayı alırken, Türkiye ise 48. sırada bulunuyor. 
     Genel klasmanda Brezilya'yı, bu kupayı 3 kez müzesine götürmeyi başaran Almanya ile İtalya izliyor. 1954'de katıldığı Dünya kupası finallerinde 3 maç ynayıp, 1 galibiyet, 2 de yenilgi alan Türkiye, genel klasmanda 48. sırada yer aldı. 
     Dünya kupası finallerine katılmalarına rağmen galibiyet yüzü göremeyen 18 ülke bulunuyor. Güney Kore, Honduras, İsrail, Mısır, Güney Afrika, Kuveyt, Avustralya, Bolivya, Japonya, Irak, Kanada, Hollanda Antilleri, Birleşik Arap Emirlikleri, Yeni Zelanda, Yunanistan, Haiti, Zaire ve El Salvador, mücadele ettikleri finallerde ülkelerine galibiyet sevinci yaşatamadı. 
     
     5 ÜLKEDEN GOL SESİ YOK 
     Finallerde yer alan 66 ülkeden 5'i ise bir kez bile gol atmayı başaramadı. 
     Avustralya, Kanada, Hollanda Antilleri, Yunanistan ve Zaire gol atamayan ülkeler olarak dikkat çekti. 
     Kore ve Japonya'da 17.'si düzenlenecek olan dünya kupası finallerinde, puan alamayan 10 ülke milli takımı bulunuyor. Japonya, Irak, Kanada, Hollanda Antilleri, Birleşik Arap Emirlikleri, Yeni Zelanda, Yunanistan, Haiti, Zaire ve El Salvador, finallerde oynadıkları tüm maçları kaybettiler ve puan alamadılar. 
     





</TEXT>
</DOC>
