<DOC>
<DOCNO> 92908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/30/dunya/dun01.html </URL>
<DATE> 2002/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Güney Kore için kötü gün 
</HEADLINE>
<TEXT>

Millilerimizin Güney Kore’yi 3-2 yendiği dün, Sarı Deniz’de Kuzey Kore devriye gemisi ile çatışan bir Güney Kore savaş gemisi battı. 4 ölü 22 yaralı var 
     DIŞ HABERLER SERVİSİ 

     Türk Milli Futbol Takımı’nın Güney Kore’yle üçüncülük maçına çıkmasına saatler kala ev sahibi ülke, Sarı Deniz’den gelen bir çatışma haberiyle bir anda sarsıldı. Güney ve Kuzey Kore savaş gemileri, Kore Yarımadası’nın batı kıyısı açıklarında karşılıklı ateş açtı. Sarı Deniz’de 20 dakika kadar süren çatışmada dört Güney Koreli ölürken, bir Güney Kore devriye gemisi battı, Kuzey Kore gemisi ise alevler içinde kıyıya çekildi. 
     
     Asıl mücadele denizde 
     Olaylar nedeniyle gündem bir anda değişirken, iki ülke takımlarının karşılaşması da çatışma haberlerinin gölgesinde kaldı. Güney Kore Devlet Başkanı Kim Dae - Jung olay üzerine Milli Güvenlik Konseyi’ni olağanüstü toplarken, Türkiye - Güney Kore maçını izleme planını iptal etti. 
     YTN televizyonu, çatışmada 22 kişinin yaralandığını ve bir kişinin kaybolduğunu bildirdi. Resmi haber ajansı Yonhap da bir Kuzey Kore savaş gemisinin alevler içinde kıyıya çekildiğinin görüldüğünü açıkladı. 
     Yonhap, askeri kaynaklara dayanarak verdiği haberde, çatışmanın, Seul donanmasına ait gemilerin, Güney Kore sularına giren iki Kuzey Kore savaş gemisi ile bilinmeyen sayıda balıkçı teknesini geri püskürtmeye çalıştığı sırada çıktığını duyurdu. 
     
     Sakin olun, maça gidin 
     Kim’in Sözcüsü Park Sun - Sook, Türkiye - Güney Kore Dünya Kupası maçında takımlarına destek olmak için büyük kentlerde sokaklarda toplanan Güney Korelilerden gündelik yaşamlarını sürdürmelerini istedi. Buna karşılık Güney Kore, iki ülke arasındaki deniz sınırında devriye uçuşlarına başlarken, bir savaş gemisini de bölgede konuşlandırdı. 
     



 DÜNYA 













</TEXT>
</DOC>
