<DOC>
<DOCNO> 93130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/01/son/soneko04.html </URL>
<DATE> 2002/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Güzellik ve bakımda sınır yok... 
</HEADLINE>
<TEXT>

     Türkiye'de kişisel bakım ürünlerinde geçen yıl 946.6 milyon dolar civarında gerçekleşen pazar, bu yılın 3 ayında 261.5 milyon dolara ulaştı. 
     İnsanların özellikle de kadınların vazgeçemediği bir tutku olan güzellik ve bakım için, yüzyıllar önce Mısır Kraliçesi Kleopatra çamur, yosun, çiçek, ot ve kum gibi maddelerden faydalanırken, bu yöndeki talepler artık bir sanayi sektörünün ürünleriyle karşılanıyor. 
     Günümüzde teknolojik yenilikler ve laboratuvar araştırmaları gerektiren kişisel bakım ürünlerinin kullanımında, son yıllarda kültür seviyesinin artmasına paralel olarak bir artış gözleniyor. 
     Eczacıbaşı Holding'den alınan bilgiye göre, 2001 yılında 946.6 milyon dolar olarak gerçekleşen Türkiye'deki kişisel bakım ürünü pazarı, bu yılın 3 ayında 261.5 milyon dolara ulaştı. 
     Saç ve ağız bakım, traş ve kağıt ürünleri ile vücut bakım ürünlerinden oluşan kişisel bakımda, sadece kozmetik pazarı geçtiğimiz yıl 321 milyon dolar civarında gerçekleşti. 
     Çarşı Büyük Mağazacılık A.Ş Kozmetik Kategori Müdürü Samra Koçak, kozmetik pazarında 100 milyon dolar civarındaki payın, üst gelir grubuna hitap eden Chanel, Gucci, Christian Dior, Biotherm ve Clinic gibi markalı ürünlerin satıldığı selektif pazara ait olduğunu, büyük bir bölümünü ise geniş yayılım ağına sahip ve müşteri yelpazesi geniş ürünlerin oluşturduğunu ifade etti. 
     Kozmetik sektörünün, krizden diğer sektörler kadar olumsuz etkilenmediğini, kadınların güzellik ve bakımdan vaçgeçememeleri nedeniyle harcamalarında çok fazla kısıtlamaya gitmediklerine işaret eden Koçak, Çarşı Mağazaları'nın markalı ürünlerdeki pazar payının yüzde 35 civarında olduğunu, mağaza, hipermarket, bujiteri ile parfümerilerde satılan ürünler pazarında ise yüzde 5 civarında bir paya sahip olduklarını kaydetti. 
     Koçak, Çarşı Mağazaları'ndaki kozmetik satışlarının yüzde 88'ini markalı ürünlerin oluşturduğunu, bunda en büyük payın ise yüzde 55 ile makyaj ürünlerinde olduğunu vurguladı. 
     Samra Koçak, Türkiye genelindeki kozmetik ürün satışlarında yüzde 50 ile parfümün ilk sırada yer aldığını, bunu yüzde 30 ile cilt bakım 
     ürünlerinin, yüzde 20 ile de makyaj ürünlerinin izlediğini ifade etti. 
     Bu arada Hane Tüketim Paneli Araştırma ve Danışmanlık Hizmetleri A.Ş'nin 12 büyük ilin kentsel ve yarı kentsel bölgelerinde yaptığı bir araştırmaya göre, kişisel bakım ürünlerinde ciroda şampuan ve sabun en büyük kalemi oluştururken, bunları diş macunu, deodorant, cilt bakım ürünleri ve saç boyası takip etti. 
     Son bir yıl içinde bu ürünlerin hızlı tüketim malları içindeki değer payı yüzde 5.2 civarında gerçekleşirken, kriz sonrasında firmaların dolar bazında cirolarındaki daralma ve krizin olumsuz etkilerinin sürmesi nedeniyle son bir yılda kişisel bakım ürünleri sektöründeki ciroda önceki döneme göre yüzde 35 oranında küçülme yaşandı. 
     Araştırmaya göre, kişisel bakım ürünleri pazarında önceki yıllarda olduğu gibi Procter Gamble, Colgate Palmolive, Eczacıbaşı, Gillette, Wella, Evyap, Elida Kozmetik ilk sıralarda yer alıyor. 
     





</TEXT>
</DOC>
