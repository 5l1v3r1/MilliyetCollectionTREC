<DOC>
<DOCNO> 89398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/12/son/sondun05.html </URL>
<DATE> 2002/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Genç İngilizler monarşinin başında Prens William'ı görmek istiyor 
</HEADLINE>
<TEXT>

     İngiltere'nin ünlü yayın kuruluşu BBC tarafından yapılan bir kamuoyu yoklaması, genç İngilizlerin monarşinin başında Prens William'ı görmeyi arzu ettiklerini ortaya koydu. 
     Yetişkinler arasında yapılan ankette yüzde 33 destek alarak, yüzde 47 destek alan babasının ardında kalan Prens William, 18-24 yaş grubu arasında yapılan ankette ise yüzde 35 destek aldı. Babası Prens Charles ise aynı yaş grubundan sadece yüzde 27'lik destek kazanmayı başarabildi. 
     ICM kamuoyu araştırmaları grubu tarafından BBC adına yapılan ankette, bin kişiye, ülkenin ve kraliyetin geleceğiyle ilgili sorular yöneltildi. Ankete katılan İngilizlerin yüzde 63'ü, monarşinin ''modası geçmiş, geçerliliğini yitirmiş bir yönetim biçimi'' olduğu yolundaki görüşlere katılmadığını belirtirken, monarşiyi böyle görenlerin oranı ise yüzde 32'de kaldı. 
     Gençlerin ise bu konuda bölündüklerine dikkat çeken BBC, 18-24 yaş grubunun yüzde 44'ünün, monarşiyi, ''modası geçmiş, devrini tamamlamış bir yönetim biçimi'' olarak gördüğünü, yüzde 45'inin ise bu görüşe karşı çıktığını kaydetti. 
     İngilizler, kraliyet ailesinin halka maliyeti ile ilgili soruları yanıtlarken de yüzde 51 çoğunlukla kraliyet ailesinin İngiltere'ye ''pahalıya mal olduğunu'' bildirdiler. Halkın yüzde 43'ü bu görüşe karşı çıkarken, yüzde 6'sı ise bu konuda kararsız olduğunu bildirdi. 
     Bu konuda gençlerin daha keskin tutum içinde oldukları dikkat çekti. Gençlerin yüzde 62'si, kraliyet ailesinin vergi mükelleflerine büyük yük getirdiği görüşünü desteklerken, yüzde 30'u ''hayır'' dedi, yüzde 8'i ise kararsız kaldı. 
     BBC'nin kraliyet ailesinin geleceğiyle ilgili hazırlayacağı bir programda değerlendirmeye alınacak bu sonuçlar, aralarında 10 ünlü TV yorumcusu, Kraliçe'nin tahta çıkışının 25. yıldönümünde dünyaya gelen bazı ünlüler ve halkın da katılımıyla tartışılacak. 
     





</TEXT>
</DOC>
