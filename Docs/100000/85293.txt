<DOC>
<DOCNO> 85293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/son/sonspo07.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş ''Kadroyu 23'e indirmemiz çok abartıldı'' 
</HEADLINE>
<TEXT>

     A Milli Futbol Takımı, Dünya Kupası hazırlıklarını sürdürdüğü Hong Kong'ta tekne gezintisi yaparak yorgunluk attı. 
     Türkiye'deki eski yolcu gemilerini andıran teknede, Hong Kong'ta satın aldıkları yeni kameralarıyla bol bol görüntü kaydeden Milli Takım futbolcuları, nemli hava nedeniyle ihtiyaçları olan tuzu alabilmek için de tuzlu kuruyemiş yediler. Futbolcular ve teknik heyet ayrıca basın mensuplarıyla sohbet ederken, kendilerine yöneltilen soruları yanıtladılar. 
     Teknik direktör Şenol Güneş, Milli Takım oyuncularının bir hayli yorgun olduğunu, tekne gezisini de özellikle basın mensupları için düzenlediklerini belirterek, ''Böylece sanıyorum, hem oyuncularımız hem de gazeteciler mutlu olmuştur'' dedi. 
     Milli Takım kadrosundaki futbolcu sayısının 27'den 23'e düşürülecek olmasının çok fazla abartıldığını ifade eden teknik direktör Güneş, ''Kadroda kalacak oyunculardan bazıları da belki şampiyona boyunca forma giyme şansı bulamayacak. Bu durumda kadrodan çıkarılacak 4 futbolcu ile kadroda yer alıp forma giyemeyecek oyuncular arasında büyük bir fark olmayacak'' diye konuştu. 
     Basın mensuplarının, Brezilya takımındaki savunma oyuncularının ileriye çıktıkları anlarda, savunmaya çabuk dönemediklerini hatırlatarak, ''Bu durumda Yıldıray, Emre Belezoğlu, Hasan ve Nihat gibi oyuncular Brezilya'ya karşı forma giyebilir mi '' şeklindeki sorularına ise Şenol Güneş, ''Onlar yalnız değil. Okan ve Mustafa İzzet'i unutmayın'' diye yanıt verdi. 
     Bu arada Şenol Güneş bir ara teknenin kaptan odasına çıkarak dümene geçti. Tekne kullanmayı çok özlediğini ifade eden Güneş, ''Biraz da ben kullanayım. Hong Kong'ta deniz dalgalı ama Karadeniz daha dalgalıdır. Biz çok gemi kullandık. Bu tekneyi de limana yanaştırırız'' diye konuştu. 
     Milli Takım Antrenörü Ünal Karaman ise kadroya ikinci kaleci olarak büyük olasılıkla Ömer'e yer vereceklerini açıkladı. 
     





</TEXT>
</DOC>
