<DOC>
<DOCNO> 57980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/19/son/sontur16.html </URL>
<DATE> 2001/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bandırma'da soğuktan bir kişi donarak öldü 
</HEADLINE>
<TEXT>

     Balıkesir'de üç gündür etkili olan yoğun kar yağışı ve tipi yaşamı olumsuz etkiliyor. 
     Yoğun kar yağışı ve tipi yüzünden Bigadiç-Sındırgı ilçeleri ile Sındırgı-Akhisar yolları ulaşıma kapandı. Bandırma-Bursa, Susurluk-Balıkesir-Akhisar yollarında ise tipi ve buzlanma nedeniyle çok zor şartlarda ulaşım sağlanabiliyor. Bu yüzden trafik ekipleri ulaşımı kontrollü olarak sağlıyor. 
     Balıkesir ve ilçelerinde toplam 907 köyden 519'unun yolu ulaşıma kapanırken, 225 köye elektrik verilemediği, 158 köyle de telefon görüşmesi yapılamadığı öğrenildi. 
     Bu arada, Bandırma İlçesi'nde kimliği henüz belirlenemeyen bir kişinin donarak öldüğü, il genelinde, buzlanmaya bağlı olarak kayganlaşan yollarda düşme sonucu kol ve bacakları kırılan toplam 108 kişinin hastanelere başvurduğu bildirildi. 
     Öte yandan, durumu değerlendirmek üzere Vali Utku Acun başkanlığında toplanan İl Kriz Masası, Ayvalık, Gömeç, Burhaniye, Edremit ve Havran dışındaki 13 ilçede ilköğretim okulları ile liselerde eğitim- öğretime yarından itibaren 2 gün süreyle ara verilmesini kararlaştırdı. 
     Toplantıda, ulaşımın kontrollü yapıldığı yollarda zincirsiz araçların seyretmesine izin verilmemesine, ayrıca hava karardıktan sonra küçük araçların bu yolları kullanmamalarına karar verildi. 
     Yetkililer, vatandaşlardan zorunlu olmadıkça özel araçlarıyla trafiğe çıkmamalarını, trafiğe çıkacak kişilerin de yanlarında mutlaka zincir, takoz ve çekme halatı bulundurmalarını istedi. 
     






</TEXT>
</DOC>
