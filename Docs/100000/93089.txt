<DOC>
<DOCNO> 93089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/01/yasam/yas01.html </URL>
<DATE> 2002/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyoğlu’nda artçı şoklar... 
</HEADLINE>
<TEXT>

En ağır’ mekanlarda bile sulu-zırtlak kutlamalar, en in’ alemlerde dolu dizgin tezahüratlar, sokakta gururla salınmalar. İstanbul, başarının hakkını veriyor... 
     AHMET TULGAR 

     Belki de hayat en fazla şarkılar kadar ciddidir. Tarkan nasıl son albümünden bir şarkıyı tornistan edip milli takım marşı yaptıysa, şu gamlı, şu gergin hayatlarımızı da tornistan etmek, bir bayram hayat, bir tornistan hayat yapmak mümkündür. Aniden hoparlörlerden patlayan davul zurnanın da etkisiyle Taksim Meydanı, oradan da bütün Türkiye dev, gürültücü, geveze bir köy izlenimi veriyor. Kaldırımlarda yürüyenler, The Marmara’da oturanlar, herkes birbiriyle yaren. 
     Siyasi gösterilerde ve vandal yılbaşı kutlamalarında, sınıf kutlamalarında sınıf savaşına yataklık eden Taksim Meydanı’nda toplaşmış, davul zurna milli damatlarımızı bekliyoruz. 
     Aslında bu pastoral hafiflik, bu yarenlik hali, ilk belirtilerini daha milli takım ilk 16’ya girdiğinde göstermişti. Artık iyice yerleşti. Önceki gece ise yani Güney Kore zaferinin ardından Beyoğlu’nun meyhaneleriyle ünlü Nevi Zade Sokağı’nda dakkada bir bir artçı şok meydana geliyordu. Normalde ağır başlı, raconcu kalabalık her kadeh dikişten sonra ayağa kalkıyor. Hep bir ağızdan bir tezahürat sonra yine maç geyiği. 
     
     ADAM YUMRUĞU ÇAKIYOR 
     Nevi Zade’nin girişinde ellerinde içki şişeleri, bardakları şarkı söyleyip slogan atan yaklaşık 50 kişilik grubun içinden bir adam, yanındaki çocuğa iki tane çakıyor. Kız arkadaşına sarkılmış. Sonra yine eğlenceye devam. Yumrukları atanla yiyen hiç bir şey olmamış gibi yine yanyana eğleniyor. 
     Tarlabaşı’ndan Taksim Meydanı’na çıkarken, sağda kalan çimenlerin üzerinde gece boyu süren piknikler, İstanbul sokak hayatında günlerce, gecelerce evlere girilmeyen deprem döneminden kalma bir alışkanlık. Bu gece meydandaki piknik tüpü sayısı, neredeyse deprem dönemine yakın. Banklarda ferah ferah yatan evsizler. Bu gece ayrıcalıklı konumlarını kaybetmiş görünüyorlar. Kimsenin eve gitmeye niyetli olmadığı anlaşılıyor. "Biraz kaysana kardeş". 
     
     ’SOKAK KAZANACAKTIR’ 
     Sarkık bıyıklı, kavruk delikanlılar sözleşmiş gibi travestilere rahat bırakıyor. Bu gece travesti de olsa, milli takımımızı destekliyorsa, hoş geldi, sefa getirdi. 
     Meydanın emektar hayat kadını satıcısı bu geceden memnun değil. Herkes tatmini maçta bulmuş. Adamcağız The Marmara’nın önüne park eden arabaların içine kafasını boşuna uzatıyor. 
     Yurttan atılmış solcu bir öğrenci kız arkadaşına hınzırca gülerek, Alman sosyalist Rosa Luxemburg’un bir sözünü söylüyor "Sokak kazanacaktır." 
     İstanbul sokaklarında Alman ve Japon ya da Korelilerin ikisini ayırt edemiyorum sayısı artıyor. 
     Pazar, yani dün öğleden sonra ilk birkaç saat meydana kurulan sahneden bir çığırtkanın, meydanda toplanmaya başlayanları yerli yersiz İstiklal Marşı’na davet etmesi ve insanların esas duruşa geçip geçmeme konusunda kontürpiyede kalmasıyla geçti. 
     
     HEP BERABER, KIVIR KIVIR... 
     Saat 18.00’de Ahırkapı Roman Orkestrası’nın programına 10. Yıl Marşı ile başlaması müthiş bir fikirdi. Böylece kalabalık, Roman nameleriyle ulvi milli marş duruşundan göbek dansına kaydıraktan kayar gibi geçti, indi. 
     Turist kızlar, özellikle çekik gözlüler ay yıldızlı tişörtlerle kalabalığa arkalarını verip fotoğraf çektiriyorlar. Orkestra, Kore’ye sütlü nuriye’ getirten futbolcularımız için "Uçan da kuşlara malum olsun, ben köyümü özledim" türküsünü söylüyor ve kalabalığa söyletiyor. 
     Saat 19.00’da İstanbul Büyükşehir Belediye Başkanı Ali Müfit Gürtuna meydanda. Aynı anda elinde hala bayrak olmayanlara, eğer kalmışsa bayrak dağıtılıyor. Bu arada dev bir fesli Türk figürü kalabalığı yararak ilerliyor. Bir zamanlar böyle bir şeyi bir yabancı gazetede, bir karikatürde görsek kendimizi aşağılanmış hissederdik. Ne değişti 
     
     BU ÇOCUKLAR HEP KAYBOLUR 
     Saat 20.00’da Taksim Meydanı’nda son yılların en büyük kalabalığı oluşmuş durumda. Polis sayısı sürekli arttırılırken, anons edilen kayıp çocuk listesi de uzadıkça uzuyor. Dev ekranda turnuvada Türkiye’nin attığı goller tekrar tekrar gösteriliyor. Bu son yılların en tatlı "de ja vu"su. Her golden sonra on binler yeniden haykırıyor. 
     The Marmara’da başlarına Türk bayrağından bandana bağlamış Koreliler. Bir Arap satın aldığı bir sürü Türk bayrağı balonu yine Türklere dağıtırken milliyetler politikası, abartılı hareketlerle dans eden bir grup eşcinsele kaldırımdaki delikanlılar sevgiyle bakarken cinsiyetler politikası bir süre için çöküyor. En milliyetçi, en maço gecede. 
     Ben de millilerimizi beklerken kendimce birine hitap ederek şarkıya katılıyorum "Aramazsan arama." En azından bu gece. 
     



 YAŞAM 














</TEXT>
</DOC>
