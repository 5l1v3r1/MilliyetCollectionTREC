<DOC>
<DOCNO> 76756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/06/spor/ysenay.html </URL>
<DATE> 2002/04/06/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Acabalar 
</HEADLINE>
<TEXT>

     Beyaz kafa Lorant’ın Fenerbahçe’de her haftaki değişik kadro kullanımı Sarı - Lacivertli ekibin şampiyonluk kovalamacası adına pek de hayra alamet değil bizce... 
     Bırakınız Fenerbahçe’yi, belki de Türkiye’deki bütün üst takım yöneticilerinin hayranlıkla seyrettiği Yusuf’un dün tribünde oturmasının sebebi neydi acaba .. Sakat olmadığını da iyi bildiğimiz bu delikanlıyı dün ısrarla oynatıp, gelecek haftaki Beşiktaş derbisine de hazırlamak Lorant efendinin asli görevi değil midir .. Bu yıl futbolu bırakacağını şık bir gerçekçilikle açıklayan Andersson ve Ogün’de bu kadar ısrar etmenin ne mantığı vardır Fenerbahçe’nin gelecek yılları adına... Andersson oynadığı bütün maçlarda büyük bir pozisyon yetersizliği içinde... Adamın rakiple mücadele gücü kalmamış... Top kendisinde kalsa bile, onu hızla taşıyıp, golü bulacak hali yok... Öyleyse bu isimde bu kadar ısrar niye ki .. Ogün de öyle... Seneye bu formanın içinde olmayacağına göre, Ogün kaptan eşofmanla otursa da, Ceyhun’un neleri yapıp, yapamayacağını hep birlikte izlesek daha doğru olmaz mı sevgili Lorant... Siz ne derseniz bu net gerçeklere Oğuz kardeş... Fenerbahçe’nin gelecek yıl yenilenmeye ihtiyacı olduğunu sağır sultan dahi bildiğine göre, bu işe şimdiden başlamak hem şampiyonluk arayışları, hem de yeni hedefler adına doğru yol değil midir sizce de Oğuz hocam .. Lütfedin de bu konuda bir iki beyanatla bizleri aydınlatın biraz lütfen... 
     Oyuna gelirsek, Revivo’nun attığı golden sonra kaçırdığı fırsatları seyrettik dünkü maçın ilk yarısında... Hadi penaltının kaçması normal de, yan toplardan gelen enfes paslardaki pozisyon hovardalığı hiç yakışmıyordu bizce teknik düşünceleri ve kapasiteleri çok yüksek olan Revivo’ya... 
     İkinci yarı Şükrü Saracoğlu Stadı çimenle harmanlanmış bir çim havuzu haline gelmişti yağan müthiş yağmurla... Yukarıda bahsettiğimiz ağır adamları uzun zaman oyunda tutmakta ısrar eden teknik kulübe, belki de ateşle oynuyor ve Göztepe’nin kontra çıkışlarında yüreği ağzına geliyordu tribünlerin... İşte böylesine bir ağır sahada oynanan maçta Andersson karambolde yere düşüyor, ancak topuğuyla dokunduğu ters vuruşla da karikatür gibi bir gol atmayı beceriyordu nihayet... 
     Kısacası Fenerbahçe, çözülen Göztepe’den üç puan alma başarısını gündeme getiriyor, ama bizim yukarıdaki ACABA’larımızın cevabı farka rağmen açıkta kalmaya devam ediyordu yine de. 
     



 SPOR 




























</TEXT>
</DOC>
