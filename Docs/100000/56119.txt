<DOC>
<DOCNO> 56119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/08/guncel/gun12.html </URL>
<DATE> 2001/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Su zammı kavgası 
     İstanbul’da suya 2002’de yüzde 103’e yakın zam öngören "İSKİ Bütçe Tasarısı"nın görüşülmesi, Tarife Komisyonu’ndaki belediye meclis üyelerinin tepkileri üzerine salı gününe bırakıldı. ANAP’lı Meclis Üyesi Yusuf Sürmen, belediye meclisinde grubu bulunan parti üyelerinin oluşturduğu Tarife Komisyonu’nun İSKİ yönetiminin öngördüğü su zammına yoğun tepki gösterdiğini söyledi. 
     
     16 imzalı pasaport 
     Pasaport başvurusu devlette personel fazlalığının en çarpıcı örneğini oluşturuyor. Pasaport başvuru formlarına başvurudan teslime kadar 16 yetkilinin imzası gerekiyor. Türk Polis Teşkilatını Güçlendirme Vakfı'nca bastırılan formlarda, müracaatın kabul işlemini yapandan dosyaya numara verene, pasaportu yazandan teslim edene kadar her görevlinin imzası, rütbesi ve sicil numarası ayrı ayrı yer alıyor. 
     
     Ağrı Dağı kapışması 
     Türkiye'nin 5165 metre rakımıyla en yüksek dağı Ağrı, iki komşu il Ağrı ile Iğdır arasında paylaşılamıyor. Ağrı Valisi Tahsin Cumhur Ersoy'un "Ağrı Dağı, Ağrı'nındır" açıklamasına tepki gösteren Iğdır Belediye Başkanı Nurettin Aras, Ağrı Dağı'nın Iğdır'a ait olduğunu suvundu. Aras açıklamasında, "Ağrı Dağı'nın yüzde 65'i Iğdır topraklarındadır. Bunun için Ağrı Valisinin açıklamasını talihsizlik olarak değerlendiriyorum" dedi. 
     
     Cinayette ipucu 
     Beyoğlu'ndaki evinde 14 yerinden bıçaklanarak öldürülen "Pucci" restoranın işletmecisi Cevat Tuksavul'un 47 yatağında, katil zanlısına ait olabileceği tahmin edilen bir saç teli bulundu. En küçük ipucunu değerlendiren İstanbul polisinin, Tuksavul'un yaşantısı hakkında ayrıntılı bilgi alabilmek için, sosyete ve eğlence dünyasından bazı kişilerin bilgisine başvurabileceği belirtildi. 
     
     Polis kendini vurdu 
     Esenler'de, polis memuru Mehmet Şişman 39 , silahının kaza ile ateş alması sonucu hayatını kaybetti. İlçe Emniyet Müdürlüğü Trafik Büro Amirliği'nde görevli polis memuru Şişman, arkadaşlarıyla birlikte ekip otosunu temizlerken, kazayla arka koltukta duran MP-5 makineli tabancanın tetiğine dokundu. Göğsüne isabet eden tek kurşunla ağır yaralanan 3 çocuk babası Şişman, kaldırıldığı hastanede kurtarılamadı. 
     
     3 yatılı öğrenci kayıp 
     Niğde'nin Ulukışla ilçesinde yatılı bir ilköğretim okulundan izinsiz ayrılan 12 öğrenciden 9'u ailelerinin yanında bulunurken, 3 öğrenciden haber alınamadı. Ulukışla Mustafa Küçükavşar Yatılı İlköğretim Okulu'nda kimseye haber vermeden okulu terk eden öğrencilerden Yalçın, Mustafa ve Bayram Erdem tüm aramalara karşın bulunamadı. Ulukışla Kaymakamı Muhittin Pamuk soruşturma başlatılacağını bildirdi. 
     
     8 ton sucuk kül oldu 
     Kağıthane'deki Beşler Sucuk Fabrikası'nın çatı katındaki paketleme bölümünde dün saat 22.30 sıralarında elektrik kontağından yangın çıktı. İçerideki sanayi tüpünün patlaması ve rüzgarın da etkisiyle alevler fabrikanın bütün katlarını sardı. Şişli, Kağıthane ve Beyoğlu itfaiyelerinin müdahalesi sonucu kontrol altına alınan yangında, üretimde kullanılan üç makine demir yığınına dönüştü, 8 ton pastırma ve sucuk kül oldu. 
     



 GÜNCEL 

























</TEXT>
</DOC>
