<DOC>
<DOCNO> 94705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/son/sontur09.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP'de bu kez 9'lar bayrak açtı... Seçim isteniyor... 
</HEADLINE>
<TEXT>

     DSP'Lİ 9 milletvekili, DSP'nin, ''hem örgüt temelinde hem de yerel yönetimler ve TBMM zeminlerinde Ecevitlerin öncülüğünde Ecevitsiz yaşama hazırlanabilmesi için hiç zaman yitirilmeden olağanüstü kurultay toplanması'' gerektiğini ifade etti. 
     DSP Bursa Milletvekili Ali Arabacı, Kocaeli Milletvekili Ahmet Arkan, Tekirdağ Milletvekili Bayram Fırat Dayanıklı, Sivas Milletvekili Cengiz Güleç, Ankara Milletvekili Uluç Gürkan, Kütahya Milletvekili Emin Karaa, Çanakkale Milletvekili Sadık Kırbaş, Aydın Milletvekili Ertuğrul Kumcuoğlu ve İstanbul Milletvekili Tahir Köse, Parlamento'da ortak basın toplantısı düzenledi. 
     Hazırlanan ortak metni, ''grubun en genç üyesi'' olarak Bayram Fırat Dayanıklı okudu. 25 Haziran 2002 günü yaptıkları basın toplantısında, ''parti içi birlik, bütünlük ve dayanışmanın bozulmaya başladığı, yaşanan siyasi belirsizliğin hükümet içi uyum ve uzlaşmayı bozduğu'' tespitlerinde bulundukları kaydedilen açıklamada, bu tespitlerinin ne kadar doğru olduğunun, üzücü ve siyaset etiğiyle bağdaşmayan bir sonuç olarak ortaya çıktığına dikkati çekildi. 
     Açıklamada, şu görüşlere yer verildi 
     ''Bu ortamda siyasi belirsizlik iyice derinleşecek, bu da ağır bir sosyal ve ekonomik maliyet yaratacaktır. Sorumluluk taşıdığını iddia eden herkesin bunu dikkatle değerlendirmesi gerekir. 
     Biz, kısa vadeli çıkar hesaplarına dayalı, siyasi ahlak kurallarının gözardı eden, ilkesiz ve yeniden seçilmeyi hedefleyen bir arayış içinde değiliz. 
     Hedefimiz, DSP'ye süreklilik kazandırmak, siyasal partilerin hukuk temelinde kurumsallaşmasını sağlamak, böylece Türk siyasetine öncülük yapmak ve partimizi geleceğe taşımaktır. Siyasete ve siyasetçiye güveni sağlamanın da yolu budur.'' DSP'nin demokratik bir şekilde yeniden yapılandırılmasının kaçınılmaz olduğu savunulan açıklamada, ''DSP'nin, böylece hem örgüt temelinde hem de yerel yönetimler ve TBMM zeminlerinde Ecevitlerin öncülüğünde Ecevitsiz yaşama hazırlanabilmesi için hiç zaman yitirilmeden olağanüstü kurultay toplanmalıdır'' denildi. 
     Açıklamada, DSP'yi her seçimde biraz daha büyüterek sonunda iktidara taşıyan gönüllü ve özverili üyelerin, yapılacak kurultayda da en doğru kararı vereceklerine olan inanç dile getirildi. 
     DSP Ankara Milletvekili Uluç Gürkan, bir soru üzerine, partiden istifa etmeyi düşünmediklerini söyledi. 
     
</TEXT>
</DOC>
