<DOC>
<DOCNO> 66697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/09/guncel/gun01.html </URL>
<DATE> 2002/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ver parayı, kap 5’i 
</HEADLINE>
<TEXT>

Kırık notlarıyla eve gitmekten korkan öğrenciler, arzuhalcilerin önünde kuyruk oldu. Karne başına 1.5 milyon lira alan arzuhalcilerin keyfine polis son verdi... 
     RAMAZAN YAVUZ DHA 

     Eğitim ve öğretim yılının ilk yarısı tamamlanırken Diyarbakır’da karnelerinde zayıf bulunan öğrenciler, açıklarını kapatmak için arzuhalcileri seferber etti. Karnedeki zayıf notlarla eve gitmeye korkan öğrenciler, Diyarbakır Valiliği önündeki arzuhalcilerde para karşılığı zayıf notları düzelttirdi. Başlarına üşüşen yüzlerce öğrencinin zayıflarını tek tek düzelten arzuhalciler, karne başına 1.5 milyon TL aldı. 
     
     Karneler incelendi 
     Ancak bir süre sonra karne düzeltme işleminin yapıldığı alanı polisler bastı. Kırık notu olan öğrencilerin çoğu yeni karneleriyle bir anda buhar olurken polis, arkadaşları kadar hızlı davranamayan öğrencileri durdurup tek tek karnelerini kontrol etti. Öte yandan karnelerinde 7 - 8 zayıf not bulunan bazı öğrenciler de 5 milyona satılan sahte karneleri tercih etti. Diyarbakır Milli Eğitim Müdürü Abdülkadir Buluk, sahte karnelerle ilgili duyum almadıklarını söyledi. 
     



 GÜNCEL 























</TEXT>
</DOC>
