<DOC>
<DOCNO> 61055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/07/son/sontur11.html </URL>
<DATE> 2002/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İşsiz gazeteci intihar etti, meslektaşlarını gözyaşına boğdu 
</HEADLINE>
<TEXT>

     Bursa'da, bir yıldır işsiz olan gazeteci Murat Uçtu, intihar etti. 
     Bursa'da, yerel ve ulusal basın kuruluşlarında 10 yıldır güvenlik muhabiri olarak görev yapan gazeteci Murat Uçtu 30 , arkadaşı olan Çevik Kuvvet Şube Müdürlüğü'nde görevli bir polis memurunun Yeşil Mahallesi Teyyarbey Caddesi'ndeki evinde, kendisini iple asarak hayatına son verdi. 
     Bir yıl önce, çalıştığı basın kuruluşunda işten çıkarılan ve geçen süre içinde başka iş bulamayan Murat Uçtu, bir süre önce de eşinden ayrılmıştı. Bir kız çocuğu bulunan Murat Uçtu'nun intihar ettiği haberini alan meslektaşları, büyük üzüntü yaşadılar. 
     Polis telsizlerinden geçen intihar ihbarını alır almaz olay yerine giden güvenlik muhabirleri, intihar eden kişinin 10 yıldır birlikte çalıştıkları arkadaşları Murat Uçtu olduğunu öğrenince şok geçirdiler. 
     Görevleri gereği yüzlerce cesetle karşılaşan, en korkunç olayların fotoğraflarını çeken güvenlik muhabirleri, arkadaşlarının ipe asılı cesedi karşısında donup kaldılar. 
     Meslekleri gereği olay yerinin fotoğraflarını çekmeleri gereken muhabirler bu kez deklanşörlere basamadan, kameraları çalıştıramadan bürolarına döndüler. 
     






</TEXT>
</DOC>
