<DOC>
<DOCNO> 60255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/02/son/sontur30.html </URL>
<DATE> 2002/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarım Bakanı kazayı anlattı "Kelime i şahadet getirdim" 
</HEADLINE>
<TEXT>

     Tarım ve Köyişleri Bakanı Hüsnü Yusuf Gökalp, Konya'ya gelişinde geçirdiği trafik kazası sırasında dua ettiğini söyledi. 
     Konya Esnaf ve Sanatkarları Odası'ndaki Çiftçiye Doğrudan Gelir Desteği Ödemesi Programı'na katılan Hüsnü Yusuf Gökalp, toplantının ardından, gazetecilerin soruları üzerine, geçirdiği trafik kazasını şöyle anlattı 
     ''Konya'ya gelirken Cihanbeyli İlçesi'ni geçtikten sonra yol buzlu idi. Önümüzde eskort ve Bakan Faruk Bal'ın aracı vardı. Hızlı gitmiyorduk. Ancak, yolun buzlu olması sebebiyle bir anda araç kontrolden çıktı ve kaydık. Arabamız yoldan çıkarak takla attı. Dört teker yukarıda kaldı. Kırşehir Milletvekili Mustafa Haykır, şoförüm ve korumam ile birlikte araçta idik. Milletvekilimizde ufak bir yaralanma var. Onun dışında hiçbirimize bir şey olmadı. Kaza anında dua ettim ve Kelimei Şahadet getirdim. O esnada başka bir şey yapamazdım.'' 
     
     Hastanede ziyaret 
     Bu arada, Hüsnü Yusuf Gökalp ile Devlet Bakanı Faruk Bal, kazada hafif yaralanan ve Selçuk Üniversitesi Tıp Fakültesi Hastanesi Göğüs Cerrahi Servisi'nde tedavi altına alınan MHP Kırşehir Milletvekili Mustafa Haykır'ı ziyaret ederek, geçmiş olsun dileğinde bulundular. 
     Haykır, ziyaret sırasında, ''Sağlık durumum iyi, merak edilecek bir şey yok. Kendimi iyi hissediyorum'' dedi. 
     Hastane Başhekimi Doç. Dr. Orhan Demir de, Gökalp ve Bal'a, Haykır'ın sağlık durumu hakkında bilgi verdi. Haykır'ın göğüs bölgesinde yumuşak doku yaralanması olduğunu belirten Demir, ''Sayın milletvekili bir süre daha hastanemizde müşahede altında kalacak. 
     Çekilen röntgenlerde herhangi bir kırık olmadığı anlaşıldı. Sağlık durumu gayet iyi'' diye konuştu. 
     






</TEXT>
</DOC>
