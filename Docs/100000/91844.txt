<DOC>
<DOCNO> 91844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/son/sontur26.html </URL>
<DATE> 2002/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Banka soyguncusunun kimliği belirlendi 
</HEADLINE>
<TEXT>

     İzmir'in Buca İlçesi'nde İmar Bankası'nın Şirinyer Şubesi'ni soyduktan kısa bir süre sonra, olayda kullandığı silah ve aldığı paralarla birlikte yakalanan sanığın Aydın Etsatıcı 40 olduğu belirlendi. 
     Etsatıcı, sorgusunda, sanat okulu mezunu olduğunu, çalıştığı İzmir Demir Çelik Fabrikası'ndan ilkokul mezunu bir üst ile çalışmak istemediği için ayrıldığını belirtti. Gültepe semtinde oturan evli ve 2 çocuk babası sanığın, daha sonra iş bulamayınca maddi sıkıntıya düştüğü, 1 milyar lira borcu bulunduğu ve bu nedenle banka soymaya karar verdiği öğrenildi. Olay sırasında gaz tabancası kullandığı bildirilen sanığın sorgusunun tamamlanmasının ardından ayrıntılı bir açıklama yapılacağı kaydedildi. 
     Bu arada olay yerine gelen İzmir Emniyet Müdürü Halil Tataş, gazetecilere yaptığı açıklamada, banka yetkililerinin çalınan para miktarını 5,5 milyar lira olarak bildirdiklerini söyledi. 
     Tataş şu bilgiyi verdi 
     ''Daha önce başka illerde yaşanan banka soygunlarından sonra İzmir'de de olabileceği ihtimaline karşılık banka şubeleri çevrelerinde çeşitli önlemler alınmıştı. Şahıs normal vatandaş gibi bankaya giriyor, silahını çekerek paraları istiyor. Bu arada görevliler alarma basıyor. Şahıs paraları alıp bankadan çıkarken, ekiplerimiz tarafından takibe alınıyor. Koşuşturma sonrasında bir apartmanda sıkıştırılarak, paralar ve olayda kullandığı tabanca ile yakalanıyor.'' Tataş, bankada kamera sistemi bulunmadığını, gerekli çevre tedbirlerinin alınması ve zamanında alarma basılması sayesinde zanlının hemen yakalandığını belirterek, operasyona katılan polislere duyarlılıklarından dolayı teşekkür etti. 
     Bu arada, soyguncunun kovalanması sırasında Abdullah Şengül'e ait 35 DDJ 45 plakalı kamyonete, Abdülkadir Çeliköz'e ait 35 DPA 65 plakalı araca ve bir halı temizleme dükkanına, polisin açtığı ateş sonucunda kazayla kurşun isabet ettiği belirtildi. 
     





</TEXT>
</DOC>
