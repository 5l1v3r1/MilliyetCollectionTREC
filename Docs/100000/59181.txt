<DOC>
<DOCNO> 59181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/27/ekonomi/aeko.html </URL>
<DATE> 2001/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit’ten iş güvencesi sözü 
</HEADLINE>
<TEXT>

Başbakan Ecevit’le görüşen sendikacılar, İş Güvencesi Yasa Tasarısı’nın 15 Ocak 2002’ye kadar Meclis’e sevk edilmesi konusunda mutabakata vardıklarını belirttiler 
     ANKARA Milliyet 

     Çalışma Bakanı Yaşar Okuyan ile TİSK Başkanı Refik Baydur arasında tartışmalara neden olan İş Güvencesi Yasa Tasarısı’nda sona gelindi. Başbakan Bülent Ecevit, Türk - İş Başkanı Bayram Meral’e yasanın ABD’ye yapılacak ziyaret öncesinde 15 Ocak 2002 tarihine kadar Meclis’e gönderileceğini söyledi. 
     Ecevit, Türk - İş Başkanı Meral, DİSK Başkanı Süleyman Çelebi ve Hak - İş Başkanı Salim Uslu’yu dün kabul etti. Kabul sonrasında açıklama yapan Meral, İş Güvencesi konusundaki açıklamalarda tatmin olmadıklarını, bu nedenle detaylı bilgi almak için Başbakan’la görüştüklerini belirtti. Meral, Ecevit’in kendilerine İş Güvencesi Yasası’nın Bakanlar Kurulu’nda görüşüleceğini ve 15 Ocak 2002’ye kadar Meclis’e sevk edileceğini söylediğini kaydetti. Meral, re’sen emeklilik, primlerin sınırlandırılması ve ikramiyelerin 2003’e ertelenmesine ilişkin genelge konusundaki görüşlerini de aktardığını belirtti. 
     
     İkramiyede geri adım yok 
     Meral, Ecevit’in re’sen emeklilikte gerekli titizliği göstereceklerini, fakat diğer konularda geri adım atmanın söz konusu olmadığını söylediğini bildirdi. Meral ayrıca, Başbakan’ın belli kesimlerin fedak rlık yapması gerektiğini de vurguladığını ifade etti. Meral, şunları söyledi 
     "Başbakan Ecevit’in imzasıyla yayımlanan genelgede re’sen emeklilik, ücretlerin kısmen sınırlanması, primlerin kaldırılması ve 2002’de yasal olarak verilen ikramiyelerden birisinin 2003’e ertelenmesi yer alıyordu. Re’sen emeklilikte büyük sıkıntının olmaması için Başbakan açıklama yaptığını, bu açıklamanın geçerli olması için gerekli titizliği göstereceğini söyledi. İkramiyelerde herhangi geri adım söz konusu olmadı." 
     
Arjantin gibi olmayalım’      Devlet Bakanı Kemal Derviş, tasarruf önlemlerinin görüşüldüğü komisyon toplantısındaki konuşmasında, 2002’de de sıkı mali politikaların sürdürülmek zorunda olduğunu söyledi. Derviş, "Hedefleri tutturabilmemiz, ülkenin son haftalarda yaşadığı iyiye gidişin bir sebebini oluşturdu. Maliye politikası hedeflerini tutturamayan ülkelerin Arjantin durumunu gazetelerde, televizyonlarda izliyoruz" dedi. Maliye Bakanı Sümer Oral ise komisyonda eleştirileri yanıtlarken, "2002 devletin yapısı gözden geçirilerek, gereksiz teşkilatlar ortadan kaldırılacağı bir yıl" dedi. 
     
Görev tazminatına vergi muafiyeti      Kamuda küçülme ve tasarruf önlemleri paketinde yer alan 880 trilyonluk gelir artırıcı önleme ilişkin yasa değişikliği Plan Bütçe Komisyonu’nda kabul edildi. Bağ - Kur sağlık primi artışı 5 puanda tutularak, birinci derece her yakın için 1 puanlık ek prim ödenmeyecek. Tasarıya eklenen bir madde ile görev tazminatlarından vergi kesilmeyecek. Sakarya hariç, büyükşehir belediye sınırları içinde emlak vergisi yüzde 100 artırılacak. Yurtdışına çıkışlardaki 50 dolarlık harç 70 milyon lira olacak. 
     



 EKONOMİ 


















</TEXT>
</DOC>
