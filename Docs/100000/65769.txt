<DOC>
<DOCNO> 65769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/04/ekonomi/eko02.html </URL>
<DATE> 2002/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF bu gece sevindirecek 
</HEADLINE>
<TEXT>

Yeni stand - by anlaşmasıyla Türkiye’ye 16 milyar doları aşkın kaynak sağlaması beklenen IMF’nin kararını belirleyecek İcra Direktörleri toplantısı bugün yapılıyor 
     IMF İcra Direktörleri Kurulu, bugünkü toplantısında Türkiye’nin yeni niyet mektubu ve stand - by düzenlemesini ele alacak. IMF’nin karar makamı olan 24 üyeli İcra Direktörleri Kurulu’nun toplantısında, yeni stand - by ve niyet mektubunun onaylanacağına kesin gözüyle bakılıyor. 2004 yılı sonuna kadar sürecek olan yeni stand - by döneminde, Türkiye’ye IMF’den toplam 16 milyar doları aşkın dış kaynak sağlanması öngörülüyor. 
     
     Portföyün üçte biri 
     Türkiye’nin, 2002’de sağlanacak 10 milyar dolarlık kaynağın 7 milyar dolarlık kısmını bütçede, geri kalan 3 milyar dolarlık kısmını da Merkez Bankası rezervlerini güçlendirmek için kullanılacağı kaydediliyor. IMF’den, 2002 - 2004 dönemi için yaklaşık 16 milyar dolar kredi bekleyen Türkiye, 2000 - 2004 döneminde toplam 31.5 milyar dolar kredi almış olacak. Türkiye’nin aldığı ve alacağı kredi miktarı, yaklaşık 100 milyar dolarlık kredi portföyü bulunan IMF’nin kredi portföyünün üçte birini oluşturuyor. Türkiye, 2000 yılının başından bu yana IMF’den yaklaşık 15 milyar dolar kredi aldı. Bunun yarıdan fazlası bütçe finansmanı için kullanıldı. 
     IMF İcra Direktörleri Kurulu toplantısının ardından yarın da Dünya Bankası İcra Kurulu’nun, Türkiye’ye vereceği 1.3 milyar dolarlık mali ve kamu sektörü uyum kredisini onaylaması bekleniyor. 
     
6.2 milyar doları bu yıl geri ödenecek      Bu arada Türkiye’nin 2000 yılı başından bu yana aldığı kredinin, vadesi gelen 6.2 milyar dolarlık kısmı bu yıl geri ödenecek. Bu kredinin maliyetinin yüksek olması nedeniyle ertelenmeyeceği ve zamanında ödeme yoluna gidileceği kaydediliyor. Yeni anlaşma çerçevesinde alınacak yaklaşık 12 milyar dolarlık kredinin ise iki yıl üç aylık kısmı geri ödemesiz olurken, dört yıl içinde tamamının geri ödenmesi gerekiyor. Zorunlu hallerde ise üç yıl üç aylık kısmı geri ödemesiz olurken, en geç beş yılda geri ödenmesi gerekiyor. Faizinin ise yüzde 6.61 olacağı kaydediliyor. 
     
Merkez Bankası’nın borç ödeme haftası      IMF’nin Türkiye’ye yönelik 16 milyar dolarlık yeni bir krediyi onaylayacağı bu hafta, Merkez Bankası da önceki yıllarda kullanılan krediler için IMF’ye 700 milyon dolarlık geri ödeme yapacak. Hazine, ise bu hafta 227.6 milyon dolarlık dış borç ödemesi gerçekleştirecek. IMF’nin verilerine göre, Merkez Bankası bu hafta 7 Şubat’ta biri 130 milyon SDR, diğeri de 433.8 milyon SDR olmak üzere toplam 563.8 milyon SDR’lik yaklaşık 699 milyon dolar geri ödeme yapmak zorunda bulunuyor. 
     Hazine ise bugün 69.5 milyon dolar, yarın 11.9 milyon dolar, çarşamba günü 80.2 milyon dolarlık dış borç ödeyecek. Perşembe ve cuma günleri ise sırasıyla 51.4 ve 14.6 milyon dolarlık dış borç ödemesi yapılacak. Bu haftaki ödemeyle birlikte Hazine’nin şubat ayındaki toplam ödemeleri 250.1 milyon dolara ulaşacak. Hazine, 1 Şubat’ta 22.5 milyon dolarlık dış borç ödemişti. 
     Yılbaşından 8 Şubat’a kadar olan dönemdeki toplam ödemeler ise bu haftaki ödemenin yapılmasıyla 656.3 milyon dolar düzeyinde oluşacak. Hazine, ocak ayında toplam 406.2 milyon dolarlık dış borç ödemesi gerçekleştirmişti. 
     



 EKONOMİ 











</TEXT>
</DOC>
