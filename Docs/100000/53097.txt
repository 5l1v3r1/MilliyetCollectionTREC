<DOC>
<DOCNO> 53097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/19/son/sontur06.html </URL>
<DATE> 2001/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP'li bakandan Erkan Mumcu'ya "Az konuş " 
</HEADLINE>
<TEXT>

     Devlet Bakanı Hasan Gemici, ANAP Genel Başkan Yardımcısı Erkan Mumcu'nun, Başbakan Bülent Ecevit hakkındaki sözlerine ilişkin olarak ''Şimdi Böyle bir şeyi söyleyeyim de akıllı desinler diye, sorumlu sorumsuz herkes, her konuda görüş ortaya koyuyor. Gerçekten Türkiye'nin biraz az konuşmaya, biraz itinaya ihtiyacı var'' dedi. 
     Büyük Ankara Oteli'nde düzenlenen 2. Ulusal Çocuk Forumu'na katılan Gemici, buradan ayrılırken, gazetecilerin, ANAP Genel Başkan Yardımcısı Mumcu'nun sözlerini nasıl değerlendirdiğini sormaları üzerine, şöyle konuştu 
     ''Eskiden Türkiye'de Ağır otur, molla desinler düşüncesi hakimdi. İnsanlar, pek kolay kolay konuşmazlardı. Şimdi Böyle bir şeyi söyleyeyim de akıllı desinler diye, sorumlu sorumsuz herkes, her konuda görüş ortaya koyuyor. Gerçekten Türkiye'nin biraz az konuşmaya, biraz itinaya ihtiyacı var. Hele de yaşadığımız ekonomik sıkıntıyla ilgili olumlu gelişmelerin olduğu bu dönemde herkesin, çok daha dikkatli olması gerekir.'' ''Mumcu'nun konuşmaları partisinin görüşlerini yansıtıyor mu '' sorusu üzerine de Gemici, ''herkesin, kendi sorumluluğuyla ölçülü olarak konuşması gerektiğini'' söyledi. 
     Gemici, ''Bu konuşmalar, hükümette bir kriz yaratır mı '' sorusunu ise ''Yaratmaz, diye düşünüyorum. Çünkü, gerçekten hükümetin, Türkiye ile ilgili üstlenmiş olduğu çok önemli görevler var. Bizim hükümet olarak amacımız, bu tür konularla Türkiye'yi tekrar sıkıntıya sokmak değil, Türkiye'nin içinde bulunduğu krizin, sıkıntının bir an önce aşılması ve halkımızın refahı ile mutluluğudur'' diye yanıtladı. 
     Bir gazetecinin, ''ANAP Genel Başkanı Mesut Yılmaz'ın tavrının nasıl olmasını beklersiniz '' sorusunu yöneltmesi üzerine de Gemici, kendisinin bu konuda yeteri kadar konuştuğunu ifade etti. 
     Adalet Bakanı Hikmet Sami Türk de aynı yöndeki soruları, bu konuda konuşmak istemediğini belirterek, yanıtsız bıraktı. 
     






</TEXT>
</DOC>
