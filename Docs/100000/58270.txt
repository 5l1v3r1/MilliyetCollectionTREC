<DOC>
<DOCNO> 58270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/21/son/sondun02.html </URL>
<DATE> 2001/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell "Afganistan başarısı Irak için ölçü olmaz" 
</HEADLINE>
<TEXT>

     ABD Dışişleri Bakanı Colin Powell, Afganistan'da Amerikan ordusunun kazandığı ''hızlı başarının'', Irak'ta Saddam Hüseyin'i devirme kampanyasında da benzer bir başarı kazanılacağı anlamına gelmeyeceğini bildirdi. 
     Powell, The Washington Post gazetesine verdiği özel demeçte, Afganistan'dan sonra ABD'nin, Irak'ı hedef alacağı spekülasyonlarını yatıştırmaya çalıştı. Powell, Saddam Hüseyin'in ordusunun, Afganistan'daki ''hastalıklı'' Taliban güçlerinden çok daha güçlü olduğunu ve Irak muhalefetinin, Afganistan'daki Kuzey İttifakı ile karşılaştırılamayacak konumda bulunduğunu kaydetti. 
     Colin Powell, ''bunlar iki farklı ülke, iki farklı rejim ve iki farklı askeri kapasite. O derece belirgin farklılar ki, Afgan modelini hemen Irak'a uygulayamazsınız'' dedi. 
     Son dönemde ABD yönetiminin, Afganistan'da uyguladığı, ''yerel muhalefet ile işbirliği, havadan bombardıman ve bir miktar Amerikan özel kuvvet askeri'' modelini, Irak'ta da kullanabileceği yorumları sıklaşmıştı. Ancak Powell, Amerikan yönetiminin, Saddam'ı devirmek için sürekli bir arayış içinde olduğunu da hatırlattı. 
     Powell, ABD Başkanı George Bush yönetiminin şu andaki ilgisinin tamamen Afganistan ve Usame bin Ladin üzerinde olduğunu vurguladı. 
     Powell, ''Bin Ladin nerede bilmiyorum. Başka kimse de bilmiyor. 
     Arıyoruz'' dedi. 
     Taliban'ın çökmesinden sonra Bin Ladin'in örgütü El Kaide'nin hangi ülkede faaliyetlerini sürdüreceğiyle yakından ilgilendiklerini belirten Powell, bu çerçevede ilgilerini Somali'de yoğunlaştırdıklarını da kaydetti. 
     Powell, ''herkes Irak'a yoğunlaşıyor. Sanki ortadaki tek şey buymuş veya şu anda yaptığımızın ötesinde bir şey yapmanın zamanıymış gibi. Bütün dünyada peşinden gitmemiz gereken pek çok El Kaide hücresi var. Irak'ın yanı sıra bizi endişelendiren başka ülkeler de var'' dedi. 
     ABD Dışişleri Bakanı, 11 Eylül olaylarının arkasından ABD ordusunun Afganistan harekatına destek için oluşturulan uluslararası koalisyonun, yönetimin Irak'ı hedef alması halinde aynı rolü oynamayacağına da dikkati çekti. Koalisyondaki ülkeler, Washington ve New York'taki terörist saldırılarda Irak'ın parmağı olduğuna ilişkin kesin kanıtlar bulunmadan Irak'a karşı harekata destek vermediklerini ifade ediyorlar. 
     






</TEXT>
</DOC>
