<DOC>
<DOCNO> 86518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/son/sondun03.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İkiz Kuleler'de yukarı çıkan öldü, aşağıya inen kurtuldu... 
</HEADLINE>
<TEXT>

     11 Eylül'de saldırıya uğrayan New York'taki Dünya Ticaret Merkezi'nin 110 katlı ikiz kulelerinde ölenlerin yüzde 69'unun, kuzeydeki binanın en üstteki 19, güneydeki binanın ise üstteki 33 katında bulundukları belirlendi. 
     New York Times gazetesi tarafından yapılan bir araştırmanın sonuçlarına göre, saldırı günü ikiz kulelerde ölen 2823 kişinin 1946'sı bu katlarda bulunuyorlardı. 
     Gazete, kurtarma ekiplerinin bu kişilere yaklaşmaya bile fırsat bulamadıklarını, çekilen fotoğraflardan da yüzlerini tanımaya imkan olmadığını yazdı. Yoğun duman arasında, kurtulmak umuduyla pencerelere çıkan bu kişilerin fotoğrafları en yakın 400 metre mesafeden çekilebildi. 
     
     HBO TELEVİZYONU YAYINLADI 

     Bu arada, 11 Eylül saldırıları sırasında çekilen filmler ilk kez özel Amerikan TV kanalı HBO tarafından yayınlandı. 
     Belgesel nitelikli film, TV'de yayınlanmadan önce, Manhattan'daki Grand Hyatt otelinde düzenlenen özel bir gösteride, olay günü saldırı kurbanlarına yardım etmeye çalışan yaklaşık 1000 kişi tarafından izlendi. İzleyenlerin verdikleri bilgiye göre, filmde çok dramatik sahneler yer alıyor ve yangından kurtulabilmek umuduyla kendilerini ikiz kulelerden aşağı atan kişiler açıkça görülüyor. 
     
     ZEMİN AYAĞIMIN ALTINDAN KAYIYOR 

     İkiz kulelerde mahsur kalan kişilerin yakınlarıyla son haberleşmelerinden örnekler de New York Times gazetesi tarafından yayınlandı. 
     Bunlar arasında, elektronik posta ile ''dış dünyada ne olup bittiğini'' soran bir kişinin yanı sıra, karısına, hayat sigortasından alacağı parayla ilgili soğukkanlılıkla bilgi veren bir kişinin de bulunduğu belirtildi. 
     Kimliği açıklanmayan koca, konuşma sırasında karısına ''zeminin ayağının altında gıcırdamaya başladığını hissettiğini'' söylüyor ve ''sen ve çocuklar benim için dünyalara bedelsiniz'' diyerek ailesine veda ediyor. 
     Gazetenin araştırmasına göre, uçakların çarptığı kesimlerden daha yukarı katlarda bulunan yaklaşık 1100 kişi, ilk darbeyi ölmeden ve yaralanmadan atlatmayı başardı. Bunların 300 kadarının güneydeki kulede, 800'ünün de kuzeydeki kulede oldukları biliniyor. Bu kişiler, bulundukları gökdelenler çökene kadar hayatta kaldılar. 
     
     AŞAĞI İNEN KURTULDU, YUKARI ÇIKAN ÖLDÜ 

     İkinci uçak güneydeki gökdelene çarptıktan sonra bile üst katları sokağa bağlayan bir merdivenin kullanılabilir durumda olduğu ve bu çıkışı kullanan 18 kişinin canlarını kurtarmayı başardıkları belirlendi. 
     Buna karşılık yaklaşık 200 kişinin, aşağıya ineceklerine, çatıya çıkmayı tercih ettikleri saptandı. Bu kişilerin isteyerek mi çatıya çıktıkları, yoksa aşağıya inen merdivenin varlığından habersiz mi oldukları bilinmiyor. Çatıya çıkanlar arasında bulunan Sean Rooney'nin eşi Beverly Eckert, ''Bu tercihin, söz konusu 200 kişinin hayatına malolduğunu'' söyledi. 
     11 Eylül saldırılarında bir trajedi de kuzey kulesinde meydana 
     geldi ve 86-89. katlar arasında mahsur kalan 28 kişi, molozları kaldırarak kendilerine yol açan Liman İdaresi görevlilerinden oluşan küçük bir grup tarafından kurtarıldı. Ancak bu görevlilerin hepsinin öldüğü belirlendi. Öte yandan, yakınlarına telefon etmek ya da unuttukları çantayı almak için, aşağı inmekteyken vazgeçip tekrar yukarı çıkan kişilerin hemen tamamının kurtulma şansını kaybettikleri verilen bilgiler arasında. 
     
     50 KİŞİ KENDİNİ AŞAĞI ATTI 

     Çoğu amatör, çeşitli kişiler tarafından yapılan video kayıtlarının incelenmesi sonucunda da 37 ila 50 kişinin, kuzeydeki kuleden kendilerini aşağı attıkları belirtildi. 
     Güneydeki kuleden ise atlayan olmadığı bildiriliyor. 
     Güneydeki gökdelenin üst katlarında yaklaşık 600 kişinin öldüğü, kuzeydeki gökdelenin ise 91. katından yukarıda bulunan 1346 kişinin hayatını kaybettiği verilen bilgiler arasında. 
     Kulelerin kuzeyde bulunanı, iyi uçuş eğitimi almış Arap kamikaze pilotlar tarafından kaçırılan Boeing uçağıyla vuruldu. Kuzey bina, çelik iskelet taşıyıcı elemanlarının erimesiyle 1 saat 50 dakikada çökerken, hava korsanlarının ikinci Boeing uçağıyla çarptığı ikinci gökdelen olan güneydeki kule, daha alt katlardan isabet aldığından 49 dakika sonra kumdan kale gibi çöktü. 
     





</TEXT>
</DOC>
