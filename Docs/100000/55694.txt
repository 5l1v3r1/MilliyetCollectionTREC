<DOC>
<DOCNO> 55694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/05/son/sonspo10.html </URL>
<DATE> 2001/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım ''Stadımızda terör yok. Keşke herkesin böyle stadı olsa'' 
</HEADLINE>
<TEXT>

     Fenerbahçe Kulubü Başkanı Aziz Yıldırım, FB Şükrü Saracoğlu Stadı'nda terör olmadığını söyledi. 
     Samandıra Tesisleri'ne gelerek, sarı-lacivertli takımın bu sabah yaptığı idmanı izleyen Yıldırım, basın mensuplarıyla sohbet etti. 
     Yıldırım, Galatasaray Teknik Direktörü Mircea Lucescu'nun, bugün bir gazetede yer alan açıklamalarının hatırlatılması üzerine, FB Şükrü Saracoğlu Stadı'nın standartlara uygun olduğunu belirerek, ''Eğer öyle olmasaydı, UEFA, Avrupa kupası maçlarını burada oynatmazdı. Ayrıca bugüne kadar stadımızda herhangi bir olay da yaşanmamıştır. Keşke herkesin böyle bir stadı olsa'' dedi. 
     Fenerbahçe taraftarının da temkinli olduğunu ve kulübüne zarar verecek olaylardan kaçındığını vurgulayan kulüp başkanı Yıldırım, ''Eğer denildiği gibi bu statta olaylar yaşansa, Futbol Federasyonu sahamızı kapatırdı. Bugüne kadar stadımızda herhangi bir olay yaşanmamıştır, bundan sonra da yaşanmayacaktır'' diye konuştu. 
     Aziz Yıldırım, Lucescu'ya verilecek yanıt konusunda da ''Lucescu'ya cevap verecek biri varsa, o da bizim teknik direktörümüz Denizli'dir. Eğer cevap vermiyorsa da demek ki gerek duymuyordur'' dedi. 
     
     'Demogoji yapıyorlar' 

     Fenerbahçe Kulübü Yöntetim Kurulu Üyesi Osman Yalçın ise Galatasaraylı yöneticileri ''demagoji yapmakla'' suçladı. 
     Yalçın, sarı-kırmızılı yöneticilerin, Avrupa Şampiyonlar Ligi'nde Fenerbahçe'nin puan alamamasını eleştirdiğini hatırlatarak, ''İlk sene katıldıklarında onlar da başarısız oldular. Biz yurtiçindeki maçlardan bahsederken onlar demagoji yaparak olayı yurtdışına çekmeye çalışıyorlar'' şeklinde konuştu. 
     Osman Yalçın, Galatasaray'ın ligde son 3 haftada yaptığı maçların ortada olduğunu ve bu maçların nasıl geçtiğini herkesin gördüğünü de söyledi. 
     Transfer çalışmalarına da değinen Yalçın, Fenerbahçe'de transferin hiçbir zaman bitmeyeceğini, şimdiden gelecek sezon için teknik direktör Denizli'nin raporu doğrultusunda çalışmalarını sürdürdüklerini sözlerine ekledi. 
     

     
</TEXT>
</DOC>
