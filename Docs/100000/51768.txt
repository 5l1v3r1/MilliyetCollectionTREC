<DOC>
<DOCNO> 51768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/11/son/sontur12.html </URL>
<DATE> 2001/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
"Köy Hizmetleri'nin kaldırılacağını bütün siyasiler biliyordu..." 
</HEADLINE>
<TEXT>

     Devlet Bakanı Mehmet Keçeciler, hükümet programı yazılırken Köy Hizmetleri'nin İl Özel İdareleri'ne devredileceğini bilmeyen siyasi yetkili olmadığını söyledi. 
     Keçeciler, Konya'nın Seydişehir ilçesinde Beyşehir-Suğla-Apa Kanalı 1. Kısım Projesi inşaatını incelemeleri sırasında, gazetecilerin gündemdeki konulara ilişkin sorularını yanıtladı. 
     Bakan Keçeciler, Köy Hizmetleri'nin verimli çalışmasının, ''yerinden yönetim ilkesiyle'' mümkün olabileceğini belirterek, kamu kurum ve kuruluşlarının ülke ekonomisine uygun hale getirilmesi gerektiğini kaydetti. 
     
     Herkes biliyordu 
     Köy Hizmetleri'nin dinamik bir yapıya kavuşturulmasının amaçlandığını ifade eden Keçeciler, şöyle devam etti 
     ''Hükümetimizin temel programında, Köy Hizmetleri'nin Özel İdareler'e devredileceği hususu yer almıştı. Bir yanlış anlaşılmayı düzeltmek istiyorum Anavatan Partisi Köy Hizmetleri'ni kaldırmak istiyor da, başkaları koruyor şeklinde bir durum anlaşıldı. Hükümet programı yazılırken, Köy Hizmetleri'nin İl Özel İdareleri'ne devredileceğini bilmeyen siyasi yetkili yoktu. Herkes biliyordu. Köy Hizmetleri'yle ilgili tasarrufumuz hükümet protokolüne tamamen uygundur. Köy Hizmetleri çalışanları telaş etmesinler. Her birinin kazanılmış hakları zayi edilmeyecektir'' Mehmet Keçeciler, Köy Hizmetleri'nin yerel yönetime devrinin, bu kurumu daha verimli ve etkin hale getireceğini vurgulayarak, ''Köy bir yerel yönetim birimidir. Yerel yönetim hizmetlerinin, merkezi hükümete bağlı bir genel müdürlük tarafından götürülmesinin doğru olmadığını düşünüyoruz. Köye yapılacak hizmeti mahalleden, köyden seçilmiş il genel meclisleri ile valiler kararlaştıracak. Böylece, demokratik bir yapı kurulmuş olacak. Yoksa yer yarılıp da, Köy Hizmetleri'nin yerin dibine girip, ortadan kaybolacağı gibi bir anlayış son derece yanlıştır'' dedi. 
     
     Memur ve işçi sayısı fazla 
     Bakan Keçeciler, Türkiye'de devlet memuru ve işçi kadrosunun fazla olduğunu vurgulayarak, şunları söyledi 
     ''Bu fakir millet, 2 milyon 800 bin işçi ve memur kadrosunu besleyememektedir. Bütçesinden buraya kaynak ayırmak zorunda kaldığı için yeni vergiler koymak gerekmektedir. Artık, yeni vergi koyulmamalı, masrafı kısıtlamak lazımdır. Bazı tedbirlerimiz var. Ama bunlar kazanılmış hakları ortadan kaldırmayacaktır. Geçen yıl 69 bin memur emekli olmuş. Bunların yerine yeni memur alınmaz ve mevcut personelin de başka kurum ve kuruluşlara yatay geçişi kolaylaştırılırsa, mesele çözümlenebilir.'' Keçeciler, ANAP'tan istifa eden milletvekilleri ile ilgili olarak da, ''İstifa eden arkadaşlarımız bizim eski arkadaşlarımızdır. Bugünkü ekonomik krizi bahane ederek istifa ediyorlar. Bu durumdan dolayı istifaları haksız buluyorum'' diye konuştu. 
     Bu arada, Enerji ve Tabii Kaynaklar Bakanı Zeki Çakan'ın Konya gezisini iptal ettiği, bu nedenle programa katılmadığı bildirildi. 
     






</TEXT>
</DOC>
