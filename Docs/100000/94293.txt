<DOC>
<DOCNO> 94293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/07/son/sontur11.html </URL>
<DATE> 2002/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan "Bahçeli'nin açıklaması geç kalmış bir açıklama" 
</HEADLINE>
<TEXT>

     Adalet ve Kalkınma Partisi AK Parti 
     Genel Başkanı Recep Tayyip Erdoğan, MHP Genel Başkanı, Devlet Bakanı ve Başbakan Yardımcısı Devlet Bahçeli'nin, TBMM'nin 1 Eylül'de toplanarak erken seçim kararı alması yönündeki çağrısını olumlu, ama geç kalmış bir çağrı olarak değerlendirdi. 
     Erdoğan, bazı açılışlara katılmak üzere geldiği Sakarya'nın Hendek İlçesi'nde parti olarak seçime hazır olduklarını ve 1 Eylül tarihini beklemeye gerek bulunmadığını belirterek, ''Beklediğimiz, ancak geç kalmış bir açıklama. Meclis derhal olağanüstü toplantıya çağrılabilir. Ağustos ayında da toplantı yapılıp seçim kararı alınabilir'' dedi. 
     Herkesin sözünün arkasında durması gerektiğini ifade eden Erdoğan, ''Sözünüzün arkasında durun. Madem 3 Kasım'da seçim yapılması talebiniz var, o zaman olağanüstü durum için adım atalım. Süratle seçim kampanyası başlatabiliriz, kaybedecek vaktimiz yok'' diye konuştu. 
     Erdoğan, bir gazetecinin, Başbakan Bülent Ecevit'in görevden çekilmeyeceğim'' yönündeki açıklamasını anımsatması üzerine de, şunları kaydetti 
     ''Ecevit, istediği kadar çekilmeyeceğim desin. Çekileceğim de dese, çekilmeyeceğim de dese inanmayın. Bunun tutarlı bir yanı kalmamıştır. Bu durumun sorumlusu Ecevit değil, Bahçeli ve Yılmaz'dır. 
     Her ikisi de, seçim yapma kararı verdikten sonra, kendileriyle seçime kadar rahatlıkla bir ara hükümet kurulabilir ve yürütülebilir. Bu millete bu kadar saygısızlık olmaz. Millet, hükümet istifa diye bağırırken koltuğa sarılıyorlar. Bunun bedelini de biz ödüyoruz.'' 
     





</TEXT>
</DOC>
