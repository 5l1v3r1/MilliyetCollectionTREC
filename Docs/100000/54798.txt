<DOC>
<DOCNO> 54798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/30/dunya/dun01.html </URL>
<DATE> 2001/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak’a saldırı planı yok 
</HEADLINE>
<TEXT>

     YASEMİN ÇONGAR Washington 

     ABD Dışişleri Bakanı Colin Powell, Türkiye’de piyasalara olumsuz etki yapan "Irak’a kısa süre içinde bir Amerikan saldırısı düzenleneceği" yönündeki beklentinin "asılsız" olduğunu söyledi. Powell, medyada yer alan birtakım yorumlara dayanan bu beklentinin ardında "somut bir veri" olmadığını ve Bush yönetiminin, Irak’a savaş açma yönünde bir planının henüz bulunmadığını vurguladı. 
     Türkiye’nin Irak’a karşı olası bir saldırıya destek vermesinin "elzem" olup olmadığı yönündeki bir soruyu da yanıtlayan Powell, "Irak’ın bölgesi için oluşturduğu tehlike konusunda ne yapılabileceğine ilişkin olarak, Başkan’ın elinde birçok seçenek var. Ama benim, kimsenin henüz ilan etmediği bir savaş konusunda konuşmam uygun olmaz, spekülasyon ve hipotezin ötesine geçmez" dedi. 
     ABD Dışişleri Bakanı, Türkiye ve ABD’nin bölgedeki diğer dostlarıyla sürekli temasta olduklarını da vurguladı ve "Herhangi bir eylem için kimseden izin alma durumunda değiliz. Ama o bölgede ciddi çıkarları olan yakın dostlarımız olduğunun farkındayız ve onlarla yakın danışmalarda bulunmayı sürdüreceğiz" diye konuştu. 
     
     Kıbrıs’ı Cem’le görüşüyorum’ 
     Bu arada Anadolu Ajansı’nın haberine göre Powell, Kıbrıs konusundaki son durumu değerlendirirken, "Bu konuda İsmail Cem ile düzenli olarak konuşuyoruz. Biz, BM ve diğerleriyle bir çözüm yönünde çalışılmasına destek veriyoruz. Kıbrıs’ta ilerlemeye yönelik bir ivme görmek istiyorum. Türkiye ziyaretimde, bu konuda neler yapılabileceğini araştıracağız. Ancak özel bir öneriyle gitmiyorum" dedi. 
     



 DÜNYA 














</TEXT>
</DOC>
