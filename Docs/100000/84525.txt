<DOC>
<DOCNO> 84525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/son/sondun12.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Türkiye'ye yapılacak saldırıyı önlemiş 
</HEADLINE>
<TEXT>

     ABD Başkanı George Bush yönetimi, 11 Eylül terörist saldırılarını düzenlemek üzere El Kaide terör örgütünün uçak kaçırma planlarına ilişkin istihbarat raporlarını değerlendirmede başarısız kaldığı suçlamalarına karşılık, bu raporların çok ''muğlak'' olduğu gerekçesiyle kendini savundu. 
     ABD Başkanı Bush'un Ulusal Güvenlik Danışmanı Condoleezza Rice, El Kaide'nin uçak kaçıracağına ilişkin istihbarat raporunun gelmesine karşın, bu konudan kamuoyunu haberdar etmemeleri ve saldırıları engellemede başarısız kalındığı eleştirilerini yanıtlamak üzere Beyaz Saray'da bir basın toplantısı düzenledi. 
     Rice, geçen yıl Ağustos ayında Başkan Bush'a iletilen istihbarat bilgilerinin ''çok genel ve muğlak'' olduğunu ve kaçırılan uçakların binalara karşı füze gibi kullanılacağına ilişkin hiçbir belirti bulunmadığını söyledi. Condoleezza Rice, teröristlerin saldırı planlarının, ABD'nin yurtdışı birimlerine yönelik olduğunun zannedildiğini, ancak ''zamanı, yeri ve yöntemi'' konusunda hiçbir bilgi bulunmadığını kaydetti. 
     Rice, ''Ben, kimsenin bu insanların bir uçak kaçırıp Dünya Ticaret Merkezi'ne, bir başkasını da Pentagon'a çarpacaklarını önceden tahmin edebileceğini zannetmiyorum'' dedi. 
     
     ''TÜRKİYE'DE SALDIRI PLANI ÖNLENDİ'' 
     Terörizmle mücadelede çalışan yetkililerin, 2001 yazında düzenli olarak biraraya geldiğini ve tehdit değerlendirmesi yaptığını belirten Rice, bu toplantılar sayesinde Roma, Türkiye ve Paris'te Amerikan çıkarlarının hedef alındığını terörist saldırı planlarının bozguna uğratıldığını söyledi. 
     Rice, geçen yıl 6 Temmuz'da Amerikan istihbarat birimlerinin toplandığını ve geçmişte Türkiye ve Roma'da potansiyel saldırılar düzenlenmesi konusunda büyük endişe bulunduğu için, Amerikan terörle mücadele yetkililerinin yaşamsal önemde olmayan yolculuklarının ertelenmesine karar verildiğini anlattı. Condoleezza Rice, Temmuz ortasında, yaklaşmakta olan G-8 zirvesinde güvenliğin sağlanması için olağanüstü önlemler alındığını ve bu sırada elde edilen bilgiler çerçevesinde, Paris, Türkiye ve Roma'daki saldırıların önlendiğini kaydetti. 
     Ağustos ayında Amerikan havayolu şirketlerinin, teröristlerin uçak kaçırma girişiminde bulunma ihtimaline ilişkin özel olarak uyarıldığını belirten Rice, bu tehditleri kamuoyuna duyurmamayı tercih ettiklerini söyledi. 
     
     KONGRE SIKINTILI 
     Ancak Rice'ın savunmasının kongre üyelerini tatmin etmesi beklenmiyor. Senato çoğunluk lideri Tom Daschle, Başkan Bush'un kongreye gerekli bilgileri zamanında vermediğini ve bu bilgilerin kamuoyundan 8 ay gibi bir süre saklandığını belirterek, ''çok endişeliyim'' dedi. 
     Daschle, ''Başkan Bush'a, El Kaide'nin uçak kaçırma planlarına ilişkin 11 Eylül'den önce bir istihbarat geldiği haberinin kongreye verilmesi neden 8 ay aldı Bu istihbaratı almasının ardından Beyaz Saray hangi önlemleri devreye koydu Bunları bilmek hakkımız'' diye konuştu. 
     ABD kongresinin iki kanadı, 11 Eylül saldırılarıyla ilgili ABD birimlerinin istihbarat başarısızlığı konusunda ortak bir soruşturma yürütüyor. Bush'un, uçak kaçırma planlarından önceden haberdar olduğunun ortaya çıkmasıyla kongre, ABD Adalet Bakanlığı'ndan, Federal Soruşturma Bürosu FBI hakkında soruşturma açmasını da istedi. 
     Beyaz Saray, CBS televizyonunun, Başkan Bush'un uçak kaçırılacağından, 11 Eylül'den aylar önce haberdar edildiğine ilişkin yayını üzerine, bu gerçeği itiraf etmek zorunda kalmıştı. New York Times gazetesi de, kısa süre önce, Arizona'daki bir FBI ajanının, El Kaide'nin ABD'deki uçuş okullarına adamlarını gönderdiği ve bu konuya hassasiyet gösterilmesi gerektiği yönünde bir rapor hazırladığını yazmıştı. Ancak FBI ajanının raporu, istihbarat biriminde ilgi görmemişti. FBI ayrıca, Minnesota'da uçuş eğitimi alırken şüpheleri üzerine çeken Zekeriya Musavi'nin tutuklanmasıyla bu rapor arasında bağlantı kurmakta da başarısız olmuştu. 
     Musavi'nin, 11 Eylül terörist saldırılarına katılacak 20'inci terörist olduğu ancak yakalandığı için eyleme katılamadığı zannediliyor. 
     





</TEXT>
</DOC>
