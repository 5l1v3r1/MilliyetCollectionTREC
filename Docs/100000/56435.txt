<DOC>
<DOCNO> 56435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/10/son/sondun06.html </URL>
<DATE> 2001/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD kuşkulu yabancıları "gizli kanıtla" sınırdışı edecek 
</HEADLINE>
<TEXT>

     ABD, 11 Eylül saldırılarından sonra aldığı önlemler çerçevesinde, ülkede yasadışı bulunan yabancıları, ''gizli kanıtları'' gerekçe göstererek tutuklayıp, sınırdışı etmeye hazırlanıyor. 
     ABD Adalet Bakanlığı, ülkede yasadışı bulunan yabancılara ilişkin, ulusal güvenliği tehdit eden ''gizli kanıtlar'' bulunması halinde tutuklanmaları ve sınırdışı edilmeleri için yetkilerini genişletmek üzere, Federal Temyiz Mahkemesi'ne başvurdu. 
     ABD, bu çerçevede, kanunsuz olarak ülkede bulunan bir yabancıyı, özel güvenlik soruşturmasından geçen yargıçlar tarafından yargılayacak ve tutuklanan yabancıya ve avukatına, yargılamanın hangi suçtan yapıldığını, ulusal güvenlik gerekçesiyle açıklamayacak. 
     ABD Adalet Bakanlığı'nın, ABD Başkanı George W. Bush yönetiminin göreve gelmesinden önce de böyle bir yetkisi bulunuyordu. Eski Başkan Bill Clinton döneminde, ''gizli kanıt'' bulunduğu iddiası, yabancılara karşı kullanılmıştı. Ancak bu uygulamaya karşı çıkan Bush döneminde, anti demokratik bir uygulama olarak görülen ''gizli kanıtlara'' hiç başvurulmadı. Ancak gözlemciler, 11 Eylül'ün, gizli kanıt gerekçesini yeniden gündeme getirdiğine dikkati çekiyorlar. 
     ABD göçmen bürosu yetkilileri ve savcılar, ''gizli kanıt'' uygulamasını eleştirenlerin ''saf ve haksız'' olduğunu öne sürüyorlar. 
     Bu yetkililere göre, hükümet, terörizm veya başka bir suç işlediğinden şüphelenilen kişiye, ne ile suçlandığı hakkında kanıt sunarsa hükümetin terörizmi durdurmak için kullandığı Amerikan istihbarat kaynak ve metotlarına ilişkin bir yol haritasını da açıklamış olacak. 
     Söz konusu davalarda, hükümet sadece yargıca bilgi verirken, mahkeme salonunda ne aile, ne basın ne de ziyaretçi bulunuyor. 
     Canlandırılacak uygulama çerçevesinde daha önce kapanmış bazı göçmen davalarının da yeniden açılmasının beklenebileceği belirtiliyor. 
     Texas'ta 22 Eylül'de tutuklanan bir Filistinli'nin avukatı Karen Pennington, gazetecilere açıklamasında, ''müvekkilimi gözü bağlı ve eli kelepçeli savunuyormuş gibi hissediyorum'' dedi. 
     Pennington, müvekkilinin dosyasını görmesine izin verilmediğini, bu çerçevede Filistinli'nin neyle suçlandığını bilmediğini ve bilgisinin, basına sızan gayri resmi haberlerle sınırlı olduğunu belirtti. 
     Sivil haklar savunucuları, ''gizli kanıt'' uygulamasının anayasaya aykırı olduğunu, çünkü yabancılara kendilerini savunma hakkı tanımadığını belirtiyorlar. 
     ABD'de 11 Eylül'den sonra, ülkede kaçak bulunan, aralarında Türklerin de olduğu, çoğunluğu Müslüman ülkelere mensup yaklaşık 600 kişi gözaltına alınmıştı. 
     






</TEXT>
</DOC>
