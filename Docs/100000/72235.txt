<DOC>
<DOCNO> 72235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/13/ekonomi/aeko.html </URL>
<DATE> 2002/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Memur atılmayacak 
</HEADLINE>
<TEXT>

IMF heyeti, memur sayısının fazla olmadığına ikna oldu. Kamudaki personel sorununun memurların vasıflarının düşük olmasından kaynaklandığı sonucuna varıldı 
     ANKARA Milliyet 

     IMF, kamu personel reformunun memur sayısının azaltılması ile ilgili ısrarından vazgeçti. IMF heyeti, Maliye Bakanlığı ile yaptığı görüşmelerde memur sayısının yüksek olmadığı konusunda ikna edildi. Kamu personelinden kaynaklanan sorunun memur sayısında değil memurların vasıf ortalamasının düşüklüğünden kaynaklandığı üzerinde görüş birliğine varıldı. 
     1 milyon 750 bin memurun çalıştığı kamuda, vasıflarına uygun olmayan görevlerde personel çalıştırıldığı ve görev tanımına uygun olmayan atamalar yapıldığını belirten IMF heyetinin, personel reformunda iyi yönetişime ağırlık vereceği belirtildi. Öte yandan KİT’lerdeki atıl istahdam Dünya Bankası tarafından da incelemeye alındı. KİT’lerdeki istihdam durumunu kıyaslamalı olarak inceleyen Banka uzmanları, aynı niteliğe sahip özel şirketlerle karşılaştırma yapıyorlar. 
     
     Bölge müdürlükleri kapanacak 
     IMF Türkiye Masası Şefi Juha Kahkonen de dün görüştüğü Maliye Bakanı Sümer Oral ile bütçe, vergi reform stratejisi, aralık ayında alınan küçülme önlemleri içinde yer alan bölge müdürlüklerinin kapatılması, personel ve muhasebe reformlarını ele aldı. 
     Bölge müdürlüklerinin 30 Mart’a kadar kapatılması gerektiğini kaydeden Oral, bu konudaki çalışmanın, "kamu hizmetlerini aksatmayacak bölge müdürlüklerinin kapatılması" doğrultusunda sürdüğünü söyledi. 
     Kamudaki ücret dengesizliğini gidermek amacıyla çıkarılan kararnamenin 15 Mart’a yetişebileceğini ifade eden Oral, bu kararnamenin ücret dengesizliğini gidermeye yönelik ilk adım olduğunu vurguladı. 
     
Toskay iyi arkadaşım, şik yet etmemiştir’      Maliye Bakanı Sümer Oral, Kahkonen görüşmesinin ardından soruları yanıtlarken, Devlet Bakanı Tunca Toskay’ın ihracattaki gerileme ve KDV iadelerindeki bürokrasiye ilişkin yakınması konusunda, şöyle konuştu 
     "Orada bürokrasiyi azaltmak için çok önemli önlemler aldık. KDV iadelerinin hızlandırılmasına ilişkin tebliği yayınladık. Özel kesimle, ihracatçılarla görüşüyoruz. KDV iadelerinde hızlanma olduğunu söylüyorlar. Gerekirse yeniden üzerinde dururuz. Önemli olan ihracatı daha da ileriye götürmektir. İhracatla ilgili her türlü tedbiri almak gerekir." Oral, Toskay’la samimi arkadaş olduklarını da belirterek, "Söylediklerinden bir şey çıkarmaya çalışmak yanlış. Hiç orada bir şey aramayın" dedi. 
     
Maliye güven verdi’      Kahkonen, Bakan Oral ile görüşmesinde, geçen yıl mali hedeflerde gösterilen performansın piyasalarda güveni sağladığına işaret etti. Oral da görüşme sonrası yaptığı açıklamada, 2002 yılı mali hedeflerinde herhangi bir değişikliğin veya tereddüdün söz konusu olmadığını belirtti. 
     



 EKONOMİ 



















</TEXT>
</DOC>
