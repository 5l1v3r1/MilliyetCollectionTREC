<DOC>
<DOCNO> 57373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/15/son/sonspo03.html </URL>
<DATE> 2001/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Leedsli Woodgate suçlu bulundu Bowyer ise beraat etti 
</HEADLINE>
<TEXT>

     AFC Leeds United takımının ünlü oyuncularından Jonathan Woodgate, sokak kavgasına karışmak ve Asyalı bir öğrenciyi dövmek suçlarından 100 saat zorunlu kamu hizmeti cezasına çarptırıldı. 
     Bir eğlence gecesinin sonunda, bar çıkışında 21 yaşındaki Asya kökenli Safraz Najeib'i dövmek suçunu işlediği kesinleşen Woodgate'in, bu sırada kurbanına öldürücü yaralar vermediğinin belirlenmesi ise, onu 3 yıla dek ağır hapis cezasından kurtardı. 
     Aynı kavgaya karışan Woodgate'in arkadaşı Paul Clifford ise, kurbanın vücudunda öldürücü hasarlar meydana getirmekten de suçlu bulundu ve aynı jüri bu kişiye ise 6 yıl hapis cezası uygun gördü. 
     Woodgate'in bir başka arkadaşı olan Neale Caveney ise, yalnızca kavgaya karışmaktan suçlu bulundu ve o da Jonathan Woodgate gibi kamu hizmeti cezasına çarptırıldı. Bu arada suçlu bulunan sanıklar, haklarındaki kararların ve aldıkları cezaların açıklanmasından sonra da masum oldukları iddialarını sürdürdüler. 
     Olayda adı geçen ve aynı davada yargılanan AFC Leeds United'ın bir başka oyuncusu Lee Bowyer ise kavgaya karıştığı ve Safraz Najeib'e dayak atarak öldürücü yaralar verdiği iddialarının kanıtlanamaması sonucunda beraat etti. 
     Bu arada gerek Jonathan Woodgate, gerekse Lee Bowyer, davanın akışı sırasında yalan söyleyerek ya da gerçekleri saklayarak süreci uzattıkları için, bu süre içinde ortaya çıkan tüm mahkeme masraflarını ödemeye mahkum edildiler. Her iki futbolcunun ödeyecekleri rakamın yaklaşık 1'er milyon sterlin civarında olacağı belirtiliyor. 2 ünlü futbolcunun spor yaşamlarına ise dönebilecekleri belirtiliyor. 
     






</TEXT>
</DOC>
