<DOC>
<DOCNO> 78471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/15/son/soneko08.html </URL>
<DATE> 2002/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Aktaş Elektrik yargıya başvurdu 
</HEADLINE>
<TEXT>

     Aktaş Elektrik, imtiyaz sözleşmesinin iptal edilerek elektrik dağıtım faaliyetlerinin devri ve yaklaşık 44 trilyon lirayı bulan Hazine bonosu üzerine ihtiyati tedbir konulması kararlarına karşı yargıya başvurdu. 
     Aktaş Elektrik'ten Borsa'ya gönderilen açıklamada, Elektrik Mühendisleri Odası tarafından şirket ile bakanlık arasında imzalanan İmtiyaz Sözleşmesi, Türkiye Elektrik Dağıtım A.Ş. TEDAŞ ile imzalanan işletme hakkı devir sözleşmesi ve Türkiye Elektrik Üretim ve İletim A.Ş. TEAŞ Genel Müdürlüğü ile imzalanan enerji satış anlaşmasının iptali istemiyle Danıştay nezdinde açılan dava sonucunda Danıştay 10. Dairesi'nin söz konusu imtiyaz sözleşmesinin iptaline karar verdiği hatırlatıldı. 
     Bakanlığın bunun üzerine şirketin imtiyaz sözleşmesi kapsamında 16. görev bölgesindeki elektrik dağıtım ve ticaret faaliyetlerini 
     sürdürmesi esaslarını belirleyen şartlar ve hükümlerin ortadan kalktığı gerekçesiyle 1 Nisan 2002'deki yazısıyla şirket tarafından yürütülmekte olan bölgedeki elektrik dağıtım ve ticaret faaliyetlerini 2 Nisan itibariyle TEDAŞ Genel Müdürlüğü'nce fiilen devralınarak yürütüleceğini bildirdiği kaydedilen açıklamada, söz konusu kararın şirkete bildirilmesinin ardından aynı gün TEDAŞ tarafından işletmenin fiilen devralındığı belirtildi. Açıklamada, şöyle denildi ''Enerji ve Tabii Kaynaklar Bakanlığı'nın belirtilen bu işlemin şirketimizin görev yapmasının esas dayanağını teşkil eden ve 30 yıl süre ile imtiyaz hakkı veren görevlendirme ve bölgesindeki dağıtım tesislerini işletme haklarını aynı süre ile şirketimize veren 94 6544 sayılı Bakanlar Kurulu kararları yürürlükte olması nedeniyle öncelikle ve ivedilikle yürütülmesinin durdurulmasına ve duruşma yapılarak iptaline karar vermesi talebiyle 9 Nisan'da Ankara 5. İdari Mahkemesi'nde dava açılmıştır.'' Açıklamada ayrıca, Türkiye Elektrik Ticaret ve Taahhüt A.Ş. TETAŞ tarafından, Bakanlık uygulaması neticesinde alacakların tahsilinin riskli hale geldiğinin beyan edilmesiyle şirketin tüm mal varlığı üzerine Ankara 5. Asliye Ticaret Mahkemesi'nde ihtiyati tedbir konulmasının talep edildiği belirtildi. Mahkemenin ise talebin kısmen kabulüyle sadece bir banka nezdindeki şirketin yaklaşık 44 trilyon lirayı bulan Hazine bonosu üzerine ihtiyati tedbir konulması doğrultusunda karar verdiğinin öğrenildiği kaydedilen açıklamada, karara karşı şirketin hiçbir şekilde TETAŞ'a tahakkuk etmiş ve ivedilik gerektiren bir borcu olmaması nedeniyle itiraz edildiği, mahkemece itiraza ilişkin olarak 18 Nisan'ın duruşma günü olarak belirlendiği duyuruldu. 
     





</TEXT>
</DOC>
