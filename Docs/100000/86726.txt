<DOC>
<DOCNO> 86726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/son/sondun13.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Claudia Schiffer kontes oldu... 
</HEADLINE>
<TEXT>

     Yapımcı Matthew Vaughn ile haftasonunda dünyaevine giren Claudia Schiffer, eşinin aristokrat olması nedeniyle ''kontes'' unvanını taşıyacak. 
     Internetteki ''imdb'' sitesinin haberine göre, ''çiçeği burnunda gelin'' Schiffer, artık soylu bir kontes. 
     Schiffer'ın kontesliğe giden öyküsü ise Yeşilçam filmlerini aratmayacak derecede karışık. Yıllarca Robert Vaughn'u babası olarak bilen ve onun soyadını taşıyan 31 yaşındaki Matthew Vaughn, gerçek babası olduğunu iddia eden George Drummond'ın seneler sonra ortaya çıkmasıyla sarsıldı. 
     Önce buna inanmayan Vaughn, test yaptırmaya da yanaşmadı. Ancak, yapılan testlerin sonucunda Drummond'ın Vaughn'un gerçek babası olduğu ortaya çıktı. Windsor Şatosu'nda dünyaya gelen ve Kral 6. George'un torunu olan George Drummond'un asıl ismi de ''George Albert Harley De Vere Drummond''. 
     Yapımcı Matthew Vaughn'un annesi Kathy Keaton'ın soylu Drummond'ı yıllar önce terkettiği için oğluna da birlikte yaşadığı Robert Vaughn'un soyadını verdiği belirtildi. 
     Kont unvanını taşıyan Matthew Vaughn, buna rağmen soyadını değiştirmediği de ifade edildi. 
     Bu arada, Schiffer'ın eşi Matthew Vaughn, 1 yıl çalışmayarak ''uzun bir balayı'' yapacağını açıkladı. 
     Vaughn, yapımcılığını üstlendiği, Guy Ritchie'nin ''Swept Away'' adlı filminin Cannes Film Festivali'nde olumsuz eleştiri alması nedeniyle çok üzüldüğünü ve dinlenmek istediğini söyledi. 
     
     Düğün fotoğraflarını beğenmedi 

     Ünlü Alman manken Claudia Schiffer, Hello dergisine 700 bin euroya sattığı düğün fotoğraflarının bazılarının yer aldığı sayfayı beğenmediği için, bu fotoğrafların yayımlanmasını istemiyor. 
     İnternetteki ''peoplenews'' sitesinin haberine göre, dergide yayımlanması için çekilen düğün resimlerinin olduğu sayfanın taslağı Schiffer'e gönderildi. 
     Schiffer'in sayfadaki fotoğrafları beğenmediği için yayımlanmasını istemediği belirtilen haberde, derginin düğünde çekilen başka fotoğraflarla bir sayfa daha hazırlayıp ünlü mankene göstereceği kaydedildi. 
     Yeni sayfanın hazırlanması zaman alacağı için, düğün fotoğraflarının, düğün gününden 10 gün sonra yayımlanacağı belirtilen haberde, Hello dergisinin sahibi Eduardo Sanchez-Junco'nun bu yüzden çok kızgın olduğu kaydedildi. 
     





</TEXT>
</DOC>
