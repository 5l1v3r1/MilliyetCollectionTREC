<DOC>
<DOCNO> 50215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/02/son/sonspo10.html </URL>
<DATE> 2001/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Denizli ''Taraftarın güvenini boşa çıkarmayacağız..'' 
</HEADLINE>
<TEXT>

     Fenerbahçe Teknik Direktörü Mustafa Denizli, artık Avrupa Şampiyonlar Ligi'ni geride bıraktıklarını ve tüm konsantrasyonlarını Birinci Süper Futbol Ligi'ne verdiklerini söyledi. 
     Sarı-lacivertli takımın Samandıra Tesisleri'nde bu sabah yaptığı idmanın ardından basın mensuplarının sorularını yanıtlayan Mustafa Denizli, özellikle dönem itibariyle sakat futbolcuların sayısının fazla olduğunu belirterek, ''Sakatlıkların olması çok önemli değil. 
     Ogün, Revivo ve Oktay'dan sonra, Rapaiç ve Abdullah'ın da sakatlıkları bulunuyor. Hiç olmasa daha iyiydi, ancak bunları da aşarız'' dedi. 
     Denizli, bugünkü idmana çıkmayan Rapaiç'in, FC Barcelona maçında bileğine darbe aldığını, ayağı şiştiği için tesislerde tedavi olduğunu söyledi. 
     Denizli, bir gazetecinin, ''Sakatlıkların fazla olması nedeniyle transferi düşünür müsünüz '' biçimindeki sorunu, ''Hayır, transferi kesinlikle düşünmüyorum'' diye yanıtladı. 
     
     'Taraftarın ne istediğini biliyorum' 

     Denizli, İspanya dönüşünde kendilerini Atatürk Havalimanı'nda karşılayan ve özellikle kendi lehine tezahürat yapan taraftarların ne istediklerini bildiğini kaydetti. 
     Taraftarların bu desteğinin güzel olduğunu vurgulayan Denizli, ''Onlar bize güveniyor. Biz de onların beklentilerini boşa çıkarmayacağız'' diye konuştu. 
     Denizli, hafta sonunda Gaziantepspor ile yapacakları maça en iyi şekilde hazırlandıklarını da kaydederek, ''Gaziantep'te iyi bir maç olacak. Artık önümüzde yalnızca lig var. Gaziantep deplasmanında iyi oynayıp, istediğimizi almak istiyoruz. Uzun yıllardır takımımız Gaziantep'te maç kazanamıyor. Ancak pazar günü bu şanssızlığı da yenmek istiyoruz'' dedi. 
     Bir gazetecinin, ''Gaziantepspor maçında uzun süredir görmediğimiz futbolcuları sahada görebilir miyiz '' biçimindeki sorusu üzerine de Denizli, ''Herkesi görebilirsiniz'' diye konuştu. 
     Denizli, yurtdışında tedavi olan Oktay ile İstanbul'a döndükten sonra görüşme yapacaklarını ve bu futbolcunun durumunu buna göre değerlendireceklerini de sözlerine ekledi. 
     






</TEXT>
</DOC>
