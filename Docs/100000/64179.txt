<DOC>
<DOCNO> 64179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/25/son/sonspo13.html </URL>
<DATE> 2002/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
A Milli futbol takımımızın rakiplerini tanıyalım... 
</HEADLINE>
<TEXT>

     12. Avrupa Futbol Şampiyonası 7. Eleme 
     Grubu'nda Türkiye'ye, bugün çekilen kura sonucunda rakip olan ülkelerin Avrupa Şampiyonası performansları, İngiltere dışında parlak değil. 
     Türkiye ile birlikte grup birinciliği mücadelesi vermesi beklenen, futbolun beşiği sayılan ülke İngiltere, şampiyonanın elemelerine Türkiye gibi 11 kez katıldı. İngiltere, elemeler ve finallerde yaptığı toplam 81 maçta, 44 galibiyet, 21 beraberlik ve 16 yenilgi alırken, 165 gol attı ve 68 de gol yedi. 
     Şimdiye dek 2 kez yarı finale yükselme başarısını gösteren 1966'nın Dünya Şampiyonu İngiltere, 1968'de Yugoslavya'ya 1-0, 1996'da 
     da kendi evinde Almanya'ya penaltı atışları sonucu 7-6 yenilerek finalde oynama şansını yitirdi. İngiltere, Euro-2000 elemelerinde ise grupta İsveç'in ardından 2. olarak baraj müsabakaları oynadı ve İskoçya'yı eleyerek finallere kaldı. Son Dünya Kupası elemelerinde de Türkiye'nin rakibi olan takımlardan Makedonya, 3. kez Avrupa Şampiyonası elemelerinde yer alacak. Makedonya, daha önce 2 kez de grubunda 4. sırayı alarak finallere kalamazken, yaptığı toplam 18 maçta, 3 galibiyet, 6 beraberlik ve 9 yenilgi aldı. Makedonya, bu maçlarda 22 gol atıp, 32 gol de kalesinde gördü. Türkiye'nin tanıdık bir diğer rakibi olan Slovakya, 3. kez şampiyonanın elemelerinde yer alıyor. Euro-2000 elemelerinde en başarılı performansını göstererek grubunu 3. sırada bitiren Slovakya, elemelerde yaptığı toplam 20 maçın 9'unu kazandı, 4'ünü berabere, 7'sini de yenilgiyle tamamlarken, 22 gol attı, 27 de gol yedi. Grubun en zayıf takımı olarak gösterilen Liechtenstein da 3. kez elemelerde mücadele edecek. Euro-96 elemelerini yalnızca 1 beraberlikle kapayan Liectenstein, Euro-2000 elemelerinde de 6. ve son sırada yer almasına karşın, tarihinde resmi maçlardaki ilk galibiyetini Azerbaycan'ı kendi sahasında yenerek aldı, ayrıca 1 de beraberlik elde ederek, 3 puan topladı. Liechtenstein, Avrupa Şampiyonası elemelerinde yaptığı 20 maçta, 1 galibiyet, 2 beraberlik ve 17 yenilgi alırken, 3 gol attı ve 79 gol yedi. Liectenstein, 17. Dünya Kupası elemelerinde ise tüm maçlarını yitirirken, rakip kalelere gol dahi atamadı. 
     






</TEXT>
</DOC>
