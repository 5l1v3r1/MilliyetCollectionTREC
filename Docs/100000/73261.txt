<DOC>
<DOCNO> 73261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/18/son/soneko15.html </URL>
<DATE> 2002/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜPRAŞ, 283 trilyon lira kar açıkladı 
</HEADLINE>
<TEXT>

     Türkiye Petrol Rafinerileri A.Ş. Tüpraş 2001 yılında vergi öncesi karını 283.5 trilyon lira, net karını ise 188.6 trilyon lira olarak açıkladı. 
     Türkiye Petrol Rafinerileri A.Ş. 
     Tüpraş Yönetim Kurulu Başkanı ve Genel Müdürü Hüsamettin Danış, olumsuz gelişmelere ve yaşanan krize rağmen Tüpraş'ın, 2001 yılında satış miktarını yüzde 2, üretimini yüzde 7.3 artırdığını, 22.8 milyon ton hampetrol işlediğini açıkladı. 
     Genel Müdür Danış, yaptığı yazılı açıklamada, 2001 yılında Türkiye petrol ürünleri tüketiminin yüzde 6.8 oranında gerilemesine rağmen, Tüpraş'ın satışlarında sadece yüzde 1.6 oranında gerileme olduğunu bildirdi. 
     Danış'ın verdiği bilgiye göre, Tüpraş 2000 yılındaki 6.4 katrilyon lira olan cirosunu 2001 yılında yüzde 73 artırarak 11 katrilyon liraya, 4 katrilyon lira olan net satışlarını ise 6.4 katrilyon liraya yükseltmeyi başardı. 
     Petrol ürünleri tüketiminde yaşanan daralma nedeniyle yurt dışı pazarlara yönelen Tüpraş, 2001 yılında petrol ürünleri ihracatını yüzde 61.5 oranında artırarak, 299.2 milyon dolar döviz girdisi sağladı. 
     Aynı zamanda 174 trilyon lira 119.7 milyon dolar nakdi yatırım yapan Tüpraş, Akdeniz piyasası kompleks rafinerilerinin dahi ulaşamadığı yüksek marj gerçekleştirdi. 
     11 Eylül olaylarının başta turizm sektörü olmak üzere ülke 
     ekonomisi üzerindeki negatif etkileri nedeniyle varilde 1.37 dolar düzeyine gerileyen Tüpraş rafineri marjı, Akdeniz rafineri marjının 47 cent üzerinde olmasına rağmen, işletme maliyetlerine ve diğer faaliyetlere 78.7 trilyon lira beklenmeyen giderler eklenmesi nedeniyle, şirketin Ekim-Aralık 2001 dönemindeki performansı olumsuz etkilendi. 
     Bu arada 2001 yılı son üç ayında ortaya çıkan söz konusu beklenmeyen giderler toplamı, 78.7 trilyon lirası net dönem karı olan 188.6 trilyon liraya eklendiğinde, 2000 yılı karından daha yüksek kar 
     elde edilebileceği görülüyor. 
     Bu süreçte düşük rafineri marjlarının yanında, hampetrol ve ürün fiyatlarının beklentilerin aksine çok hızlı düşmesiyle oluşan stok değer kaybı ve yüzde 92'si dövize endeksli olan maliyetleri etkileyen döviz kurundaki hızlı değişim, ithal maliyetlerin artmasına neden oldu. 
     Söz konusu etmenler, 2001 yılı son çeyreğinde Tüpraş'ın karlılık hedeflerini geriletti. 
     Türkiye'deki çevre mevzuatı bu konuda ek yükümlülük içermemesine rağmen Tüpraş, 2001 yılı bilançosunda gelecek 5 yıl içinde yapmayı öngördüğü iyileştirme projelerine harcayacağı 21.1 trilyon lirayı karşılık olarak ayırdı. 
     Geçen yıl başında 151.8 trilyon lira düzeyinde bulunan LPG sübvansiyonundan doğan AFİF alacağını Ocak ayı itibariyle tahsil eden Tüpraş, yıl sonu itibariyle 654.7 milyon dolar düzeyindeki ticari alacaklarını da 174.9 milyon dolara indirdi. 
     Tüpraş, 2001 yılında ülke ekonomisine KDV dahil 5.5 katrilyon 4.3 milyar dolar vergi ve fon geliri sağlarken, diğer taraftan finansman giderlerinin yüzde 221 oranında, diğer faaliyetlerden giderlerin ise yüzde 454 oranındaki artışlarını, yüzde 152 oranında artan finansman gelirleriyle rahatlıkla karşılayabildi. 
     Tüpraş'ın diğer faaliyetlerden gelirlerinin brüt kar içindeki payı 1999'da yüzde 60.8 ve 2000 yılında yüzde 20 iken, 2001 yılında 
     azalarak yüzde 17.2 oldu. 
     
     Ülkenin en büyük enerji şirketi 

     Tüpraş'ın 2001 yılında, otomatik fiyatlandırma uygulamalarının getirdiği fırsat kayıpları, AFİF ve diğer kuruluş alacaklarından doğan değer kayıpları, 11 eylül olaylarının getirdiği ulusal güvenlik yükü ve uluslararası çevre yükümlülükleri uygulamalarına rağmen, yüzde 82.8 oranında esas faaliyetlerinden olmak üzere 188.6 trilyon lira net kar sağladığına işaret eden Genel Müdür Danış, ''sonuç olarak Tüpraş, uygun planlamalarla büyümeyi ve ülkenin en büyük enerji şirketi ve dünya klasında rafinerici olma hedefini gerçekleştirecektir'' dedi. 
     Tüpraş önceki yılı 6.3 katrilyon liralık brüt satış, 382 trilyon 575 milyar lira dönem karı, 242 trilyon 982 milyar lira da net dönem 
     karı ile kapatmıştı. 
     Tüpraş 2001 yılında ise 10.9 katrilyon lira brüt satış, 283 trilyon 505 milyar lira dönem karı ve 188.6 milyar lira net dönem karı elde etti. 
     






</TEXT>
</DOC>
