<DOC>
<DOCNO> 78960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/17/son/sontur29.html </URL>
<DATE> 2002/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Üç gün daha sağanak yağmur 
</HEADLINE>
<TEXT>

     Türkiye'yi etkisi altına alan yağışlı hava önümüzdeki üç gün daha devam edecek. Yağışlar, Marmara ve Ege Bölgesi dışındaki tüm illerde etkili olacak. 
     Devlet Meteoroloji İşleri Genel Müdürlüğü'nden alınan bilgiye göre Marmara'nın batısı ve Ege kıyıları dışında tüm yurt yağışlı, Karadeniz kıyıları yer yer sisli geçecek. Yağışlar Batı Karadeniz ile Doğu ve Güneydoğu bölgelerinde etkili olmak üzere sağanak ve gökgürültülü sağanak yağış şeklinde olacak. Hava sıcaklığı iç ve doğu kesimlerde azalacak, diğer yerlerde önemli bir değişiklik olmayacak. 
     Bugün, Karadeniz, İçanadolu, Doğu ve Güneydoğu Anadolu, Akdeniz'de yağmur ve gökgürültülü sağanak yağış bekleniyor. Yağışlar, Doğu Anadolu ve Akdeniz'de etkili olacak. Akdeniz'in batısı, Ege ve Marmara bölgesi'nde hava az bulutlu geçecek. 
     Yarın, Ege ve Marmara'nın batısı ile Doğu Anadolu ve Güneydoğu'nun doğusu dışındaki tüm bölgeler sağanak ve gökgürültülü sağanak yağışlı olacak. Yağışlar, Akdeniz ve İçanadolu'nun güneyinde etkili olacak. 
     20 Nisan Cumartesi günü, Karadeniz, Doğu Anadolu, İçanadolu, Güneydoğu ile Akdeniz'in doğusu sağanak ve gökgürültülü sağanak yağış bekleniyor. Ege, Marmara, Akdeniz bölgesi az bulutlu ve açık geçecek. 
     





</TEXT>
</DOC>
