<DOC>
<DOCNO> 59158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/26/son/sontur15.html </URL>
<DATE> 2001/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Taksicinin dehşet gecesi... 
</HEADLINE>
<TEXT>

     Maltepe'de bir taksi şoförü, aracına müşteri olarak binen 3 kişi tarafından gasp edildikten sonra dövüldü. 
     Kartal Birlik Taksi Durağı'nda çalışan İrfan Orhan'ın 33 , 34 TKB 73 plakalı aracına 24 Aralık Pazartesi günü, saat 02.00 sıralarında 
     binen 3 kişi, Maltepe Yakacık'a gideceklerini söylediler. Bu kişiler, Yakacık Sapağı'na gelindiğinde ise, bu kez Maltepe Büyükbakkalköy'e gitmek istediklerini belirttiler. Olayı anlatan 2 çocuk babası 8 yıllık taksici İrfan Orhan, Büyükbakkalköy yakınında ıssız bir yere gelindiğinde içlerinden birinin ''tuvalete gitme'' bahanesiyle aracı durdurduğunu söyleyerek, şöyle dedi ''Aracı durdurdum. Arkadan inen biri kapımı açtı ve araçtan inmemi istedi. 'Arabamı, paralarımı vereyim beni bırakın' dedim ama kabul etmediler. Diğerleri de indi. İkisi kollarıma girerken, diğeri de arkadan başımı tuttu. Beni 25-30 metre kadar ilerideki bir tarlaya götürdüler. Üzerimi aradılar ve bir günlük hasılattan oluşan paramı aldılar.'' 3'ü de uzun paltolu olan saldırganların, diz çöktürdükten sonra ellerini arkadan bağladıklarını ifade eden İrfan Orhan, sözlerini şöyle sürdürdü ''Sonra da 'domuzbağıyla' ellerimi ayaklarıma bağladılar ve bir tanesi uzun döner bıçağıyla enseme ve kafama vurmaya başladı. Diğer ikisi de yumruk ve tekmelerle vuruyordu. Başımdan kanlar akıyordu. O sırada bana döner bıçağıyla vuran kişi 'Şunun kafasına bir tane sıkayım, öldüreyim' dedi. Diğerleri 'Öldürmene gerek yok' dediler. Aralarında bu nedenle tartışma çıktı. Kanlar içerisinde yarı baygın haldeydim. Onlar da taksiye binerek oradan kaçtılar.'' Saldırganların yanından ayrılmasından sonra bir süre beklediğini, daha sonra da ellerindeki bağı çözdüğünü belirten Orhan, başından kanlar akar vaziyette yakındaki bir mahalleye kadar yürüdüğünü, kapısını çaldığı evlerden birinde oturanların yardımıyla karakola ve oradan da Kartal Dr. Lütfi Kırdar Eğitim ve Araştırma Hastanesi'ne gittiğini anlattı. 
     






</TEXT>
</DOC>
