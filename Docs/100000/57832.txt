<DOC>
<DOCNO> 57832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/19/ekonomi/eko05.html </URL>
<DATE> 2001/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasa yataya girebilir 
</HEADLINE>
<TEXT>

Kısa vadeli göstergelerde izlenen satış baskısına uzun vadeliler de eşlik etmeye başladı 
     Hafta içinde 13,000 direncini kırmaya yönelik ilk atak başarısızlıkla sonuçlandı. 13,045 puana dek süren alımların ardından İMKB 100 Endeksi 12,500 desteğini test etti. Haftanın kapanışı 12,761 puandan gerçekleşti. 
     Endeksin çıkış eğilimine rağmen kısa vadeli göstergeler daha aşağıda gerçekleşen zirvelerle çıkışı teyid etmiyorlar. Göstergelerden CCI, MACD, Stochastic ve Ultımate satış baskısıyla yönlerini aşağı çevirmişken, Momentum aşırı alım bölgelerine doğru çıkışta. Bu arada uzun vadeli göstergelerden Stochastic ve Ultımate de satış baskısını hissetmeye başladılar. 
     Bu görünümün önümüzdeki haftaya yansıması ise, şöyle olabilir. Hacimde ciddi bir artış sağlanamazsa 13,000 seviyesindeki direnç geçerliliğini sürdürecek gibi görünüyor. 
     Hacimdeki daralmalar ise endeksin ortalamalara doğru geri çekilmesine neden olabilir. Uzun vadeli göstergelerde etkinleşmeye başlayan satış baskısı endeksin bir süre daha yatayda dalgalı hareket etme olasılığını artırıyor. Geçtiğimiz hafta piyasada etkili olan senet bazlı hareketler önümüzdeki hafta da devam edebilir. 
     
     Senetler dirençleri kırabilir 
     Bu arada çıkışını sürdüren senetler olacağı gibi yaklaşık üç haftadır sıkışık ve yatay hareket eden senetlerde de güçlenmeler ve dirençlerini kırma çabaları izlenebilir. 
     Teknik açıdan 7,000'lerden başlayan çıkış tam bir birinci dalga özelliği sergiliyor. Bir taraftan iyi haberler hızla satın alınırken, bu atmosfer kötü bir beklentiyle çok kolay kırılabiliyor. 
     Senetlerin her biri piyasadan bağımsız hareket etmeye başlarken, senetlere ait göstergelerin her biri farklı salınımda. Bu arada önceden tahmin edilemeyen ancak işlemler gerçekleştiğinde görülebilen bir işlem hacmi unsuru var, sürekli artarak devam eden. 
     Diğer taraftan gün geçmiyor ki yeni bir şirket birleşmesi, satın alma ve işbirliği haberi gelmesin. Kriz nedeniyle askıya alınan görüşmeler tekrar hızlanmaya başladı. Bu arada yeni yılla birlikte sermaye artırımları da yoğunlaşacak. Bilindiği gibi piyasamız sermaye artırımlarını çok sever. 
     Geçen yıl kriz nedeniyle birçok şirket sermaye artırımına gidememişti. Bir taraftan olumlu ve iyi haberler, diğer taraftan her an kırılmaya hazır ekonomik ve siyasi dengeler,Irak savaşı olasılığı. Böyle bir ortamda sakin olup, panik işlemler yapmamakta fayda var. 
     



 EKONOMİ 


















</TEXT>
</DOC>
