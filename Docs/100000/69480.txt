<DOC>
<DOCNO> 69480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/25/son/sontur11.html </URL>
<DATE> 2002/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Doğru "Öcalan asılmadan idam kalkmasın" 
</HEADLINE>
<TEXT>

     Devlet Bakanı Reşat Doğru, ''Abdullah Öcalan asılmadan idam cezasının kaldırılmasını istemiyoruz'' dedi. 
     Bayram tatilini geçirmek için Tokat'ta bulunan Devlet Bakanı Reşat Doğru, Büyük Otel'de basın toplantısı düzenledi. 
     Terörün, ülkedeki ekonomik krizin en büyük sebeplerinden biri olduğunu ifade eden Bakan Doğru, şöyle konuştu 
     ''100 milyar dolar gibi büyük bir rakama sebep olan hain Abdullah Öcalan yakalanmış ve bağımsız mahkemelerce yargılanmıştır. Bu adama verilmesi gereken ceza, idam cezası olarak kararlaştırılmıştır. 
     Şimdiye kadar Türk tarihinde, devletini bölmek isteyen herkese gereken ceza verilmiştir. O adam şu anda cezasını çekiyor ama inşallah önümüzdeki günlerde Türk milletinin istediği doğrultusunda cezası verilecektir ve asılması gerekmektedir.'' İdam cezasının kaldırılmasının, kısa sürede yapılacak işler içinde olmadığını kaydeden Doğru, ''Bu konu, orta vadede görüşülmesi gereken bir konudur. Şunu unutmamak lazım ki, 35 bin insanımızı şehit eden PKK ve elebaşı Abdullah Öcalan'dır. O asılmadan idam cezasının kaldırılmasını istemiyoruz'' dedi. 
     Hükümetin, görev süresinin bitimine kadar iş başında kalacağını da belirten Bakan Doğru, şunları söyledi 
     ''Sandık zamanı geldiği zaman, muhakkak yüce milletimizin karşısına çıkılacaktır. Türkiye'de artık uzlaşma kültürü olmuş, sistemler yerine oturmuştur. Anayasa'da 5 yılda 1 seçim yapılması yazılıdır. Tahmin ediyorum, 5 yılın bitimine kadar bu hükümet devam edecek ve beraberinde seçim yapılacaktır.'' 
     






</TEXT>
</DOC>
