<DOC>
<DOCNO> 81243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/30/son/sondun30.html </URL>
<DATE> 2002/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye ISAF'ın komutasını haziranda alıyor 
</HEADLINE>
<TEXT>

     Türkiye'nin, Afgan barış gücü ISAF'ın komutasını devralmasının, ABD açısından bir zafer olduğu bildirildi. 
     New York Times gazetesi, ABD'nin, Türkiye'ye masrafları karşılama ve güvenlik gücünün rolünü sınırlı tutma konularında güvence verdiğine dikkati çekti. Haberde, ABD'nin haftalar süren müzakereler sırasında Türkiye'ye çeşitli teşviklerde bulunduğu da kaydedildi. 
     Başkan Yardımcısı Dick Cheney'in Ankara ziyareti sırasında ABD'nin katkı amacıyla 228 milyon dolar vereceği, buna karşılık Türkiye'nin Afganistan'a 1.000 asker daha göndereceği söylenmişti. 
     Anlaşmaya göre Türkiye, Kabil ve çevresinde asayişi sağlayacak olan 5.000 kişilik gücün komutasını 6 ay süreyle üstlenecek. Türk hükümeti, görevin ne zaman devralınacağının BM ve diğer ülkelerle yürütülecek müzakereler sonunda belirleneceğini duyurdu. İngiliz kaynakları ise Türkiye'nin görevi hazirandan önce devralmayacağını tahmin ediyorlar. Görev değişiminin haziran ortasındaki loya jirga toplantısından sonra yapılacağı bildiriliyor. Loya jirga, halen işbaşında bulunan geçici Hamid Karzai yönetiminin desteklenmesini ya da yeni bir yönetim seçilmesini kararlaştıracak. 
     Türkiye'nin rolüyle ilgili olarak gazeteye açıklamada bulunan Ankara Üniversitesi Siyasal Bilgiler Fakültesi öğretim üyelerinden Doç. Dr. Mustafa Aydın, ''ABD ve batılılar açısından Türkiye, güce komuta etmek için ideal bir aday. Bu aynı zamanda ABD'nin Müslüman bir ülkeye saldırıda bulunmadığının da göstergesi oluyor. Türkiye ayrıca, Afganistan'daki radikalizmi yumuşatıcı bir etki yapabilir'' dedi. 
     New York Times, ''askerlerin, Afganistan ordusu ve polisinin yapılandırılmasında geniş çaplı bir rol üstlenmekten yana olduğunu, generallerin bu göreve, Türkiye'nin Orta Asya ülkeleri nezdindeki etkisini ve Avrupa ülkeleri nezdindeki itibarını artıracak bir görev gözüyle baktıklarını'' da savundu. 
     Haberde, ''ancak ekonomik sorunlar, hükümeti yeni sorumluluklar almaktan ya da geniş çaplı rol üstlenmekten alıkoyuyor'' denildi. 
     





</TEXT>
</DOC>
