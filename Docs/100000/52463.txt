<DOC>
<DOCNO> 52463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/15/son/sonspo02.html </URL>
<DATE> 2001/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Hem sahada, hem istatistiklerde ezdik... 
</HEADLINE>
<TEXT>

     Avusturya Milli Takımı Teknik Direktörü Otto Bariç, Türkiye'nin kendilerinden daha iyi oynadığını ve kazanmayı hak ettiğini söyledi. 
     Otto Bariç, maçtan sonra düzenlediği basın toplantısında, maçın tamamında Türkiye'nin sahaya hakim olduğunu belirterek, ''Türkler bizden daha iyi oynadı ve kazandı. İstanubl'da takımımı tanıyamadım. 
     Türkiye'ye Dünya Kupası finallerinde başarılar diliyorum'' dedi. 
     Bir basın mensubunun ''İstifa edecek misiniz '' sorusuna da Bariç, ''Bu konuda hemen karar veremem. Federasyon başkanıyla görüştükten sonra kararımı vereceğim'' yanıtını verdi. 
     Öte yandan bazı Avusturya taraftarlarının, stattan ayrılırken bindikleri otobüslerinin camlarından Türk bayrağı sallamaları üzerine çevrede bulunan Türkler, rakip taraftarları alkışlarla uğurladı. 
     
     İstatistiklerde de ezdi 
     A Milli Futbol Takımı, Avusturya'yı, elde ettiği 5-0'lık skorun yanı sıra istatistiklerde de adeta ezdi. 
     Milli takım, maç boyunca kaleyi bulan 10 şut atarken, Avusturya yalnızca 1 şutta kaldı. 2 takım da 4'er köşe atışı kullanırken, Türkiye 23, Avusturya ise 15 faul yaptı. 
     
     Collina'nın uğuru sürdü 
     Türk takımlarının İtalyan hakem Pierluigi Collina ile süregelen uğuru, bugün de sürdü. 
     Türk takımları, daha önce Collina'nın yönettiği 8 maçta hiç yenilgi yüzü görmezken, 6 galibiyet, 2 de beraberlik almıştı. Bu geceki galibiyetle Türk takımları Collina ile yenilmezliklerini sürdürüp, 7. galibiyetlerine imza atmış oldu. 
     






</TEXT>
</DOC>
