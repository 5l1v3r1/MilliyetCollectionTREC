<DOC>
<DOCNO> 72189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/son/sonspo10.html </URL>
<DATE> 2002/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş kondisyon depoladı 
</HEADLINE>
<TEXT>

     Beşiktaş, Denizlispor ile yapacağı lig maçı hazırlıklarını bir günlük iznin ardından bu sabah yaptığı çalışmayla sürdürdü. 
     Mahkemesi nedeniyle Almanya'da bulunan teknik direktör Christoph Daum'un yer almadığı çalışmada, siyah-beyazlılar antrenör Roland Koch yönetiminde, Belgrad Ormanı'nda kros yapıp, kondisyon depoladı. 
     Çalışmaya, boğaz enfeksiyonuna yakalanan Ahmet Dursun, sakatlığı süren Yasin Sülün ve Ronaldo, Ümit Milli Takım kampında bulunan Tunç, Norveç'te bulunan Myhre, eski teknik direktör Nevio Scala'nın mahkemesi için İstanbul Adliyesi'ne giden kaptan Tayfur'un yanı sıra, Fulya Tesisleri'nde çalışan kaleciler Asper ve Yasin Yıldız katılmadı. 
     Kulüp doktoru Ayhan Optur, Ronaldo ve Ahmet Dursun'un yarından itibaren çalışmalara katılacaklarını açıkladı. Dr. Optur, kardeşinin ölümü nedeniyle Norveç'e giden Myhre'nin de 15 Mart Cuma günü İstanbul'a dönmesini beklediklerini bildirdi. 
     Beşiktaş'ın Denizlispor ile 15 Mart Cuma günü yapacağı lig maçında kaleyi Asper'in koruyacağı öğrenildi. 
     Siyah-beyazlılar, yarın Ümraniye Tesisleri'nde basına kapalı olarak yapacakları idmanla hazırlıklarını sürdürecek. 
     






</TEXT>
</DOC>
