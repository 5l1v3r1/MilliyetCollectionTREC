<DOC>
<DOCNO> 63299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/20/son/sontur06.html </URL>
<DATE> 2002/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Havalimanları gelecek için S.O.S veriyor 
</HEADLINE>
<TEXT>

     Mevcut yapısıyla yaklaşık 14 milyon yolcuya hizmet verebilen Atatürk Havalimanı Dış Hatlar Terminali ile 3 milyon yolcu kapasiteli Sabiha Gökçen Havalimanı Dış Hatlar Terminali'nin, yolcu trafiğinin 28 milyonu aşması tahmin edilen 2010 yılında ''yetersiz kalacağı'' bildirildi. 
     Atatürk Havalimanı Dış Hatlar Terminali'ni işleten Tepe Akfen Vie TAV Konsorsiyumu'nca hazırlanan, havalimanının mevcut durumu, yapı ve teknik özellikleri ile önceki dönemlerle karşılaştırmalı değerlendirme sonuçlarının yer aldığı ''Beyond Construction'' adlı kitapta, gelecek yıllara ilişkin tahminlere de yer verildi. 
     Kitapta, İstanbul'daki mevcut havalimanı tesislerinin uluslararası yoğunlukta bir ulaşım altyapısı için yetersiz kalmasıyla TAV Konsorsiyumu'nca, ''Yap-işlet-devret'' modeliyle yeni tesisler yapıldığı hatırlatıldı. 
     Yeni dış hatlar terminalinin açılmasının yanı sıra iç hatlar terminalinin köklü bir bakımdan geçirildiği belirtilen kitapta, ''Böylece uluslararası ve ulusal hava ulaşımı bağlantılarının, çağdaş, rasyonel işletmecilik ilkelerine uygun tesis yenilemesi ve genişletilmesi tamamlanmıştır'' denildi. 
     Havalimanındaki yenileme-geliştirme operasyonunda, mevcut alan üzerinde olabildiğince büyüme ve sonradan gelebilecek genişlemenin sağlanabilmesi amacıyla ''esneklik öngörüsünün'' tercih edildiği kaydedilen kitapta, 520 bin metrekarelik alanda gerçekleştirilen yenilemenin, kaliteden ödün verilmeden hızla tamamlandığı ifade edildi. 
     
     Geçmişten günümüze... 
     1970'te yılda 5 milyon yolcu akışına cevap verebilecek bir 
     kapasitede inşa edilen eski dış hatlar terminalinin, turizmde yaşanan canlanmayla 1980'lerde yetersiz kaldığı anlatılan kitapta, şöyle devam edildi ''Çeşitli değişimler ve gelişmeler yaşayan Türkiye, komşu pek çok ülkeye göre, sahip olduğu öncülük konumunun yanı sıra dünya ile politik, ticari, teknik, turistik ve kültürel yakınlaşma dönemine girmiştir. İstanbul ayrıca, daha da yoğun bir dış ilişkilere açılma süreci geçirmekte olup, bu durum uluslararası hava ulaşımına yansımaktadır. Böylece son çeyrek yüzyılda, İstanbul'un dış hava ulaşım gereksinmesi sıçramalı biçimde büyümüştür.'' Dış Hatlar Terminali'ndeki yolcu trafiğinin yıllar itibariyle artışına da yer verilen kitapta, 1990'da 4 milyon civarında olan yolcu sayısının 1992'de 5 milyon, 1994'te 6, 1996'da 9, 2000'de 10 ve 2001'de 11 milyon olarak gerçekleştiği kaydedildi. Bu yılki yolcu sayısının 12 milyon olmasının beklendiği, 2003'te 14 milyon, 2004'te de 15 milyonu aşacağı vurgulanan kitapta, ''2000'lerin ilk yılında hizmete girip 2004'te yapımı tamamlanacak ek tesislerle tam kapasite çalışması beklenebilecek Dış Hatlar Terminali'nin, yolcu akışı öngörüsü olarak da yaklaşık 15 milyon makul görülmüştür'' denildi. 
     
     Yeni ek tesis gereksinimi 
     2005'te yolcu sayısının 15 milyon, 2006'da 19 milyon, 2007'de 21 
     milyon, 2008'de 23 milyon, 2009'da 25 ve 2010'da da 28 milyonun üzerine çıkmasının beklendiği ifade edilen kitapta, şunlar kaydedildi ''20 yıl sonranın perspektiflerinde havalimanının, hemen yapımı öngörülen ilave tesise rağmen yetersiz kalacağı düşünülmektedir. Buna göre, mevcut tesislere yeni ek tesisler yapılması gündeme gelebilecektir. 1970'lerde yapılmış ve bir hayli kuvvetli öngörüleri kapsadığı gün geçtikçe daha iyi anlaşılan Yeşilköy Havalimanı Master Planı çerçevesinde, havalimanı üzerinde, başka yerlerde ilave tesislerin yapılması için gerekli uygun yerlerin bulunabileceği anlaşılmaktadır. Bunun yanı sıra kendini gösterebilecek ek pist ve apron gereksinmeleri de, sonraki dönemlerin planlamaları içinde yer tutacaktır.'' Geçtiğimiz yıl hizmete açılan ve 655 hektarlık alan üzerine kurulu Pendik Kurtköy'deki Sabiha Gökçen Havalimanı Dış Hatlar Terminali'nin yolcu kapasitesinin, Atatürk Havalimanı Dış Hatlar Terminali'nin kapasitesiyle toplamı bile 2010 yılında beklenen yolcu trafiğini karşılamaya yeterli görünmüyor. 2010'da 28 milyonun üzerine çıkması beklenen yolcu sayısına karşılık, her iki havalimanın toplam yolcu kapasitesi yaklaşık 23 milyon. Sabiha Gökçen Havalimanı'nın işletmecisi HEAŞ'ın Basın ve Halkla İlişkiler Danışmanı Rauf Gerz, yapılan araştırmalarda, 2005 yılına kadar İstanbul'da hava ulaşımındaki yolcu sayısının 30 milyona ulaşacağının tespit edildiğini ve bunun göz önüne alınarak ilde ikinci bir havalimanının yapıldığını hatırlattı. ''Bugün 'atıl olduğu' yolunda eleştirilere maruz kalan havalimanımızın, ne kadar önemli bir misyona sahip bulunduğu daha iyi anlaşılmaktadır'' diyen Gerz, toplam 3.5 milyon olan havalimanı kapasitesinin gerekli yatırımların yapılması halinde gelecekteki ihtiyacı karşılayabilecek düzeye getirilebileceğini kaydetti. 
     






</TEXT>
</DOC>
