<DOC>
<DOCNO> 99968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/04/son/soneko07.html </URL>
<DATE> 2002/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO Başkanı'ndan işadamlarına "Siyasete girin" çağrısı 
</HEADLINE>
<TEXT>

     Ankara Ticaret Odası ATO Başkanı Sinan Aygün, işadamlarına ''siyasete girmeleri'' çağrısında bulundu. 
     Aygün, yaptığı yazılı açıklamada, bugüne kadar ülke ekonomisine katkı verenlerin, bundan sonra Türkiye'nin yeniden inşası için, kolları sıvayıp, kazma küreği alıp inşaata girmesi gerektiğini belirtti. Türkiye'nin basiretli işadamlarının elinde bir şirket gibi yönetilmesi zorunluluğu bulunduğunu savunan Aygün, ''Sayın Rahmi Koç, Bülent Eczacıbaşı, Sakıp Sabancı gibi isimler siyasetten ürkmemeli, işlerini güçlerini bırakıp, 5 yıl için ülkenin kaderini değiştirecek siyasi rol oynamalılar'' dedi. 
     Seyrederek, hariçten gazel okuyarak, eleştirerek bir yere varılamayacağının da altını çizen ATO Başkanı, açıklamasında daha sonra şu görüşlere yer verdi 
     ''Bu ülke hırsızın, uğursuzun, rüşvetçinin, beceriksiz ve basiretsizlerin eline mahkum olmamalıdır. Bu ülke, siyaset bezirganlarının, politik taşeronların, kötü siyasetçilerin eline bırakılmamalıdır. Unutulmamalıdır ki, siyaset boşluk kaldırmaz. Bu ülkenin üreten unsurları, boş bıraktıkları yerleri, kimlerin dolduracağını düşünerek vaziyet almalıdır. 
     İşadamlarımız, şimdiye kadar kendileri için çalıştılar. Biraz da ülke için çalışmalılar. İş dünyasının aktörleri, son yıllarda yaşıdıklarımızdan ders almıyor, vazife çıkarmıyorlarsa, yarın bu ülkenin daha kötü duruma gelmesinden sorumlu olacaklarını bilmelidir. 
     Kör kuruş para almaksızın, sadece 5 yıl için işi gücü, tası tarağı, malı mülkü kayyıma bırakıp Türkiye'nin verdiği ekonomik savaşta bir nefer gibi saf tutmayanların yarın söyleyecek sözü kalmayabilir.'' 
     





</TEXT>
</DOC>
