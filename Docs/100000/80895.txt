<DOC>
<DOCNO> 80895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/son/sonspo06.html </URL>
<DATE> 2002/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalyaspor kafilesine protestolu karşılama 
</HEADLINE>
<TEXT>

     Samsunspor ile dün oynadığı ve 2-0 yenildiği maç sonrası Birinci Süper Ligi'nden düşmesi kesinleşen Antalyaspor, kente geldi. Özel uçakla Antalya Havalimanı'na gelen futbolcular ile taraftarlar arasında sözlü tartışmalar yaşandı. 
     Deplasmanda oynadığı Samsunspor maçını 2-0 kaybederek küme düşmesi kesinleşen Antalyaspor, Türk Hava Yolları'nın tarifeli uçağı ile önce İstanbul'a, oradan da Antalya'ya geldi. 
     Antalya Havalimanı'nda Antalyaspor kafilesini bekleyen taraftarlar, futbolculara sözlü sataşarak, tepki gösterdiler. Polisin duruma müdahale etmesi sonucu taraftarlar olaysız bir şekilde havalimanından ayrıldılar. 
     Antalya Havalimanı'ndan polis eşliğinde ayrılan Antalyaspor kafilesi, Hasan Subaşı Tesisleri'ne getirildi. Yol boyunca bütün kavşaklarda emniyet tedbirleri alan polis, tesislerde de geniş güvenlik önlemleri uyguladı. 
     Antalyaspor tesisleri önünde bekleyen bir başka taraftar grubu da, polisin uyarısı üzerine, olay yerinden ayrıldılar. Antalyaspor'lu futbolcuların oldukça üzgün ve sinirli oldukları gözlendi. 
     Öte yandan Antalyaspor Basın Sözcüsü Murat Bulat, A.A muhabirine yaptığı açıklamada, takımın ligden düşmesinde yönetimin değil, futbolcuların kötü oyunu ile hakemlerin kötü yönetiminin neden olduğunu söyledi. 
     Antalyaspor Yönetim Kurulu'na yönelik eleştirilerin doğru olmadığı görüşünü savunan Bulat, ''Antalyaspor, Süper Lig'de futbolcularına en çok para veren ve ödeme yapan 6 kulüpten birisidir'' diye konuştu. 
     Antalyaspor'un iyi bir takım olduğunu da kaydeden Bulat, futbolcuların tüm maçlarda gerçek performanslarını sahaya yansıtmamalarının küme düşmelerine neden olduğu görüşünü savundu. 
     Bulat, hakemlerin kötü yönetiminin de Antalyaspor'un düşmesinde etkili olduğunu sözlerine ekledi. 
     





</TEXT>
</DOC>
