<DOC>
<DOCNO> 90605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/dunya/dun01.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Toytunç’un katili öldürüldü 
</HEADLINE>
<TEXT>

     DIŞ HABERLER SERVİSİ 

     İsrail güvenlik güçleri, El Halil’de Uluslararası Geçici Kuvvet’te TIPH görevli Binbaşı Cengiz Toytunç’u 26 Mart 2002’de şehit eden İslami Cihad liderlerinden Filistinli bir militanı, dün yine aynı bölgede düzenlediği operasyonla öldürdü. 
     Dün Kudüs’te meydana gelen, 20 kişinin öldüğü, 50 kişinin de yaralandığı intihar saldırısının ardından El Halil kentinde "imha operasyonu" düzenleyen İsrail ordusu, kentin kuzey girişindeki askeri barikata otomobiliyle gelen İslami Cihad Örgütü üyesi 22 yaşındaki Yusuf Beşaret’i arabasının içinde öldürdü. Beşaret’in yanındaki bir kişinin ise tutuklandığı bildirildi. 
     
     İslami Cihad doğruladı 
     İslami Cihad Örgütü’nün bir yetkilisi de, Fransız haber ajansı AFP’ye Beşaret’in örgüt üyesi olduğunu doğruladı. İsrail, El Halil’in ardından dün gece de Cenin kentine girdi. 
     İsrail güvenlik kaynakları, Beşaret’in, El Halil’de TIPH bünyesinde görev yapan Binbaşı Toytunç ile İsviçreli Catherine Berruex’i bir cipin içinde öldüren saldırgan olduğunu söylediler. Tanıklar, Binbaşı Toytunç’un şehit edildiği olayda kalaşnikovlu saldırganın Filistin polis üniforması giydiğini söylemişlerdi. 
     



 DÜNYA 












</TEXT>
</DOC>
