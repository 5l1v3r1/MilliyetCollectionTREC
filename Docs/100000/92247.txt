<DOC>
<DOCNO> 92247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/26/son/sonspo16.html </URL>
<DATE> 2002/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan basını ''Türkiye kolay boyun eğmedi'' 
</HEADLINE>
<TEXT>

     17. Dünya Kupası yarı final karşılaşmasında Türkiye'nin Brezilya karşısında aldığı 1-0'lık yenilgi, Yunan basını tarafından ''Türkiye kolay boyun eğmedi'' 
     şeklinde değerlendirildi. 
     Karşılaşmayı naklen yayınlayan Yunan ET 1 televizyonu, ''Bugün yenilseler bile Türkler futbolda devasa adımlar attıklarını kanıtladılar. Brezilya, Türkiye denilen büyük engeli aşmakta zorlandı'' yorumunu yaptı. 
     Yunan televizyonu, ''Türkiye ile Yunanistan'ı ayıran çok şey olsa da 2 ülke federasyonlarının çabasıyla Avrupa 2008 Futbol Şampiyonası'nı futbolda tarih yazan komşumuzla düzenleyeceğiz. Organizasyonu almak için şansımız büyük'' dedi. 
     Tribünde bulunan bir grup Türk taraftarın gözyaşlarını tutamadıklarını kaydeden maç yorumcuları ise ''Türkiye'nin gözyaşları üzüntüden değil, muhteşem futbollarını dünyanın gözü önüne serdikleri için sevinçten akmalı'' görüşünde birleştiler. 
     

     
</TEXT>
</DOC>
