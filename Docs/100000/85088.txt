<DOC>
<DOCNO> 85088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/20/son/sonspo08.html </URL>
<DATE> 2002/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz holiganın Güney Kore'ye girişine izin verilmedi 
</HEADLINE>
<TEXT>

     Dünya Kupası'nda holiganizmi önlemek için hazırlanan ''kara listede'' adı bulunan bir İngiliz taraftarın, Güney Kore'ye girişine izin verilmedi. 
     Göçmen Bürosu'ndan bir yetkili, Almanya Frankfurt üzerinden Uluslararası Inchon Havalimanı'na gelen 37 yaşındaki Andrew Cooper adlı İngiliz'in sınırdışı edildiğini belirterek, ''Bu taraftarı, aynı havaalanından derhal geri gönderdik'' dedi. 
     Yetkili, Cooper'ın Güney Kore'ye girmesi yasak olan bir numaralı İngiliz taraftarları arasında bulunduğunu söyledi. 
     İngiltere Büyükelçiliği'nin Dünya Kupası'yla ilgili görevlisi Chris Gotch da bu kişiye İngiltere'de ikamet ettiği yerdeki polis karakolundan Güney Kore ve Japonya'ya girişinin yasak olduğunun bildirildiğini ancak bu kişinin yine giriş yapmaya çalıştığını ve bunun sonuçsuz kaldığını söyledi. 
     Çoğunluğunu İngiliz ve Almanlar'ın oluşturduğu 3 bin kişinin ''kara listede'' bulunduğu ve bu taraftarların Dünya Kupası'nı organize edecek Güney Kore ve Japonya'ya giremeyeceği belirtildi. 
     1998 yılında Fransa'da yapılan Dünya Kupası sırasında İngiliz taraftarlar, Marsilya'da birçok olayın çıkmasına neden olmuştu. İngiliz futbol yetkilileri, holigan olarak adlandırılan bu taraftarların isimlerinin belirlenmesi için yoğun çalışmada bulunmuştu. 
     İngiltere, Dünya Kupası için Japonya'ya gitmeden önce yarın Güney Kore ile Cheju adasında bir hazırlık maçı yapacak. 
     İngiltere, finallerde F grubunda İsveç, Arjantin ve Nijerya ile mücadele edecek. 
     2002 Dünya Kupası, 31 Mayıs'ta Güney Kore'nin başkenti Seul'de start alacak, 30 Haziran'da Japonya'nın Yokohama kentindeki final maçıyla sona erecek. 
     





</TEXT>
</DOC>
