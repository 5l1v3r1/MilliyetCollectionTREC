<DOC>
<DOCNO> 58570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/23/spor/ymese.html </URL>
<DATE> 2001/12/23/ </DATE>
<TIME>  </TIME>
<AUTHOR> BİLAL MEŞE  </AUTHOR>
<HEADLINE>
Gerginlik ve futbol 
</HEADLINE>
<TEXT>

     SOĞUK havaya karşın içimizi ısıtan bir mücadele izledik. Ne var ki, 44. dakikadaki tabloya ilk kez İnönü’de rastladık... Tüylerimiz diken, diken oldu... Ne demek sahaya atlamak, hakemin üzerine yürümek... Olmadı sevgili Beşiktaşlılar. Nerede kaldı centilmenliğiniz Sahaya atlamak, hakemi dövmek çözüm getirmez, tam tersi sorunları, cezaları da birlikte getirir. 12. adam olmak tabi ki takım için çok önemli... Ama sahaya atlamanın savunması asla olamaz... 
     Hakem Ali Aydın’ın kararları, kartlarını eleştirme yanlısı değiliz... Ancak Aydın’ın kartları gösteriş şeklinde ve tavrında TAHRİK ön plandaydı... 
     
     Başlama düdüğüyle birlikte tribünlerden müthiş destek gördü Beşiktaş... Ancak 17.dakikada Romaschenko’nun golü hem Kartal’ı şoke ederken, gerginliğe de davetiye çıkardı. Tribünlerin gol baskısı, futbolcuları oyundan düşüren ve gerginliğe iten, kartların çıkmasına neden olan büyük faktördü. Orta alanda Gaziantepspor’u durdurmakta zorlanan Beşiktaş, 32. dakikada İbrahim ile skoru eşitlerken, hem rahat nefes aldı, hem de gerilimi üzerinden attı. Samet Aybaba, Kartal’ın silahlarından Tümer ve İlhan Mansız’ı markajla etkisiz hale getirmeyi hedefledi. Bunda da uzun süre başarılı oldu. Ancak İlhan Mansız ikinci yarının başlamasıyla birlikte attığı golle takımını öne geçirirken, tribünlerdeki ve sahadaki gerginlik yerine tamamen futbola bıraktı. Beşiktaş’ın, sıkıntı çekmesindeki en büyük faktör, savunması ve orta alanıydı. Ahmet Yıldırım’ın oynamaması, savunmadaki UYUMU bozarken, orta alanda rakibin daha etkili oyunu uzun süre mahkumiyeti getirdi. Kartal’ın gizli golcüsü Bayram, oyunda kaldığı sürede, rakip savunmanın arasında kaybolup, gitti. Khlestov, Kartal’da göze batan isimdi. Sağ kulvarı mükemmel kullandı, ikili mücadelelerde ayakta kaldı, ofansa isabetli toplar attı. 
     Gaziantepspor, ligin flaş takımlarından. Futbolu ve ürettikleri pozisyonlarla çok can yakacak. Konuk takım gerçekten TAŞ gibi. Kaptan Ramazan, orta alanda Romaschenko ve Cesar oynadıkları futbolla beğeni topladılar. 
     Sonuçta Beşiktaş güç - bela olsa galip gelerek ligde yedi de yedi yaparken, şampiyonluk yarışında avantaj sağladığını kanıtladı. Heyecanlı,bol pozisyonlu, kolektif futbolun ögelerini bizlere izlettiren iki takıma da teşekkürler. 
     



 SPOR 

























</TEXT>
</DOC>
