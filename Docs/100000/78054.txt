<DOC>
<DOCNO> 78054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/12/son/sontur10.html </URL>
<DATE> 2002/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İnsanımızın hali... Cezaevi'ne girmek için Vali'den yardım istedi 
</HEADLINE>
<TEXT>

     Marmara Depremi'nde evi yıkılan, çalıştığı fabrikanın da kriz nedeniyle kapatılmasıyla işsiz kalan genç, Bursa Vali Yardımcısı İbrahim Turanlı'dan cezaevine girmek için ''yardım'' istedi. 
     Bursa Valiliği'nin İl Özel İdare binasında düzenlenen Halk Günü'ne, her hafta olduğu gibi onlarca vatandaş katıldı. Katılanlar, çoğunlukla maddi yardım ve iş talebinde bulunurken, Galip Akgün'ün 24 isteği, herkesi şaşırttı. 
     Vali Yardımcısı Turanlı'ya sorununu aktaran Akgün, İzmitli olduğunu ve 1999 yılındaki Marmara Depremi'nde evlerinin yıkıldığını, çalıştığı elyaf fabrikasının kriz nedeniyle kapandığını anlattı. 
     İş bulmak ümidiyle Bursa'ya geldiğini, 2 yıla yakın süredir işsiz olduğunu anlatan Akgün, Vali Yardımcısı Turanlı'nın ''iş mi istiyorsun '' sorusuna ''hayır, cezaevine girmek istiyorum'' diye yanıt verdi. 
     Akgün, daha önceleri de ''Halk Günü''ne katıldığını ve iş talebinde bulunduğunu, kendisinin Türkiye İş Kurumu'na yönlendirildiğini hatırlatarak, şunları söyledi 
     ''Bugüne kadar Kurum'dan bir yanıt alamadım. Başvurularım hep sonuçsuz kaldı. Artık, iş bulma ümidimi yitirdim. İşim, evim, akşam yiyebileceğim sıcak yemeğim yok. Artık dışarıda yaşamaktan bıktım. Ben cezaevine girmek, hayatımı cezaevinde sürdürmek istiyorum. Cezaevinde en azından bir yatağım, beni yağmurdan, kardan koruyacak bir çatım olacak. Cezaevine girebilmem için bana yardımcı olun.'' Vali Yardımcısı Turanlı ve diğer görevlilerin İş Kurumu'na bir kez daha başvurması için ikna etmeye çalıştıkları genç, buna karşı çıkarak, ''Ben cezaevine başım dik girmek istiyorum. Eğer siz sokmazsanız ben de suç işler amacıma ulaşırım'' diyerek salonu terk etti. 
     





</TEXT>
</DOC>
