<DOC>
<DOCNO> 94354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/spor/spo15.html </URL>
<DATE> 2002/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu 
</HEADLINE>
<TEXT>

     Bravo Tüzün 
     FİNLANDİYA’DA devam eden Dünya Gençler Atıcılık Şampiyonası’nda Oğuzhan Tüzün gümüş madalya kazandı. Ferdi müsabakalarda baraj atışlarında İngiliz rakibine geçilen Tüzün, ikinciliği elde etti. Atıcılığın başarılı ismi, 1999’da Dünya Şampiyonluğu’na, geçen yıl da Avrupa Şampiyonluğu’na ulaşmıştı. 
     
     Marmara farkı 
     KÜREK Federasyonu’nun desteğiyle Kadir Has Üniversitesi ve Üniversite Sporları Federasyonu tarafından düzenlenen Üniversitelerarası Kürek Birinciliği Yarışmaları İstanbul’da yapıldı. Marmara Üniversitesi, elde ettiği derecelerle genel sıralamada birinciliği elde etti. 
     
     TED ikinci 
     FRANSA’DA 8 takımın katıldığı Avrupa Tenis Şampiyon Kulüpler Kupası karşılaşmalarında TED Bayan Takımı ikinci oldu. Pemra Özgen, İpek Şenoğlu, Merve Asımgil ile Elena Yarishka’dan oluşan ekip, finalde Fransa’ya yenildi. 
     
     Fener zirvede 
     TÜRKİYE Gençler Atletizm Şampiyonası’nda, Fenerbahçe takım halinde birinci oldu. 14.487 puana ulaşan Sarı-Lacivertli ekibi, 13.420 puanla ENKA, 13.201 puanla Bursa Belediye izledi. Şampiyonada, Fenerbahçe ile ENKA 4’er, Galatasaray 3, Beşiktaş, Çimentaş, Mersin Amatör 2’şer, Antalya ATSO ise bir birincilik aldılar. 
     
     Gönül gözleri 
     İSPANYA’DAN Türkiye’ye gelen 10’u görme özürlü 18 dağcı, beraberindeki iki Türk dağcıyla birlikte Ağrı Dağı’na zirve yapmayı başardılar. Önceki gün hava koşularının kötü olması nedeniyle 4200 metrede kamp kuran dağcılar dün dört saatte zirveye çıktılar. Dağcıların dönüşe geçtiği açıklandı. 
     



 SPOR 






















</TEXT>
</DOC>
