<DOC>
<DOCNO> 66964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/11/dunya/dun01.html </URL>
<DATE> 2002/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Tek köprü Türkiye 
</HEADLINE>
<TEXT>

AB - İKÖ forumuna 71 ülke katılıyor. Cem, büyük ilginin, Türkiye’nin iki camiaya da mensup tek ülke olmasından kaynaklandığını’ söyledi 
     ELİF KORAP İstanbul 

     Dışişleri Bakanı İsmail Cem, Türkiye’nin girişimi ve 71 ülkenin katılımıyla yarın İstanbul’da başlayacak olan Avrupa Birliği - İslam Konferansı Örgütü Ortak Forumu"nun gördüğü büyük ilginin Türkiye’nin batı ve İslam dünyası arasında böyle bir toplantıyı gerçekleştirebilecek konumdaki tek ülke olmasından kaynaklandığını söyledi. 
     Cem, ana teması "medeniyet ve uyum" olarak belirlenen forumun yapılacağı Çırağan Sarayı’nda düzenlediği basın toplantısında, foruma 71 ülkeden 51’inin bakan düzeyinde katılacağını ve bakanlardan 44’ünün de dışişleri bakanı olacağını söyledi. Cem, 190’ı yabancı toplam 618 medya mensubunun toplantıyı izlemek üzere başvuruda bulunduğunu, sadece bu toplantıyı izlemek üzere yurtdışından 85 gazeteci ve yazarın geleceğini belirtti. Cem, şöyle devam etti "Türkiye, hem İKÖ camiasına, hem AB camiasına mensup olan tek ülke konumunda. Türkiye’nin, tarihi, günümüzdeki konumu ve kimliği bakımından böyle bir beraberliği sağlayabilecek, sadece bir köprü değil, daha önemlisi bir beraberlik odağı olması açısından çok önemli bir işlevi mevcut. Bu işlev, yapacağımız toplantının böylesine ilgi toplamasında çok önemli bir etken oluyor." 
     Cem, forumun düzenleniş nedenini açıklarken, "Bu ihtiyacın birden somutlaşmasındaki çok önemli neden 11 Eylül’deki trajik terör saldırısı. Birbirimizi anlamaktaki zorluklarımızı gördük. Bu forumla amacımız bir medeniyetler çatışmasından söz edilen dünyada medeniyetler arası gerekli uyumun en önemli özelliği olan siyaset olgusunu incelemek" diye konuştu. 
     



 DÜNYA 











</TEXT>
</DOC>
