<DOC>
<DOCNO> 59795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/31/magazin/yazdud.html </URL>
<DATE> 2001/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
"Türkiye beni yılbaşında tanıdı" 
</HEADLINE>
<TEXT>

     Yazı dizimizin son bölümünde de birbirinden ünlü konuklarımız var. Sözü onlara bırakmadan önce benim de bir çift lafım var Size, sevdiklerinizle birlikte geçireceğiniz çok hoş bir gece diliyorum. 2002’nin ulusumuza, hepimize sağlık, mutluluk, huzur ve başarı getirmesi en büyük dileğim. Kendinize iyi bakın efendim, en kötü gününüz benimkinden iyi olsun. 
     
     ORHAN GENCEBAY 
     Arabeskin babası, büyük-küçük herkesin sevgilisi Orhan Gencebay’ın yılbaşı ile ilgili anısı, 
     2002 temennisi ve 5 trilyonluk hayali şöyle "Bir zamanlar TRT ilkelerine ters düştüğüm için programlara beni çıkarmazlardı. Halktan yoğun talep olmasına rağmen bu yasak 25 sene sürdü. Bir keresinde TRT yönetimi beni ekrana çıkardı. Muhteşem bir program yapmıştım, çıktığımda izdiham yaşanıyordu. Her yeni yılın, nice gizemlerle, yüksek moralle dolu olduğuna inanırım. 2002’nin, ülke olarak olumsuzlukları aşabileceğimiz ümidini kaybetmememiz konusunda bize yardımcı olmasını bekliyorum. Yeni yıl bize moral getirsin. Ama herşeyin başı sağlık diyorum. Yüce Tanrı’dan tüm bu temennilerimizin kabul edilmesini diliyorum. 5 trilyon bana çıkmaz Şenay’cığım ama çıkarsa yıllardır hayalini kurduğum Orhan Gencebay Konservatuarı’nı yapar, içinde müzik sevgisi olup da gerçekleştiremeyen tüm gençlere eğitim verirdim". 
     
     SEDA SAYAN 
     Doğumgünü 31 Aralık olan Seda Sayan her yılbaşını sahnede kutlamış. Doğal olarak anıları, yılbaşı-doğumgünü üzerine. Bugüne kadarki en güzel hediyesini oğlu Oğulcan vermiş. Oğulcan harçlıklarıyla annesine mavi nazar boncuklu bir yüzük almış. Sanatçı 2002’nin tüm dünyaya hayırlı olmasını temenni ediyor. Ve ekliyor "5 trilyonla en büyük hayalim olan hastaneyi açardım. Orada emeklilerin, fakirlerin, ihtiyacı olan herkesin ücretsiz tedavi olmasını sağlardım". 
     
     SEREN SERENGİL 
     Herkese sağlıklı bir 2002 dileyen Seren yeni yılın kendisi açısından hayli hareketli geçeceğine inanıyor. Bakın ne diyor "Daha önce TGRT’de yaptığım programımı, bu yıl Kanal D ile gerçekleştireceğim. Ekstralar, bir reklam filmi çekimi... Yıl yoğun geçecek. En büyük dileğim annemle barışmak tabii. 
     5 milyar bana çıksaydı Kanlıca’daki, çok beğendiğim 22 odalı yalıyı alırdım. Ardından da küçük bir uçak. Böylece kavga ettiğimiz zaman Ozan’ı dünyanın bir ucuna gönderebilirdim. Türk Kalp Vakfı’na ve Sokak Çocuklarını Koruma Derneği’ne bağış yapardım. Ha, bir de Miami’de güzel bir ev alırdım. Şöyle yüzme havuzlu filan. Unutamadığım yılbaşı anım, babamla yaşadığımdır. 1998’e girdiğimiz yılbaşı gecesi ben İzmir’deki Princess Otel’de çalışıyordum. Babam hastanede ve tüm fonksiyonlarını kaybetmiş, yani bitkisel bir yaşam sürüyor. Ama önceden alınmış iş. Annem ve babamın son karısı, yılbaşı gecesi onu yalnız bırakmayacaklarını söyleyince 2 gün önce İzmir’e gittim. İçime sinmemişti, telefonla hastaneyi aradım. Annem çıktı, Sen merak etme, biz buradayız, yeni yıla da birlikte gireceğiz’ dedi. Babamın kendisine baktığını görünce de ona Arayan, Seren’ demiş. O ana kadar kıpırdamayan babam, telefona uzanmış. Konuşamadık tabii. Ben iki gözüm iki çeşme, havaalanının yolunu tuttum. Herkes beni anlayışla karşıladı, yerime başka sanatçı bulundu ve ben İstanbul’a geldim. Babamı gördüğüm son yılbaşı oydu". 
     
     SİBEL CAN 
     Yılbaşında Kıbrıs’daki Rocks Otel’de sahne alacak olan Sibel Can’ın anısı "Bir yılbaşı gecesi 8 işe gittim. Gece kulübünün merdivenlerinde annemle birlikte kaderimize hüngür hüngür ağladık. Sevinçli bir anım da şu 1986 yılıydı. İzmir Maksim’de ilk kez assolist olarak çıkıyorum. 
     O tarihlerde herkes TRT’ye çıkamıyor, çünkü şarkılarımız denetimden geçmiyor. TRT yönetimi birkaç gün önce babamı aramış, yılbaşı gecesi bir kaç şarkı söylememi istemiş. Şarkıcı olarak Türkiye’ye sesimi duyurduğum ilk gece odur. Canlı yayında çıktığım geceden sonra kaset satışlarım inanılmaz artmıştı". 2002’nin ülkemize ve ailesine sağlık, mutluluk, barış getirmesini isteyen Sibel Can 5 trilyonla önce rahmetli babası Engin Can adına söz verdiği okulu yaptıracak. Sonra yardıma muhtaçları ihya edecek. 
     
     TÜRKAN ŞORAY 
     Her yıl olduğu gibi bu yılbaşını da evde geçirecek olan Türk Sineması’nın Sultanı’nın ne acıdır ki unutamadığı, kendisini mutlu eden anısı yok. Mutsuz anısını da yeni yıla karamsarlık yakışmaz diye anlatmak istemedi. Türkan Şoray’ın 2002 yılı temennileri ve 5 trilyonluk hayali ise şöyle "2002’de ülkemde yaşanan ekonomik kriz atlatılsın, herkesin yaşam standartı yükselsin, herkes ama herkes hayata gülerek, umutla, güvenle baksın inşallah. Böyle büyük bir para bana çıksaydı, önce anılarımın yaşadığı bu evi satın alırdım. Daha sonra kızım Yağmur’un geleceğini garantiye alırdım. Kalan parayı da fakirlere dağıtırdım". 
     
     



 MAGAZİN 











</TEXT>
</DOC>
