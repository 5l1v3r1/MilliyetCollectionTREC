<DOC>
<DOCNO> 58238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/21/spor/spo02.html </URL>
<DATE> 2001/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
FENER’İN İDMAN MAÇI 
</HEADLINE>
<TEXT>

Sarı - Lacivertliler, yoğun kar yağışının da etkisiyle Diyarbakırspor maçının hazırlıklarını neredeyse çalışmadan tamamladı. Denizli dün de Samandıra’daki kötü zemin nedeniyle oyuncularına izin verdi 
     YALÇIN TÜRK 

     İşi serdiler 
     İLK yarının son maçını bugün Diyarbakırspor ile oynayacak olan Fenerbahçe, yoğun kar yağışı nedeniyle haftayı adeta "sere serpe" geçirdi. Teknik Direktör Mustafa Denizli, Samandıra’daki zeminin idman yapmaya müsait olmaması yüzünden Dereağzı Tesisleri’ni hazırlatırken, burayı kullanmaya gerek görmedi ve Sarı - Lacivertli takım için büyük önem taşıyan maçın hazırlıklarını hafif çalışmalarla geçiştirdi. 
     
     Sakatlık korkusu 
     TAKIMI genelde iyi çalıştırmadığı yönünde sürekli eleştiriler alan tecrübeli hocanın önemli bir maç öncesi hava şartlarına boyun eğmesi herkesi şaşırttı. Bursaspor maçından sonra cumartesi günü ter idmanı yaptıran, pazar gününü ise bayram tatili ilan eden Mustafa Denizli, karla kaplı zeminde sakatlık korkusu yüzünden taktik idmanları es geçti, dün de oyuncularına izin vererek, Diyarbakır’da çalışacaklarını söyledi. 
     
     5 gün ne yaptı 
     16 ARALIK İzin yaptılar. 
     17 ARALIK Düz koşu ve hentboldan oluşan programla bir saat çalıştılar. 
     18 ARALIK Düz koşu ve hentbol ağırlıklı bir saat çalıştılar. 
     19 ARALIK Düz koşunun yanı sıra çift kale yapıldı. İdman 1 saat 15 dakika sürdü. 
     20 ARALIK İzin yaptılar. 
     
     Forvetler sustu 
     FENERBAHÇE’NİN bu sezon şu ana kadar ligde attığı 35 golün sadece 10 tanesine forvet oyuncuları imza atabildi. Sarı - Lacivertli takımın Serhat, Oktay ve Andersson’dan oluşan vurucu timi suskun bir dönem yaşarken, uzun süreli sakatlıklar da bu üç futbolcunun performansında önemli rol aldı. Geçen sezon sadece Andersson aynı süre içinde 10 gol kaydetmişti. 
     
Kim kaç gol attı Serhat 13 maç - 5 gol Oktay 10 maç - 3 gol Andersson 14 maç - 2 gol      
     
     Lazetic’e iki maç ceza 
     PROFESYONEL Futbol Disiplin Kurulu, Denizlispor ile oynanan kupa maçında rakip takım oyuncusuna kasten dirsek atan Fenerbahçeli Lazetic’e iki maç ceza verdi. Yugoslav futbolcu Diyarbakırspor maçında cezasını tamamlayacak. Kurul ayrıca, Türkiye Kupası maçında hakeme hakaret eden Rizesporlu Fatih’i de iki maçla cezalandırdı. 
     
8 eksikle gittiler      FENERBAHÇE dün sekiz eksikle Diyarbakır’a gitti. Mustafa Denizli, sakatlıkları düzelmesine rağmen Rapaic ve Revivo’yu riske atmak istemedi ve kadroya almadı. Sakatlıkları süren Ogün, Mert, Uche ve Oktay ile cezalı olan Lazetic ve Mustafa Doğan da İstanbul’da kaldı. Denizli’nin, Bursa maçında yedek soyundurduğu Ümit Özat’ı ilk on birde oynatması bekleniyor. Diyarbakır yönetimi Başkan Aziz Yıldırım ve arkadaşlarına dün akşam bir yemek verdi. 
     
Haydi Black Jack’e      DİYARBAKIRSPOR, Fenerbahçe karşısında üç puanı alarak ilginç bir hedefi yakalamaya çalışacak. Ligde 18 puanı bulunan Yeşil - Kırmızılılar, galip geldikleri takdirde şehrin de plaka numarası olan 21’e ulaşacaklar. Maçın 21 Aralık’a gelmesinin de kendilerine uğur getireceğini iddia eden Diyarbakırsporlu futbolcular, "21 bizim için sihirli bir rakam olacak. Bu ilginç tesadüf, üç puan anahtarımız" diye konuştular. 
     



 SPOR 


























</TEXT>
</DOC>
