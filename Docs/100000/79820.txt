<DOC>
<DOCNO> 79820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/22/son/sonspo13.html </URL>
<DATE> 2002/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan basını "İbo, Olimpiakos potasını ateşe verdi" 
</HEADLINE>
<TEXT>

     Yunanistan Basketbol Ligi'nin 26. haftasında yapılan Panathinaikos-Olimpiyakos derbisinde, Türk basketbolcu İbrahim Kutluay, kaydettiği 20 sayıyla takımının en skorer ismi oldu. 
     Yunan basını tarafından yılın en büyük derbisi olarak nitelendirilen ve 91-84 Panathinaikos'un galibiyetiyle son bulan karşılaşmada, İbrahim Kutluay gösterdiği performansla gecenin en değerli oyuncusu MVP seçildi. 
     Atina'da yayınlanan Elefterotipiya gazetesi, Türk oyuncunun, Olimpiyakos potasını adeta ateşe verdiği yorumunu yaptığı haberinde, Kutluay'ın takımının galibiyete ulaşmasını sağlayan oyuncu olduğunu yazdı. 
     Kutluay'ın, Olimpiyakos'un ''celladı'' olduğunu belirten Ethnos gazetesi, Türk oyuncunun skorboarda 20 sayı ''kazıdığını'' kaydetti. Ta Nea gazetesi ise ''Kutluay silahını eline aldı'' başlıklı haberinde, Türk basketbolcunun birbiri ardına kaydettiği sayılarla Panathinaikos'a zafere giden yolda ''direksiyon hakimiyetini'' kazandırdığını yazdı. 
     İbrahim Kutluay'ın ''üzerinden sarkan'' karşı takım oyuncularına rağmen, şutlarına devam ettiğini kaydeden Elefteros Tipos gazetesi, karşılaşmada sergilenen görüntülerin, Oscar ödülüne layık oldukları değerlendirmesinde bulundu. 
     Bu arada, ''Yüzyılın derbisinde kükreyen Kutluay''ın Panathinaikos'u galibiyete taşıdığını belirten Yunan Özel Flash Radyosu, Olimpiyakos'u maç süresince tehdit altında tutan kişinin ''Cellat İbo'' olduğunu duyurdu. 
     Atina Haber Ajansı ANA , Türk guardın ''silahını çektiği'' nitelendirmesinde bulunduğu haberinde, İbo'nun kaydettiği sayılarla, Panathinaikos'un, Olimpiyakos karşısında arayı açmayı başardığını kaydetti. 
     
     NBA ve İtalya'nın gözü O'nda 
     Türk oyuncu İbrahim Kutluay'ın menajeri Tolga Tuğsavul, NBA, İtalya ve İspanya'nın ''gözlerinin'' Türk basketbolcunun üzerinde olduğunu söyledi. 
     Tuğsavul, ''İbrahim son derece başarılı ve kaliteli bir oyuncu. NBA, İtalya ve İspanya'da adlarını açıklamak istemediğim bazı kulüpler İbrahim'e olan ilgilerini belirttiler. Ancak İbrahim'in Panathinaikos ile 1 yıl daha sözleşmesi var ve Panathinaikos'tan ayrılmayı düşünmüyor'' dedi. 
     Öte yandan, oldukça zor, ama aynı zamanda galibiyet mutluluğu getiren karşılaşmanın ardından Panathinaikos oyuncularının 2 gün süresince dinlenmeye çekildikleri bildirildi. 
     





</TEXT>
</DOC>
