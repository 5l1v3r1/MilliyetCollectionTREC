<DOC>
<DOCNO> 95321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/12/son/soneko12.html </URL>
<DATE> 2002/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Özilhan "Seçim tarihi bir an önce belirlenmeli" 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, seçimin Türkiye'nin gündemine girdiğini belirterek, ''İşadamları olarak temennimiz, bu belirsizliğin bir an evvel ortadan kalkmasıdır. Seçimle ilgili kararın alınıp, hangi tarihte ise, hemen mi, Kasım'da mı, bunun iş alemi tarafından bilinmesinde fayda var'' dedi. 
     Özilhan, TÜSİAD tarafından hazırlatılan ''Yeni Rakabet Stratejileri ve Türk Sanayisi'' başlıklı raporun kamuoyuna açıklandığı basın toplantısı sırasında, gazetecilerin sorularını yanıtladı. 
     Bir gazetecinin ''DSP'de kalan milletvekilleri, bu son yaşanan olayların bir komplo olduğunu ve bu komployu da işadamlarının düzenlediğini söylüyorlar. Neler söyleyeceksiniz '' sorusu üzerine Özilhan, şunları kaydetti 
     ''O konuda hiç bir yorum yapmak istemiyorum. Gerek istifa eden bakanların, gerekse istifa eden milletvekillerinin, işadamlarının yönlendirmesiyle istifa edeceklerini tahmin etmiyorum. Dolayısıyla neden istifa ettiklerini onlara sormanız gerekir.'' 
     
     SİYASETTE YENİ OLUŞUM 
     Özilhan, siyasette yeni oluşum konusunda ne düşündüğünün sorulması üzerine de, şunları söyledi 
     ''Türkiye tabii, ekonomide yeniden yapılanma süreci yaşıyor. Ben bunun siyasette de yeniden yapılanma olarak gündeme geldiğini ve onun etkisiyle de ve Türk kamuoyunun da yeni liderler, siyasette de yapılanma beklentisinden dolayı tabii olarak oluşmaya başladığını düşünüyorum. Bu da onun bir neticesidir. Ülkemize hayırlı olsun.'' Bir gazetecinin ''seçim tarihi konusunda belirsizlik var. Ekim, Kasım veya bir dahaki ilkbahardan bahsediliyor. Bunun böyle olması hem AB süreci hem de ekonomik göstergeler ve ekonomik hedefler açısından Türkiye'yi nasıl etkiler'' şeklindeki sorusuna karşılık, Özilhan şöyle dedi 
     ''Bu bence en önemli konu. Yani Türkiye'nin önünde, belki de bu hükümetin bu sıkıntıya girmesinin sebebi de AB ile ilgili adımların atılamamış olmasıdır. 
     Şimdi seçim, Türkiye'nin de gündemine girmiştir. Hatta bununla ilgili de Meclis'e bir dilekçe verilmiştir. İşadamları olarak temennimiz, bu belirsizliğin bir an evvel ortadan kalkmasıdır. Temennimiz en kısa zamanda Meclis'in toparlanması, AB ile ilgili konuları müzakere edip Kopenhag zirvesine yetiştirilecek şekilde adımların atılması, ayrıca seçimle ilgili kararın alınıp, hangi tarihte ise hemen Kasımda mı, bunun iş alemi tarafından bilinmesinde fayda var.'' 
     





</TEXT>
</DOC>
