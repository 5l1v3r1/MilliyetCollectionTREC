<DOC>
<DOCNO> 59107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/26/son/soneko10.html </URL>
<DATE> 2001/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
10 milyon liraya yılbaşı sofrası kurabilirsiniz... 
</HEADLINE>
<TEXT>

     Dargelirli bir aile 10 milyon lira harcayarak yılbaşında mütevazı bir sofra kurabilecek. 
     Kilosu 3 ila 3.5 milyon liraya satışa çıkartılan hindi yerine, kilosu 2 milyon 100 bin liraya satılan 2 kilo ağırlığındaki bir piliçle 5 kişilik bir yemek yapılabiliyor. 
     Haşlanan pilicin suyunun bir bölümüyle yarım kilo pirinç kullanarak pirinç pilavı, kalan suyu kullanıp, 1 bardak unu yağda kavurup içinizi ısıtacak piliç suyu çorbası yapmak için 5 milyon lira yeterli oluyor. Pilicin haşlanıp pişirilmesi, pilavın diri olması ve çorbanın kıvamının tutturulması da ev hanımının yeteneğine göre değişiyor. 
     Kalan 5 milyon liranın 1 milyon 500 bin lirasıyla, badem, fındık, Antep fıstığı, kestane gibi pahalı kuruyemiş yerine, kilosu 1 milyon 500 bin lira olan, mısır kavurgası ile kabuklu fıstıktan yarımşar kilo alınabiliyor. Muz, kivi, ananas, üzüm gibi ithal meyvelerin yerine ise pazarda kilosu 350 bin liraya satılan 1 kilo mandalina, 1 kilo küçük boy portakal ve 750 bin liraya da bir kilo elma tercih edilip 5 kişilik bir ailenin Yılbaşı gecesi tüketeceği kuruyemiş ve meyve de sağlanmış oluyor. Piliç, pilav, çorba, kuruyemiş ve meyve için harcanan 8 milyon liradan sonra, alkollü içecek veya kola yerine 1.5 litresi 500 bin liraya satılan sade gazoz, kilosu 800 bin liraya satılan lahana, biber ve salatalık ağırlıklı karışık turşudan 250 gram, tanesi 120 bin lira olan yumurtadan 5 adet alınıp haşlanıp dilimlenerek sofranın içeçeği ve mezesi de tamamlanıyor ve geriye kalan 750 bin liraya da üç ekmek alınabiliyor. Piliç yerine kıyma alıp evdeki bayat ekmekleri ıslatıp köfte yapmak, veya kırık pirinçleri haşlayıp köfte harcına katıp yoğurduktan sonra, fiyatı bu hafta ucuzlayan yumurtaya batırıp kızartarak ''kadınbudu köfte'' yapmak ta diğer bir alternatif olabiliyor. Yemek uzmanları, tavuk suyundan yapılacak çorba için de unun kavrulduktan sonra üzerine piliç suyunun soğuk olarak dökülmesini, pişirirken de sık sık karıştırılmasını ve bir kaşık salça ilave edilmesini de öneriyorlar. Yılbaşını evde televizyon izleyerek geçirmeyi uygun bulan ailelerin, hangi kanalı izleyeceklerine ise kumandayı elinden bırakmayan belki evin reisi belki de evin küçük oğlu ya da kızı karar verecek. 
     






</TEXT>
</DOC>
