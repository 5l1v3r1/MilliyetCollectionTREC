<DOC>
<DOCNO> 67335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/13/ekonomi/eko07a.html </URL>
<DATE> 2002/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Süren işlerini bahane etti 
</HEADLINE>
<TEXT>

Sahte fatura ile vergi kaçırmakla suçlanan Faruk Süren, kendisini "İhracatın nasıl yapıldığını işlerimin çokluğu nedeniyle bilemiyorum’ diyerek savundu 
     NEZİH GÜROL İstanbul 

     Paravan şirketlerden faturalar alarak vergi kaçırdığı iddiasıyla üç yıla kadar hapsi istenen eski Galatasaray Başkanı Faruk Süren, suçlamaları kabul etmedi. 
     İstanbul 4. Ağır Ceza Mahkemesi’ndeki duruşmaya tutuksuz sanık olarak katılan Faruk Süren 1996’da dava konusu şirketin başında olduğunu kayderek, şöyle dedi "Bu şirketin bünyesinde bulunan 15 ayrı şirketin yönetim kurulu başkanlığı ve Galatasaray Kulübü’nün de başkanlığını yapmaktaydım. Malların ne şekilde alındığını ve ihracatın ne şekilde yapıldığını, işlerimin çokluğu nedeniyle bilebilecek durumda değilim." 
     Süren, Türkiye’de son 15 yılda ihracat işlemlerinin "by - pass" dolaşımlı ihracat denilen yolla yapılmakta olduğunu belirterek, "Çok yüksek iş hacmi olan şirketlerimize gereken dikkat ve ihtimamı göstermiş olsam da, ihracat işleriyle ve mali hadiseleriyle doğrudan doğruya, yönetim kurulu başkanı olarak ilgilenmem mümkün değildir. Bu hadiselerle görevli şirket mensuplarının ilgilendiğini belirtmek isterim" dedi. 
     
     ASCOR’la işbirliği 
     İddianamede Makine Takım Endüstri Sanayi A.Ş.’nin yetkilileri Faruk Süren ve dört ismin daha Eximbank ihracat kredilerine ilişkin taahhütlerini yerine getirmek için eski Şişli Belediyesi Başkanı Gülay Çokay’ın boşandığı eşi Orhan Aslıtürk ile Muhammet Ciğer’e ait olan ASCOR şirketiyle anlaştıkları anlatılıyor. Sanıkların, ASCOR’un paravan şirketleriyle aracılık ihracat sözleşmesi imzaladıkları vurgulanıyor. Haziran - Aralık 1996’da 60 milyar 961 milyon tutarında vergi ziyanına neden oldukları kaydedilen sanıkların üç yıla kadar hapisleri isteniyor. 
     



 EKONOMİ 
























</TEXT>
</DOC>
