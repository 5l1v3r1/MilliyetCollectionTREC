<DOC>
<DOCNO> 52352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/15/guncel/gun08.html </URL>
<DATE> 2001/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Apo İmralı’dan nakledilmeli mi 
</HEADLINE>
<TEXT>

ÇAPRAZ ATEŞ 
     ASLI ÖKTENER 

     Abdullah Öcalan’ın kaldığı İmralı Cezaevi’nde fotoğraflarının çekilip basına yansımasından sonra açıklama yapan Milli Savunma Bakanı Sabahattin Çakmakoğlu, Öcalan’ın artık "İmralı’dan çıkarılıp normal bir cezaevine konulması" ve oranın hükümlerine tabi olması gerektiğini söyledi. Öcalan, normal bir cezaevine nakledilebilir mi Yoksa İmralı’da tutulması daha doğru mu 
     
     Turan Güven Milli Savunma eski Bakanı 
Kapalıya konulabilir      Öcalan dosyası Adalet Bakanlığı tarafından Başbakanlık aracılığıyla TBMM’ye gönderilmeliydi. Hal böyleyken İmralı Adası’nda hükümlülük süresini geçiren ve ölüm cezasını çarptırılmış olan bir kişinin normal bir cezaevine getirilmesi keyfiyeti bir tarafa, evvela verilen mahkeme kararının yetkili merciye gönderilmesi gerekir. 
     Bir açık cezaevi olan İmralı tamamen boşaltılmış, yüzlerce mahkum oradan başka cezaevlerine dağıtılmıştır. O adada hayvancılık yapılırdı. Bundan vazgeçilmesi devlete kaça mal olmuştur, br günde devlete maliyeti nedir Bu araştırılmalı. Öcalan’ın da normal cezaevine konması gerekiyor. Neden güvenliği söz konusu olsun. Kapalı cezaevine götürülebilir. 
     
     Eren Keskin İHD İstanbul Şube Başkanı 
Özel cezaevi olmaz      İnsan hakları savunucuları olarak kişiye özel bir cezaevi fikrine karşı olduğum gibi, aynı zamanda hücre uygulamasına da karşıyım. Sadece Abdullah Öcalan değil, hücre tipi cezaevinde tutulan herkesi yönelik izalasyona son verilmesi gerektiğini düşünüyorum. Ayrıca Öcalan’da bu ülkenin yasalarına göre yargılanmışsa, herkesle eşit bir şekilde cezasını çekmelidir. Özel bir uygulama olmamalıdır. Öcalan İmralı’ya konulacağı dönemde de bunu söylemiştik. Bu Öcalan’a özgü değil, kim olursa olsun biz bu açıklamayı yaparız. Toplumdan yalıtılmış şekilde yaşıyor. Karayla bir bağlantısı olmayan bir adada yaşıyor. Bu kabul edilebilir bir şey değil. 
     
     Mustafa Enöz MHP Milletvekili 
Güvenlik için İmralı iyi      Abdullah Öcalan’ın güvenlik açısından İmralı’da kalmasında fayda var. Kaçmasını ya da dışarıdan gelecek herhangi bir yaptırımı etkisiz hale getirmek amacıyla İmralı’da tutuluyor. Normal bir cezaevinin gireni çıkanı bilinmez, yeteri kadar tedbir alamazsınız. Bu nedenle tecrit edilmiş bir cezaevinde bulunmasında fayda var. Öcalan’ın fotoğrafları ise avukatları aracılığıyla çekilmiş ve basına dağıtılmıştır. Bu bir hakkın suiistimalidir. 
     
     Doğan Erbaş Öcalan’ın avukatı 
Nakledilsin diyemeyiz      Kendisi İmralı’da kalıp kalmamak ya da başka bir cezaevine nakledilip nakledilmemek konusunda bir yorumda bulunmuyor. Cezaevi koşullarının değiştirilmesi için Adalet Bakanlığı’na ve Avrupa İnsan Hakları Mahkemesi’ne çok sayıda başvuruda bulunduk. Normal cezaevine nakledilsin diyemeyiz. Normal cezaevine nakledilmesi belki kendi güvenliği açısından da tehlikeli olabilir. Birçok kişinin iddia ettiği gibi rahat koşullarda yaşamıyor. 
     
     Şencan Bayramoğlu Şehit Ailesi 
Bizce idam edilsin      Sorun nakledilmesi ya da kalması değildir. Artık Sayın Başbakan, Öcalan’ın dosyalarını Meclis’e getirsin ve idamı onaylanacak mı, onaylanmayacak mı ona karar verilsin. Cezası onaylansın. Bizce cezaevi de değiştirmesin, idam edilsin. Ayrıcalıklı muamele görmesi bizi rahatsız ediyor. 
     



 GÜNCEL 

















</TEXT>
</DOC>
