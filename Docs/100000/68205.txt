<DOC>
<DOCNO> 68205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/18/spor/aspo.html </URL>
<DATE> 2002/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal’ın liderlik hayallerini, Başkent’ten gelen ekip, iki buldozeriyle yerle bir etti 
</HEADLINE>
<TEXT>
Yıkım emri Ankara'dan 
Fenerbahçe’nin, Galatasaray’ı devirmesiyle umutlanan Siyah - Beyazlı ekip, on binlerce taraftarının desteğiyle zirveyi kapmak için kolları sıvadı 
Ankaragücü iyi kapandı. Son yirmi dakikayı 10 kişi oynamasına rağmen defansta hata yapmadı. Beşiktaş’ı 15 maç sonra yenilgiyle yeniden tanıştırdı 
     

     GALATASARAY’IN yenilmesiyle, lider olma şansını yakalayan Beşiktaş, Ankaragücü karşısında yıkıldı. Kötü futbolunu dün de sürdüren, sadece İlhan Mansız ile etkili olabilen Siyah - Beyazlı ekip, rakibi 10 kişi kalmasına rağmen galibiyeti yakalayamadı. İnönü Stadı’nı dolduran binlerce seyirci 15 maç sonra yenilgi gördü. 
     ANKARAGÜCÜ karşılaşmaya golle başladı. Agustine 5. dakikada Mhyre’yi aşırtma bir vuruşla avladı. Beşiktaş 14. dakikada Tümer ile eşitliği sağladı. İlk yarı berabere biterken 70. dakikada Yılmaz’ın kırmızı kart görmesiyle başkent ekibi 10 kişi kaldı. 84. dakikada gelişen kontratakta Özgür fileleri gördü, Kartal’ın hayalleri yıkıldı. 
     
Zirve karıştı      SÜPER Lig’de 23. hafta sonunda Fenerbahçe yeniden zirveye ortak oldu. Galatasaray’ı 1-0 yenerek lider ile arasındaki puan farkını dörde indiren Sarı - Lacivertliler’in, Ankaragücü’ne yenilen Beşiktaş ile de arasında bir puan kaldı. Üç büyük kulüp sezonun bitmesine 11 hafta kala nefes nefese bir yarışın içine girdi. Zirvede şimdi gözler 9. hafta oynanacak Galatasaray - Beşiktaş derbisine çevrildi. 
     
Sadece kartlar      BÜLENT Uzun sonuca etki edecek önemli hatalar yapmadı. Faul düdüklerinde ve istikrarlı kararlarında takdir aldı. Ancak kartlarda adil davranamadı. Örneğin İbrahim’in ilk yarıda ceza alanı içinde hakemi aldatıcı penaltılık düşüşünü kartsız bıraktı. Ayrıca Yılmaz’ın ikinci sarı kartı ağır kaçtı. Yine de yönetimiyle fazla sırıtmadı. 
     

</TEXT>
</DOC>
