<DOC>
<DOCNO> 91153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/yasam/yas10.html </URL>
<DATE> 2002/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Durmuş’un oğlu çarptı, kaçtı 
</HEADLINE>
<TEXT>

Sağlık Bakanı Osman Durmuş’un oğlu, annesiyle karşıdan karşıya geçen 8 yaşındaki kızı yaralayıp yoluna devam etti 
     YILDIZ YAZICIOĞLU Ankara 

     15 Haziran’da Konya Yolu’nda karşıdan karşıya geçmekte olan 8 yaşındaki Damla Budak’a otomobiliyle hızla çarpan Sağlık Bakanı Osman Durmuş’un 27 yaşındaki oğlu Selçuk Durmuş’un kaza sonrası hiç birşey olmamış gibi uzaklaştığı ortaya çıktı. 
     Minik kızın annesi Neriman Budak, durması için seslendikleri Selçuk Durmuş’un olay yerinden hızla kaçtığını söyledi. 
     
     Masrafları ödedi 
     Ankara Acil Yardım Hastanesi’de üç kişilik bir odaya alındıklarını kaydeden Budak, "Sonra apar topar hastane görevlileri geldi. 'Sizi özel odaya indiriyoruz. Çocuğa çarpan Sağlık Bakanı’nın yakınıymış’ dediler. Bizi 3. katta özel bir odaya aldılar" dedi. 
     
     3.5 saat sonra ifade verdi 
     Damla’yı Opel Vectra marka otomobiliyle yaralayan Selçuk Durmuş, olaydan 3.5 saat sonra Çiftlik Karakolu’na giderek, kazayla ilgili ifade verdi. Durmuş, "Yoğun trafikte ikinci kazaya neden olmamak için aracı ileri aldım. Kaza yerine geldim. Yaralıyı hastaneye götürdüklerini öğrendikten sonra Gazi Hastanesi’ne gittim. Kazada kusurum yok" dedi. Durmuş’a yapılan muayene sonucunda alkol almadığı anlaşıldı. Kaza nedeniyle, Durmuş’a 83 milyon lira para cezası kesildi. TRT Haber Dairesi’nde görevli olan Durmuş’un kaza dosyası Adliye’ye sevk edilecek ve aile davacı olduğu için yargılama yapılacak. 
     



 YAŞAM 



















</TEXT>
</DOC>
