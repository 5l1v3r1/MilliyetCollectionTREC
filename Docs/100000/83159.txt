<DOC>
<DOCNO> 83159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/siyaset/asiy.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Artık geri dönüş yok 
</HEADLINE>
<TEXT>

AB üyeliğine hazırlık kapsamında son 1 yılda çok önemli adımlar atıldığını söyleyen Cumhurbaşkanı Sezer, Artık dönüşü olmayan bir yoldayız’ dedi 
     ANKARA Milliyet 

     Cumhurbaşkanı Ahmet Necdet Sezer, Avrupa Günü nedeniyle Çankaya Köşkü’nde verdiği yemekte, "Türkiye, son bir yıl içinde, kapsamlı adımlar atmıştır. Ülkemiz, demokrasinin çağdaş ölçütler ışığında geliştirilmesi, kişi hak ve özgürlüklerinin genişletilmesi ve yönetimin saydamlaştırılması konusundaki partiler üstü kararlılığını da yapılan anayasal ve yasal reformlarla ortaya koymuştur. Yaşanan bu olumlu gelişmeler, AB’ye üyelik yolunda dönüşü olmayan bir sürece girdiğimizin göstergesidir" dedi. 
     
     Gündemimiz çok yüklü’ 
     Son zamanlarda AB ile ilişkilerin olumlu yönde gelişmesinin önümüzdeki dönem için Türkiye’nin beklentilerini de artırdığını söyleyen Sezer, sözlerini şöyle sürdürdü "2002, Türkiye’nin AB’ye katılım süreci yönünden de kritik bir yıldır. Başlattığımız reformları tamamlamak için yıl sonuna kadar yüklü bir gündemimiz bulunmaktadır. Bu dönemde, Kopenhag ölçütlerinin tümüyle karşılanması için yapılacak düzenlemelerin AB tarafından olumlu bir yaklaşımla değerlendirileceğine inanıyoruz. 2002 sonunda Türkiye hak ettiği yeri alacaktır." 
     
     Ecevit de mesaj yayımladı 
Eksikleri kapatmak kendimize borcumuz      Başbakan Bülent Ecevit de yayımladığı mesajda Türkiye’nin, Avrupa Birliği’nde tam üyeliği hak etmek yolunda ileri adımlar attığını belirterek, "Eksikliklerimizi bir an önce gidermek ise bizim kendi kendimize borcumuzdur" dedi. Ecevit, şunları kaydetti "Avrupalı uluslar yüzyıllarca birbirleriyle çatıştıktan ve savaştıktan sonra şimdi aynı birliğin çatısı altında kalıcı barışa ve dayanışmaya kavuşmuşlardır." 
     
Kör inat içindeler      AB üyeliği karşıtlarını kör inat içinde olmakla suçlayan Yılmaz, AB’yi de Türkiye’yi kapıda bekletmekle suçladı 
     ANAP Uluslararası İlişkiler Sekreterliği’nin düzenlediği Avrupa Günü panelinde konuşan Mesut Yılmaz, Atatürk’ün "Osmanlı İmparatorluğu’nun çöküşü, kendini Avrupa milletlerine bağlayan rabıtaları kestiği gün başlamıştır. Bu hatayı tekrarlamayacağız" sözlerini örnek göstererek şöyle konuştu 
     "Türkiye’nin geri kalmışlığının temelinde son 40 yıl içinde AB’den kopuşlar yatmaktadır. Türkiye AB sürecinin en kritik aşamasına geldi. Artık ortada durup iki tarafı birden idare etme dönemi sona erdi. 40 yıllık süreçte gemileri birçok defa yaktık, bugün AB üyeliğine karşı ayak direyenlerin geri dönüp başka maceralara açılabilecekleri gemileri olmadığını görme zamanı geldi." 
     
     İçimizdeki manivelalar... 
     AB karşıtlarını "kör inat" içinde olmakla, AB’yi de "Türkiye’yi kapıda bekletmekle" suçlayan Yılmaz, "Avrupa bu ertelemeyi çoğunlukla içimizdeki manivelaları vasıtasıyla yaptırdı" dedi. n ANKARA Milliyet 
     
Fogg’ Köşk’te yalnız kaldı      SALİHA ÇOLAK Ankara 

     Çankaya Köşkü’nde düzenlenen Avrupa Günü yemeği ve resepsiyonunda Avrupa Birliği’nin AB Türkiye temsilcisi Karen Fogg yapayalnız kaldı. Resepsiyon sırasında Fogg’un yanına bazı bürokratların dışında kimse yaklaşmadı. 
     Yemekte Cumhurbaşkanı Ahmet Necdet Sezer’in masasında Başbakan Yardımcısı Mesut Yılmaz, AB Konvansiyonu üyesi MHP Milletvekili Kürşat Eser ile İspanya ve Danimarka büyükelçileri ile Dışişleri Müsteşarı ve Cumhurbaşkanlığı Genel Sekreteri yer aldı. Fogg ise Sezer’in masasında oturmadı. Resepsiyon sırasında tüm katılımcılar Fogg’dan uzak durdu. 
     
     Fogg’a örtülü yanıt 
     İspanya Büyükelçisi Camara’nın Kıbrıs konusunda Fogg’un tepki toplayan sözlerine yanıt niteliğinde mesajlar vermesi dikkat çekti. Camara Kıbrıs konusundan söz ederken, Türkiye’nin tezlerini dile getirerek "Kıbrıs’taki iki toplum" dedi. Camara’nın, Kıbrıs sorununun iki liderin uzlaşmasıyla çözülmesini beklediklerini vurgulaması, Fogg’a örtülü yanıt olarak yorumlandı. 
     
     HADEP’ten Fransa’ya kınama 
     Bu arada Karen Fogg ve AB Genel Sekreteri Volkan Vural, Avrupa Günü nedeniyle Cumhurbaşkanlığı Senfoni Orkestrası Salonu’nda resepsiyon verdi. Geceye hükümetten hiçbir yetkili katılmadı. Meclis’teki partilerin liderlerinin katılmadığı geceye katılan tek siyasetçi olan HADEP lideri Murat Bozlak "Kıvrıkoğlu’na yapılan hareketi tasvip etmiyoruz" dedi. Resepsiyon devlet kurumları tarafından da protesto edildi. 
     
Cem Top, artık bizim sahamızda      ŞÜKRAN PAKKAN 

     Dışişleri Bakanı İsmail Cem, Türkiye’nin AB ile ilişkilerinin netlik kazandığını söylerken, ulaşılan noktayı "Top artık bizim sahada" sözleriyle değerlendirdi. AB’nin, Türkiye’den avantaj sağlayacağı gerçeğinin farkına vardığını söyleyen Cem, "AB’ye üye olunca Avrupalı olmayacağız. Çünkü AB bir tescil kurumu değildir. Türkiye zaten 700 yıldır Avrupalıdır. Bizim tarihimiz Avrupa’da yazılmıştır. Ayrıca AB Türkiye’yi sevdiği için üye yapmayacak. Onlarla karşılıklı çıkarlarımız var" dedi. 
     



 SİYASET 














</TEXT>
</DOC>
