<DOC>
<DOCNO> 81462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/01/son/soneko03.html </URL>
<DATE> 2002/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Türkiye'yi korsan yayıncılık açısından izlemeye aldı 
</HEADLINE>
<TEXT>

     ABD Ticaret Temsilciliği USTR tarafından yayınlanan fikri mülkiyet haklarına ilişkin raporda, ''Türkiye'de etkili fikri mülkiyet hakları koruması bulunmamasının'' ABD için ciddi bir endişe kaynağı olduğu belirtilirken, Türkiye, ''izleme listesindeki'' ülkeler arasında yer aldı. 
     Raporda, Sağlık Bakanlığı'nın ilaç sanayii ile ilgili lisans düzenlemelerinin, Dünya Ticaret Örgütü'nün Fikri Mülkiyet Haklarının Ticaretle İlgili Yönleri Anlaşması TRIPS yükümlülüklerini karşılamadığı savunuldu. 
     Kültür Bakanlığı'nın geçen yıl çıkardığı yayıncılık düzenlemelerinin ise Telif Hakkı Yasası'nın amacına zarar vereceği ileri sürüldü. Korsan yayıncılığın halen çok yaygın görüldüğü ve hükümetin bandrol sistemiyle korsan yayıncılığı kontrol altına alma çabalarının başarısız olduğu da raporda savunuldu. 
     Raporda, ''ancak ABD, herşeye rağmen, Türkiye'nin son ekonomik zorluklarının, hükümetin dikkatinin çoğunu tükettiğini takdir ediyor. 
     ABD şimdi Türkiye'yi, özellikle yabancı yatırımcıları ülkeye çekme çerçevesinde, dikkatini fikri mülkiyet hakları konularına yöneltmek üzere cesaretlendiriyor'' ifadeleri kullanıldı. 
     ABD Ticaret Temsilciliği'nin raporunda, ''Amerikan hükümeti özellikle, Sağlık Bakanlığı'nın ilaç sanayii ile ilgili lisan düzenlemelerini, TRIPS anlaşmasıyla tam uyumlu olacak şekilde değiştirmeye ve Kültür Bakanlığı'nı da yayıncılık düzenlemelerini, Telif Hakları Yasası'nın amacına uyacak şekilde gözden geçirmeye cesaretlendiriyor. ABD aynı zamanda Türkiye'yi, korsan kaynaklara düzenlenen baskınları artırmaya, sınırdan giren korsan materyaller üzerindeki kontrolü artırmaya bandrol sistemini kaldırmak veya reformize etmeye, korsan ürünlerin dağıtımcılarını kayda geçirmeye, fikri mülkiyet hakkı ihlallerine ilişkin cezai işlemleri artırmaya teşvik ediyor'' denildi. 
     Raporda, Ukrayna'nın, medyada korsanlık ve fikri mülkiyet yasalarının etkili uygulanması konularında başarısız olduğu ve sonuç olarak, ABD'nin bu yıl, Ukrayna ürünlerine 75 milyon dolar tutarında ambargo uyguladığı da belirtildi. Ukrayna'nın fikri mülkiyet haklarını uygun şekilde korumakta başarısızlığını sürdürmesinin, bu ülkenin Dünya Ticaret Örgütü'ne girmesini tehlikeye attığı, ticaret ve yatırımları ülkeye çekme çabalarına zarar verdiği de raporda anlatıldı. 
     





</TEXT>
</DOC>
