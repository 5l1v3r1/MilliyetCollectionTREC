<DOC>
<DOCNO> 74053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/22/son/sonspo23.html </URL>
<DATE> 2002/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Arat "Önceki kongrede deneyimsizdik.." 
</HEADLINE>
<TEXT>

     Beşiktaş Kulübü başkan adayı Hasan Arat, önceki kongrede seçimi yitirmelerini ''deneyimsizlik'' olarak değerlendirerek, bu dönem ise Beşiktaş'ı dünya kulübü yapacak plan ve projelere sahip olduklarını söyledi. 
     Hasan Arat, 31 Mart Pazar günü yapılacak kongre öncesi çıktığı destek turunun Balıkesir durağında, Balıkesir Beşiktaşlılar Derneği yönetim kurulu üyeleri ve kongre delegeleriyle İmamoğlu Otel'de biraraya geldi. 
     Basına kapalı olarak gerçekleştirilen toplantının ardından, 1962-1967 yılları arasında siyah-beyazlı formayı giyen Coşkun 
     Ehlidil'e ait ''Beşiktaşlı Coşkun'un Yeri'' adlı köftecide öğle yemeği yiyen Hasan Arat, burada basın mensuplarına yaptığı açıklamada, bir önceki kongrede deneyimsizlikleri nedeniyle kendilerini delegelere yeterince tanıtamadıklarını söyledi. 
     Arat, projelerini kongre delegelerine tanıtmak amacıyla yurdun dört bir yanını dolaştıklarını belirterek, ''Daha önce tecrübesizdik. 
     Şimdi plan ve programımızla geliyoruz. Biz, Beşiktaş'ı her yönüyle dünya kulübü yapmak için yola çıktık. Projelerimiz, Beşiktaş'ı dünya kulübü yapacak. Gittiğimiz her bölgede, yoğun ilgi ve güvenle karşılaşıyoruz. Gördüğümüz sıcak ilgi, bizi umutlandırıyor'' diye konuştu. 
     Siyah-beyazlı taraftarların ve çocukların yoğun ilgi gösterdiği Hasan Arat, daha sonra İzmir'e harket etti. 
     






</TEXT>
</DOC>
