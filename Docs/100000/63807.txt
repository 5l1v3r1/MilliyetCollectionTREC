<DOC>
<DOCNO> 63807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/23/son/sonspo12.html </URL>
<DATE> 2002/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Albayrak "Fatih'in transferi dostlukların yeşermesi için bir adım" 
</HEADLINE>
<TEXT>

     Fenerbahçe'de, Fatih Akyel'e forma giydirebilmek için Galatasaray ile sürdürülen görüşmelerde mutlu sona ulaşıldı. 
     Sezon başında İspanya'nın Real Mallorca takımına transferi sırasında yapılan özel sözleşmede yer alan, ''Sezon sonuna kadar Türkiye'de Galatasaray'ın dışında bir kulüpte forma giyemez'' maddesi nedeniyle sarı-lacivertli takımda ancak hazırlık maçlarında oynayabilen Fatih Akyel, 2 kulüp arasında varılan anlaşma sonunda artık lisansının çıkmasını bekliyor. 
     Galatasaray Kulübü Futbol Şubesi Üyesi Abdurrahim Albayrak yaptığı açıklamada, sarı-lacivertli kulüpten yetiştirme parası aldıklarını belirterek, ''Fatih Akyel konusunda Fenerbahçe ile her konuda anlaştık. Bu, dostlukların yeniden yeşermesi için atılan bir adımdır. Tam ödenecek rakam bizde kalsın. Ancak şu bilinmeli ki, ne bizim istediğimiz oldu, ne de Fenerbahçe'nin. Artık Fatih Akyel'in Fenerbahçe'de oynayabilmesi açısından hiçbir sakınca kalmadı. 
     Fenerbahçe'ye hayırlı olsun, Fatih'e de başarılar diliyorum'' diye konuştu. 
     Albayrak, Fatih Akyel'i Fenerbahçe'ye verirken, Real Mallorca'daki haklarının halen saklı kaldığına da dikkat çekerek, ''İspanyol ekibinden yetiştirme parası alabilmek için FIFA'ya başvurmuştuk. Bu talebimiz halen devam etmekte. O davayı da kazanacağımıza inanıyorum'' dedi. 
     






</TEXT>
</DOC>
