<DOC>
<DOCNO> 92698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/son/sontur11.html </URL>
<DATE> 2002/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizmci Milli Takım'a şükran borçlu... 
</HEADLINE>
<TEXT>

     Profesyonel Otel Yöneticileri Derneği POYD Başkanı Türgen Şevki Bulut, Milli Futbol Takımı'nın Dünya Kupası'ndaki başarısının, Antalya'ya gelen turist sayısını yüzde 10 oranında artıracağını bildirdi. 
     Bulut, Milli Futbol Takımı'na bütün turizmcilerin şükran borcu olduğuna işaret ederek, ''Milyarlarca dolar vererek gazete ve televizyonlarda yaptıramayacağımız reklamı, Türk Milli Futbol Takımı yaptı. Artık dünya Türkiye'yi daha iyi ve güzel tanıyor'' dedi. 
     Milli Takımın başarısının en çok Antalya yöresinde hissedileceğini kaydeden Bulut, şöyle konuştu 
     ''Antalya bölgesinde, bu yıl 5 milyon dolayında turist bekleniyordu. Milli Takımın Dünya Kupası'ndaki üstün başarısının, turist sayısını yüzde 10 oranında artıracağını tahmin ediyoruz. Özellikle kararsız kalan turistler tatil için Türkiye'yi tercih edecekler. Temmuz ayından itibaren bu artış hissedilmeye başlanır. Bu yılın sonunda Antalya'ya gelen toplam turist sayısının 5.5 milyon olmasını bekliyoruz.'' Milli Futbol Takımı'nın başarısının, Türkiye'nin adının tüm dünyada duyulmasını sağladığını belirten Bulut, ''İnanılmaz büyüklükte Türkiye'nin reklamı yapıldı. Bundan sonra yapılacak reklamlar, sporcularımızın yaptığı reklamın destekleyicisi olmalı'' dedi. 
     Başta Avrupalılar olmak üzere, birçok ülkedeki insanların, gelecek yıl tatil için plan yaparken önce ''Türkiye'' diyeceklerini bildiren Bulut, ''Kazanılan bu başarının asıl meyvesini turizmci, gelecek yıl yiyecektir'' dedi. 
     





</TEXT>
</DOC>
