<DOC>
<DOCNO> 52290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/14/son/sonspo08.html </URL>
<DATE> 2001/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını, Ancelottili Milan'ı daha çok beğendi 
</HEADLINE>
<TEXT>

     A.C Milan'da Fatih Terim'in yerine teknik direktörlüğe getirilen Carlo Ancelotti, Perugia karşısındaki 3-0'lık galibiyetle basından iyi puan aldı. 
     İtalya Kupası 2. tur ilk maçında salı akşamı Perugia'yı İnzaghi'nin 2 ve Perugia'dan Sogliano'nun kendi kalesine attığı gollerle 3-0 yenen Ancelottili Milan, İtalyan basınında ''İyi bir başlangıç yaptı'' şeklinde yorumlandı. 
     Gazeteler, Terimli Milan ile Ancelottili Milan'ı kıyaslarken, ''Ancelottili Milan, Terim'inkinden daha dikkatli ve kapalı. 
     Kırmızı-siyahlıların defansındaki geçilirlikten iz yok, iğne bile geçemez. Terim'i ve onun anlaşılmaz değişimciliğini unutmak için sadece ilk yarı yeterli. Madalyon tersine dönüyor. Gol atmak için biraz daha sabır ve daha fazla yorgunluk gerekiyor'' denildi. 
     Ancelotti'nin Juventus'ta oynattığı oyunu Milan'a taşıdığını ifade eden spor eleştirmenleri, Terim'in takımına oranla daha kapalı oynayan bir Milan izleyeceklerini dile getirdi. 
     Torino maçında son dakikada penaltıyı kaçırarak görünürde Terim'in görevden alınmasında bir neden olan İnzaghi ise Perugia'ya attığı 2 gol sonrasında basında ''Türk teknik direktörün alın yazısı olan penaltıyı kaçıran İnzaghi, Ancelotti'ye ilk hediyesini verdi'' şeklinde yorumlandı. 
     Milan Kulübü'nün 2. Başkanı Adriano Galliani de maç sonrası basına verdiği demecinde, ''Ancelotti'nin eli şimdiden gözüküyor'' dedi. 
     San Siro Stadı'nda ise Terim karşıtı pankartlar açıldığı görüldü. 
     






</TEXT>
</DOC>
