<DOC>
<DOCNO> 76471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/son/sontur23.html </URL>
<DATE> 2002/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Afgan Başbakanı Karzai Ankara'da... 
</HEADLINE>
<TEXT>

     Afganistan'daki geçici yönetimin Başbakanı Hamid Karzai, 2 günlük resmi temaslarda bulunmak üzere Ankara'ya geldi. 
     Karzai ve beraberindeki heyeti taşıyan Ata uçağı saat 13.55'te Esenboğa Havalimanı'na indi. 
     Afgan heyetini, Ulaştırma Bakanı Oktay Vural, Ankara Valisi Yahya Gür, Ankara Büyükşehir Belediye Başkanı Melih Gökçek ve Türkiye'nin Kabil Büyükelçisi Müfit Özdeş karşıladı. 
     Karzai'nin beraberindeki heyette, Yüksek Öğretim Bakanı Muhammed Şerif Faiz, protokolden sorumlu Devlet Bakanı Muhammed Yahya Marufi ile Enformasyon ve Kültür Bakanı Seyid Mahdum Rahin bulunuyor. 
     Dışişleri Bakanı Abdullah Abdullah, Ankara'ya daha önce gelmişti. 
     Karzai, Ankara temasları çerçevesinde Başbakan Bülent Ecevit ve Milli Savunma Bakanı Sabahattin Çakmakoğlu ile görüşecek. Konuk başbakan ayrıca, Cumhurbaşkanı Ahmet Necdet Sezer tarafından kabul edilecek. Görüşmelerde Dışişleri Bakanı İsmail Cem'in de hazır bulunması öngörülüyor. 
     Afganistan'daki geçici yönetimin Başbakanı Karzai'nin geçen hafta yapması planlanan Ankara ziyareti, ülkesinde meydana gelen deprem nedeniyle ertelenmişti. 
     






</TEXT>
</DOC>
