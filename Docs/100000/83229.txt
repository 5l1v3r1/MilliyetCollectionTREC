<DOC>
<DOCNO> 83229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/son/sondun21.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Irak'a Türkiye ve Kuveyt'ten kara saldırısı yapacak iddiası 
</HEADLINE>
<TEXT>

     İngiltere'de yayımlanan The Independent gazetesi, ABD'nin Irak lideri Saddam Hüseyin'i devirmeye yönelik olası bir hava harekatını takiben, Türkiye ve Kuveyt'e konuşlandırılacak kara güçlerinin saldırısını planladığını öne sürdü. 
     Gazetenin konuyla ilgili yorumunda, ABD'nin Irak'a yönelik harekat olasılığının giderek arttığı, Saddam'ın halkına ''gıda depolanması'' yönünde uyarıda bulunduğu öne sürüldü. Bununla birlikte, harekatın büyük bir olasılıkla gelecek yıla erteleneceği kaydedilen yorumda, harekata büyük bir muhalefetin olduğuna dikkat çekildi. 
     Independent güazetesi, Ortadoğu'daki gelişmeleri örnek gösterirken, Irak liderinin de durumun farkında olduğunu yazdı. 
     Gazete, bölgedeki dengeler açısından da durumun Körfez Savaşı'ndan çok daha farklı olduğunu, Kuveyt'in işgalinin Saddam'a karşı ittifakı kolaylaştırdığını hatırlattı. 
     Irak yönetiminin ABD'ye saldırı için gerekçe yaratmamak açısından dikkatli bir tutum takındığını ve BM silah denetçileri konusunda daha yumuşak bir havaya büründüğünü belirten gazete, bütün bu unsurların hemen savaşmaktan yana olan bazı ABD yetkililerini ''sinir ettiğini'' iddia etti. Gazete, durumun Afganistan'daki kadar kolay olmayacağını, Irak'ta sadece etkili bir hava saldırısıyla yetenilemeyeceğini, sayıları 70 ile 250 bin arasında değişen kara gücüne de ihtiyaç duyulacağını kaydetti. Kuzey Irak'taki grupların Kuzey İttifakı'nın Afganistan'da oynayacağı rolü oynamaya aday olduklarını savunan gazete, ''Ancak iki kez, 1975 ve 1991'de ABD tarafından yüz üstü bırakılmış olan bu insanlar, bu kez kendilerinin korunacağına dair bir garanti almadan buna yanaşmazlar'' yorumunda bulundu. 
     Gazete, pek çok seçeneği inceleyen Amerikan yönetiminin şimdi Türkiye ve Kuveyt'e yerleştirilecek kara güçleri yoluyla Irak'a saldırı planını daha çok dikkate aldığını belirtirken, buralardan yapılacak kara saldırılarının havadan da bombardımanla destekleneceğini yazdı. 
     





</TEXT>
</DOC>
