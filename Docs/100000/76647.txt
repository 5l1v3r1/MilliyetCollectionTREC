<DOC>
<DOCNO> 76647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/05/son/soneko22.html </URL>
<DATE> 2002/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdengeçti "Enflasyon lobisi hala aktif" 
</HEADLINE>
<TEXT>

     Merkez Bankası Başkanı Süreyya Serdengeçti, enflasyonun düşmekte olduğunu, ancak bekleyişlerin geldiği yerin kendileri için tatminkar olmadığını söyledi. 
     Deutsche Bank tarafından Çırağan Sarayı'nda düzenlenen, ''Geçiş ve dönüşümdeki Türkiye-Ekonomiye bakış ve piyasalar'' başlıklı konferansa katılan Serdengeçti, 2001 ve 2002 yılı para politikalarını ele aldı. 
     Gelinen noktada gelişme ve istikrar işaretlerinin alınmaya başladığını kaydeden Serdengeçti, faiz ve enflasyondaki düşüşü örnek olarak verdi. 
     Mart ayı başta olmak üzere son 2 aydaki enflasyon rakamlarının yılsonu hedeflerine ulaşılabileceğini gösterdiğini ifade eden Serdengeçti, ''Ancak enflasyon lobisi hala aktif ve aktif olmaya devam edecek. O bütün ülkelerde de öyle olmuştur. Geçen yıl dalgalı kuru tartışma konusu yaptılar, bu sene de büyümeyi'' dedi. 
     Petrol fiyatlarındaki artışın sorunlar yaratabileceğini ve bu konuyu yakından izlediklerini dile getiren Süreyya Serdengeçti, ''Enflasyon düşüyor ama bekleyişlerin geldiği yer bizim için tatminkar değil'' diye konuştu. 
     Serdengeçti, enflasyon hedeflemesine de bu yıl geçmeyi planladıklarını kaydetti. 
     
     Deutsch Bank Sorumlusu 
     Deutsche Bank Gelişen Piyasa Ekonomileri Sorumlusu Leonardo Leiderman, Türkiye'nin enflasyon hedeflemesine hazır olduğunu söyledi. 
     Leiderman, enflasyon hedeflemesinin gelişen piyasa ekonomilerindeki etkilerine ilişkin konuşmasında, enflasyon hedeflemesinde ileriye dönük politikaların yanı sıra açıklık, şeffaflık ve kredibilite bulunması gerektiğini kaydetti. 
     Birden fazla yılı içeren hedeflerin, tek yıllık hedeflerden her zaman daha iyi olduğunu vurgulayan Liederman, Merkez Bankası'nın uygulamadaki rolünün ise tartışılamayacağını bildirdi. 
     Liederman, enflasyon hedeflemesine ilişkin örneklere de yer verdiği konuşmasının sonunda, ''Türkiye enflasyon hedeflemesine hazır'' diye konuştu. 
     






</TEXT>
</DOC>
