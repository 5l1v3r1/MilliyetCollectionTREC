<DOC>
<DOCNO> 96939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/20/yasam/ayas.html </URL>
<DATE> 2002/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine kapkaççı dehşeti 
</HEADLINE>
<TEXT>

Bakırköy’de kapkaççıların saldırısına uğrayan emekli Fransızca öğretmeni yerlerde sürüklendi, başından ve bacağından yaralandı. Bahçelievler’de de emekli bir kadın aynı akibete uğradı 
     İSMAİL ERBEN İstanbul 

     Bakırköy’de kızıyla birlikte misafirlikten dönen emekli Fransızca öğretmeni Nazlı Akçay iki kapkaççının saldırısına uğradı. Yerlerde sürüklenen ve çantası alınan Akçay yaralandı. Kızı Zeynep Akçay’la birlikte evlerine dönmekte olan Nazlı Akçay 51 , dün saat 00.30 sıralarında Kartaltepe Mahallesi Mehmet Sait Sokak’a geldi. Bu sırada iki kişinin bulunduğu 34 TJ 0020 plakalı otomobil arkadan yaklaşarak Akçay’ın çantasını kapkaç yapmak istedi. Çantasını vermemekte direnen Akçay, yere düşerek sürüklenmeye başlarken, kapkaççılar çantayı alarak kaçtı. Kafasından ve bacağından yaralanan Akçay, eşi Ali Rıza Akçay tarafından Bakırköy Eğitim ve Araştırma Hastanesi’ne götürüldü. Başı ve bacakları kanayan Akçay, eşi ve kızıyla birlikte, ifade vermek üzere Kartaltepe Karakolu’na gitti. 
     
     İSTANBUL Milliyet 

     Bahçelievler’de otomobille yanlarına yaklaşan iki kişi tarafından çantası alınan emekli bir kadın ile akrabası yerde sürüklenince yaralandı. 
     Dün akşam Bahçelievler Kadir Has Center önünde yürüyen Zekiye Öztürk 47 ile Alman vatandaşı akrabası Ezgine Öztürk’ün 56 yanına iki kişi Uno marka otomobille yaklaştı. Kapkaççılar, otomobilin penceresinden uzanarak Zekiye Öztürk’ün çantasının askısını tuttu. 
     
     Direndi ama... 
     Öztürk çantasını bırakmamak için direnince yere düşerek sürüklendi. Kendisini tutmaya çalışan Ezgine Öztürk de düştü. 
     Çantayı alan kapkaççılar süratle uzaklaşırken, kolundan ve bacaklarından yaralanan Zekiye Öztürk ile vücudunda hafif sıyrık oluşan Ezgine Öztürk vatandaşlar tarafından kaldırıldıkları Bakırköy Eğitim ve Araştırma Hastanesi’nde tedavi altına alındı. SSK’dan emekli Zekiye Öztürk, çantasında sadece kimliklerinin bulunduğunu söyledi. 
     



 YAŞAM 





















</TEXT>
</DOC>
