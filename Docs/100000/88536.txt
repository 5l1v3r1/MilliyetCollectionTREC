<DOC>
<DOCNO> 88536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/07/son/sonspo04.html </URL>
<DATE> 2002/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonlar, Türkiye gruptan çıkacakmış gibi davranıyor.. 
</HEADLINE>
<TEXT>

     Japonya'nın 17. Dünya Kupası finalleri organizatörü kuruluşu JAWOC, Türk Milli Takımı'nın grubundan çıkması durumunda 2. tur maçını bu ülkede oynayacağını gözönüne alarak, Türk izleyiciler için uyarı levhaları hazırlıyor. 
     Türk Milli Takımı, grubundan birinci olarak çıktığı takdirde H Grubu'nun ikincisiyle 17 Haziran'da Kobe'de, 2. çıktığı takdirde ise aynı grubun birincisiyle 18 Haziran'da Miyagi'de 2. tur karşılaşması yapacak. 
     JAWOC, henüz grup maçlarının tamamlanmamasına karşın, Türkiye'nin 2. tura çıkma olasılığını gözönüne alarak, Japonya'ya gelecek Türk taraftarlar için statlarda uyulması gereken kuralları içeren Türkçe levhalar hazırlamaya koyuldu. 
     JAWOC, Türkiye'nin Tokyo Büyükelçiliği Basın Müşavirliği'nden, uyarı levhalarına yazılacak kuralları içeren Japonca ve İngilizce metinlerin Türkçe'ye çevrilmesi için yardım istedi. 
     Organizasyon yetkilileri, uyarı levhalarını bir an önce hazırlamak istediklerini belirterek, Japonya'ya gelecek Türk taraftarlar için yol gösterici olma amacı taşıdıklarını bildirdiler. 
     JAWOC'un hazırlayacağı levhalarda, bilet kontrol ve üst arama noktaları, izleyicilerin yanlarında bulundurması yasak cisimler ve uyulması gereken kurallara ilişkin açıklamalar yer alacak. 
     





</TEXT>
</DOC>
