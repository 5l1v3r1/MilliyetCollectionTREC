<DOC>
<DOCNO> 87161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/son/sondun12.html </URL>
<DATE> 2002/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Biyonik göz deneme aşamasına geldi 
</HEADLINE>
<TEXT>

     ABD'de biyonik kulağın ardından, deneme aşamasındaki biyonik göz henüz başarılı olamasa da gelecek için umut veriyor. 
     Kısa bir süre önce 68 yaşındaki Robert Rosene, dünyanın ilk biyonik gözlü insanı unvanını elde etmesine karşın, ''6 Milyon Dolarlık Adam''ın teleskopik görüş olanağına sahip olamadı. 
     Retinasına bir mikroçip yerleştirilmeden önce tamamen kör olan Rosene, biyonik göz naklinin ardından, ışıkların çevresindeki yuvarlağı ve gölgeleri seçmeye başlamasına karşın, hala karısının yüzünü göremiyor. 
     Amerikan Ulusal Sağlık Enstitüsü'nde yürütülen sinir protezi programının sorumlusu Dr. William Heetderks, biyonik kulaktaki başarıya dikkat çekerek, beynin konuşmayı oluşturmak için çok az bilgiye ihtiyacı bulunduğuna işaret etti. 
     Dr Heetderks, biyonik kulakta sağlanan başarının bir gün biyonik gözde de sağlanacağını söyledi. 
     ABD'de yaklaşık 70 bin kişi biyonik kulak kullanırken, deneme aşamasındaki biyonik göz sadece 6 hastada bulunuyor. 
     





</TEXT>
</DOC>
