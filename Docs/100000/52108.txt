<DOC>
<DOCNO> 52108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/13/son/sonspo24.html </URL>
<DATE> 2001/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Avusturya Milli Takımı Türkiye'ye geldi 
</HEADLINE>
<TEXT>

     Dünya Kupası finallerine gidebilmek için Türkiye ile baraj mücadelesi yapan Avusturya Milli Takımı, yarınki rövanş maçı için İstanbul'a geldi. 
     Avusturya Milli Takımı'nın Hırvat teknik direktörü Otto Bariç, Atatürk Havalimanı'nda medyaya röportaj vermekten kaçınırken, ısrarlı sorular üzerine, ''Türkiye bizden daha iyi bir ekip. Galip gelmeyi deneyeceğiz'' demekle yetindi. 
     Kalabalık bir medya ordusuna konuşan, ilk maçın etkili isimlerinden Herzog ise Türkiye karşısında galip gelmek için riske gireceklerini söyledi. 
     ''Buraya her şey bitti düşüncesiyle gelmedik'' diyen Herzog, ''Türklerin ateşli taraftarları olduğunu biliyoruz. Rakibimizi elememiz için kazanmalıyız. Bu nedenle de riske girip ofansif bir oyun ortaya koyacağız'' dedi. 
     Avusturyalı futbolcu, Beşiktaş'a transfer olup olmayacağı konusundaki sorulara açık yanıt vermekten kaçınırken, böyle bir olasılığın bulunduğunu belirtti. 
     Herald Cherni dışında tam kadro İstanbul'a gelen Avusturya Milli Takımı'nda, kart cezası nedeniyle ilk maçta oynayamayan Ilica Vastic'in, rövanş maçında forma giyeceği öğrenildi. 
     Atatürk Havalimanı'ndan konaklayacağı otele giden Avusturya Milli Takımı, bu akşam, maçın oynanacağı Ali Sami Yen Stadı'nda basına kapalı antrenman yapacak. Konuk ekip, yarın sabah Boğaziçi Üniversitesi sahasında yapacağı ter antrenmanıyla hazırlıklarını tamamlayacak. 
     






</TEXT>
</DOC>
