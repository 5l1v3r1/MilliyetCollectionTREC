<DOC>
<DOCNO> 71164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/06/son/sontur05.html </URL>
<DATE> 2002/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kanadoğlu'ndan 8 partiye tüzük uyarısı 
</HEADLINE>
<TEXT>

     Yargıtay Cumhuriyet Başsavcısı Sabih Kanadoğlu, ANAP, CHP ve Ak Parti'nin de aralarında bulunduğu 8 partiden, parti tüzüğünde gerekli değişikliğin yapılarak Merkez Karar ve Yönetim Kurulu'nun MKYK tamamının büyük kongre tarafından gizli oyla seçilmesinin sağlanmasını ve sonucunun 2 ay içinde Başsavcılığa bildirilmesini istedi. 
     Kanadoğlu, büyük kongrede genel başkan tarafından gösterilen adaylar arasından MKYK'ya yapılacak seçimin Siyasi Partiler Yasası'na SPY aykırı olduğunu bildirdi. Büyük kongrenin yetkilerinin ''tam, kesin, devredilemez ve kısıtlanamaz'' olduğuna işaret eden Kanadoğlu, ''Aksi hal demokratik siyasi hayatımızın hastalığı olarak görülen 'genel başkan egemenliğine' yol açar ki bu durumun sakıncaları açıktır'' dedi. 
     Yargıtay Cumhuriyet Başsavcısı Sabih Kanadoğlu, Anavatan Partisi, Lider Türkiye Partisi, Cumhuriyet Halk Partisi, Anayol Partisi, Büyük Adalet Partisi, Aydınlık Türkiye Partisi, Bağımsız Türkiye Partisi ile Adalet ve Kalkınma Partisi'ne benzer içerikli birer uyarı yazısı gönderdi. 
     Başsavcı Kanadoğlu'nun ANAP'a gönderdiği uyarı yazısında, demokratik siyasal yaşamın vazgeçilmez öğeleri olan siyasi partilerin, parti içi düzenlemeleri ve çalışmalarının demokrasi ilkelerine uygun olacağından ve yasalara aykırı eylem ve işlemlerden alıkonulmaları gereğinde Anayasa'ya göre duraksama bulunmadığını kaydetti. 
     
     Demokratik esaslar 

     SPY'de, siyasi partilerin MKYK organlarının büyük kongrede seçileceğinin öngörüldüğünü hatırlatan Kanadoğlu, uyarıda bulunduğu partilerin büyük kongrede yeni genel başkan tarafından gösterilen adaylar arasından MKYK'ya asil ve yedek üyelerin seçildiğine dikkati çekti. 
     SPY'nin ilgili maddesinin, parti organları için yapılacak seçimlerin parti üyeleri arasındaki eşitlik ilkesine ve demokrasi esaslarına aykırı olamayacağı hükmünü içerdiğini kaydeden Kanadoğlu, SPY'in bu konudaki maddelerinde parti içi çalışmaların demokrasi esaslarına uygun olma zorunluluğunu açıkça öngördüğünü vurguladı. 
     ''Demokrasinin esaslarından biri de tam katılımın sağlanmasıdır. 
     Parti tüzükleri, demokrasinin esaslarına uygun olarak parti yönetimine katılımı en üst düzeyde gerçekleştirecek biçimde düzenlenmelidir'' diyen Kanadoğlu, ANAP'ın tüzüğündeki MKYK'nın 10 asil ve 5 yedek üyesinin büyük kongrede yeni genel başkan tarafından gösterilen 20 aday arasından seçileceğini belirten yöntemin SPY'ye aykırı olduğunu vurguladı. 
     SPY'nin, MKYK ile Merkez Disiplin Kurulu üyelerinin gizli oyla seçme yetkisini büyük kongreye verdiğini anımsatan Kanadoğlu, şöyle devam etti 
     ''Bu yetkiler tam ve kesindir. Devredilemez ve kısıtlanamaz. Büyük kongrenin tüzükte yapacağı bir değişiklikle bu yetkilerinin tamamını veya bir kısmını partinin bir organına devretmesi demokrasi ilkelerine aykırıdır. Özellikle büyük kongre yetkilerinin aleyhine olarak, genel başkanın SPY'nin 15. maddesinde yer alan yetkilerinin genişletilmesi kabul edilemez. Aksi hal demokratik siyasi hayatımızın hastalığı olarak görülen 'genel başkan egemenliğine' yol açar ki bu durumun sakıncaları açıktır.'' 
     
     Genel Başkan kotası 

     SPY'nin ilgili maddesinin, parti organları için yapılacak seçimlerin ''parti üyeleri arasındaki eşitlik ilkesine'' aykırı olamayacağını vurguladığını kaydeden Kanadoğlu, ''Tüzüğünüzde yer alan hüküm, MKYK seçiminde bir 'genel başkan kotası' yaratmakta ve parti içi demokratik yarışı genel başkana yakın olan veya tercih edilen üyeler lehine sınırlamaktadır. Bu türden bir kota 'parti üyeleri arasındaki eşitlik' ilkesine aykırıdır'' dedi. 
     Başsavcı Kanadoğlu, bu 8 partiden tüzüklerinde gerekli değişikliğin yapılarak, MKYK'nın tamamının büyük kongre tarafından gizli oyla seçiminin sağlanmasını ve sonucun 2 ay içinde Başsavcılığa bildirilmesini istedi. 
     Yargıtay Cumhuriyet Başsavcısı Kanadoğlu, istenilen değişiklikler, verilen sürede yerine getirilmezse, bu partilere ihtar verilmesi istemiyle Anayasa Mahkemesi'ne başvurabilecek. 
     Sabih Kanadoğlu'nun aynı yöndeki isteğinin Saadet Partisi tarafından yerine getirildiği bildirildi. 
     






</TEXT>
</DOC>
