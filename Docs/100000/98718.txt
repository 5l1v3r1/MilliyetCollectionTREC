<DOC>
<DOCNO> 98718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/29/son/sontur25.html </URL>
<DATE> 2002/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
45 yaşından sonra sıcak ve neme dikkat.. 
</HEADLINE>
<TEXT>

     Hava sıcaklıklarının mevsim normallerinin üzerinde seyretmesi ve nem oranındaki yüksekliğin, özellikle 45-65 yaş grubu arasındaki kişilerde, beyin kanaması ve beyin ödemi vakalarını arttırdığı bildirildi. 
     Mersin Üniversitesi Tıp Fakültesi Beyin ve Sinir Cerrahisi Anabilim Dalı Öğretim Üyesi Doç. Dr. İsmail Hakkı Tekkök, üniversite hastanesi polikliniklerine yapılan başvuruların büyük bölümünü sıcaklardan kaynaklanan rahatsızlıkların oluşturduğunu söyledi. 
     Halk arasında ''inme'' olarak bilinen beyin kanaması ve beyin ödemi vakalarının da belirgin ölçüde artış gösterdiğine dikkati çeken Tekkök, özellikle 45-65 yaş grubunda bulunan kişilerin tansiyon problemleri de bulunması halinde daha dikkatli olmaları gerektiğini anlattı. 
     Tekkök, baş ağrısı, yarı uyku hali ve halsizlik gibi belirtilerin ''sıcaklardan kaynaklanan genel sorun'' şeklinde değerlendirilmemesi gerektiğine işaret ederek, şöyle konuştu 
     ''Beyin kanaması, yüksek tansiyona bağlı olarak damarların bağlantı yerlerindeki çatlak ile kendini gösterir. Beyin ödemi ise uzun süre hipertansiyona bağlı olarak beynin bir tarafında oluşur. Sıcak ve nemli hava her iki vakayı da tetikleyen en önemli faktördür. Bu nedenle plajda ya da evde beyninde ödem oluşan veya beyin kanaması geçiren bir kişinin en kısa sürede tam teşekküllü hastaneye yetiştirilmesi gerekir.'' Tekkök, sıcak ve nemli ortamda vücuttaki su kaybının yüksek seviyede olduğunu, bu nedenle, yetişkin bir insanın günde en az 3 litre sıvı alması gerektiğini belirterek, ''Mecbur kalınmadıkça da özellikle öğle saatlerinde sokağa çıkılmamalı. Baş da mutlaka geniş çerçeveli şapka ile korunmalı'' dedi. 
     Bazı kişilerin gerekli gereksiz aspirin kullanmayı alışkanlık haline getirdiklerini ifade eden Tekkök, kandakı pıhtılaşmayı önleyen aspirinin bilinçsizce alınmasının son derece sakıncalı olduğuna dikkati çekti. Tekkök, sıcak ve nemli havada bir başka riskin ise alkol kullanımı olduğunun unutulmamasını istedi. 
     Tekkök, hipertansiyonlu kişilerin de ilaçlarını her an yanlarında bulundurmaları ve aşırı efor kaybetmelerine neden olacak hareketlerden kaçınmaları gerektiğini sözlerine ekledi. 
     





</TEXT>
</DOC>
