<DOC>
<DOCNO> 91694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/spor/spo22.html </URL>
<DATE> 2002/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Kupası Notları 
</HEADLINE>
<TEXT>

Brezilya hiç kaybetmedi      SAMBACILAR’IN, Milli Takımımız ile oynayacağı maç öncesinde ilginç bir istatistiği ortaya çıktı. Brezilya, daha önce üç Dünya Kupası’nda ilk turda aynı grupta olduğu rakibi ile oynadığı yarı finali de kazandı. 1938 ve 62’de Çekoslovakya’yı hem ilk turda, hem de yarı finalde deviren Brezilya, 1994’te de İsveç ile ilk turda 1 - 1 berabere kalmış ve yarı finalde de rakibini 1 - 0 yenmişti. 
     
Gol kısırlığı      2002 Dünya Kupası’nda şimdiye kadar oynanan 60 maçta atılan 152 gol ve maç başına düşen 2.53’lük ortalama ile 1994 ABD ve 1998 Fransa’nın gerisinde kaldı. Ayrıca 1990’daki 2.21’lik ortalamadan sonra tarihin en kısır ikinci turnuvası olma özelliğini kazandı. 1998 Fransa’da 2.67 olan ortalama, 1994 ABD’de 2.71 olarak gerçekleşmişti. 
     
Fadiga’nın Türkiye sempatisi      MİLLİ Takımımız’a yenilerek turnuvaya veda eden Senegal’in yıldız futbolcularından Fadiga, Türkiye’nin şampiyon olacağını iddia etti. Fadiga, "Artık bir şampiyona çeyrek finalde yenildiğimizi söylemek istiyoruz. Onlar da zaten bunu başaracak güçteler" dedi. 
     
Hamann endişesi      DÜNYA Kupası yarı finalinde yarın Güney Kore ile zorlu bir sınav verecek olan Almanya’da, orta sahada görev yapan Marcus Hamann’ın sakatlığı Teknik Direktör Rudi Völler’i zor durumda bıraktı. Yardımcı antrenör Michael Skibbe, "Hamann’ın dizindeki sakatlığı geçmedi. Oynamazsa, yerine büyük olasılıkla Jens Jeremies’e şans vereceğiz" dedi. 
     
Sevince kan karıştı      DÜNYA Kupası’nda, tarihinde ilk kez yarı finale kalan ev sahibi Güney Kore’de, İspanya maçı sonrası yaşanan sevinç gösterilerine kan bulaştı. Taejon kentinde ehliyetsiz ve aşırı alkollü olduğu saptanan bir genç, süratle kullandığı kamyonla çarptığı iki kişiyi öldürürken, yedi kişinin de yaralanmasına yol açtı. Pusan’da ise 77 yaşındaki bir kadın penaltılar sırasında kalp krizi geçirdi ve yaşamını yitirdi. 
     



 SPOR 




































</TEXT>
</DOC>
