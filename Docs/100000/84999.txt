<DOC>
<DOCNO> 84999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/20/yasam/yas01.html </URL>
<DATE> 2002/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanın eşekleri sucuk mu oldu 
</HEADLINE>
<TEXT>

Çeşme’nin Eşek Adası’ndaki 56 sahipsiz eşekten 40’ı kayboldu. Görgü tanıkları adada satırlarla dolaşan birilerinden bahsediyor 
     EDA BERKBAYRAK İzmir DHA 

     Çeşme’de sahipsiz eşeklerin bırakıldığı ve turistlerin gözde ziyaret alanlarından Eşek Adası’nın, eşeklerinin kesilerek sucuk yapıldığı öne sürüldü. 
     Eşek Adası’yla iki yıldır yakından ilgilenen Alman Pro Animale Derneği’nin Türkiye Temsilcisi Can Ayalp, adada kaç eşek olduğunu belirlemek amacıyla insanlardan kaçmayanlara numaralı tasma taktı. Yabani olanlar ise veteriner tarafından tek tek bayıltılarak boyun bölgelerinde deri altlarına mikroçip yerleştirildi. Bu yolla adada 56 eşeğin yaşadığı tespit edildi ve mikroçipler vasıtasıyla da gelişimleri takip altına alındı. 
     
Hızla azalıyorlar      Ancak Can Ayalp son gittiğinde adada yalnızca 16 eşek ve 3 sıpa kaldığını, 40 eşeğin ise kayıp olduğunu tespit etti. Adaya düzenli gittiğini belirten Can Ayalp şunları söyledi 
     "Kışın eşekler kuytu yerlere kaçıyorlar. Kışı atlattıktan sonra yine adaya geldim ve eşeklerin sayısında gözle görülür bir azalma olduğunu fark ettim. Her yıl sürüye ortalama 8 yavru katılmasına karşın, adada sadece 19 eşek kaldığını belirledik. Üstelik üçü de yavru." 
     Bu tespitleri üzerine balıkçılar ve çevre sakinleriyle görüştüğünü söyleyen Can Ayalp sözlerini şöyle sürdürdü 
     "Balıkçılar özellikle kış aylarında ada yakınlarında demir atan tekneler olduğunu, hatta adada birkaç kez ellerinde satırlarla bazı insanların dolaştığını görmüşler. Tüm adayı adım adım inceledik, ancak bir hayvan iskeleti veya leşine rastlamadık. Eğer bu eşeklerin sayısı doğal yolla eksilse, mutlaka iskelet veya leş olması gerekirdi." 
     
İzmirliler risk altında      Eşeklerin kesilip etlerinin İzmir’de satılması halinde, insan sağlığının da büyük risk altında olduğunu belirten Ayalp, sağlık ekiplerinin de bu iddiaları ciddiye alıp konuyu araştırmalarının şart olduğunu söyledi. 
     



 YAŞAM 
















</TEXT>
</DOC>
