<DOC>
<DOCNO> 79109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/18/son/soneko19.html </URL>
<DATE> 2002/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin Hükümeti, iki arada bir derede kaldı... 
</HEADLINE>
<TEXT>

     IMF heyeti ayrılırken Arjantin hükümetinin elleri boş, halk karşısında da iki arada bir derede kaldı. 
     IMF ekonomik reform talepleri Arjantin hükümetinin vaadleri ve yarı-yolda kalan, eksik tedbirlerle karşılandı, çünkü, Devlet Başkanı Eduardo Duhalde gelecek seçimleri düşünüyor. 
     Çok ince, hassas çizgide yürüyen hükümet iktidarını korumaya çabalarken, IMF'nin istediği reformları uygulamak böylesine uzun zaman alıyor. Bütçe kesintilerinin yeni sosyal patlama getireceğinden korkuluyor. 
     Arjantin Merkez Bankası, ABD doları karşısındaki değeri Ocak ayı öncesindeki devalüasyon zamanının üçte birine inen peso'nun değerinin IMF'nin talebi doğrultusunda yabancı döviz borsalarında serbest dalgalanmasını kabul etmedi. IMF yetkilileri, yeni yasaların yabancı sermaye ve kreditörlerin haklarını resmen yokettiğinden şikayetçi. 
     Mayıs ayı ortalarındaki anlaşmayla, IMF'den 9 milyar dolar yerine sadece 5 milyar dolar kredi bekleniyor ki, bu miktar ancak dış borç ödemelerine yetecek. 
     
     Her iki kişiden biri günde birkaç dolarla yaşıyor 
     IMF'den destek bekleyen Arjantin'de her iki kişiden biri günde birkaç dolarla yaşamaya çabalarken, işsizlik oranı yüzde 20'yi aşmış durumda. 
     Eyalet yönetimleri çalışanları IMF'nin bastırdığı bütçe kesintilerini dün tüm ülke çapında protesto etti. Protesto gösterileri sırasında bir yerel meclis binası işgal edilip, polisle çatışmaya girildi. Buenos Aires eyaleti başkenti la PLata'daki gösterilerde polis, ücretlerinin ödenmeyişini protesto eden 400 eyalet çalışanını dağıtmak için plastik mermi kullandı. 
     Ülkenin ikinci büyük kenti Cordoba'da kamu çalışanlarının greviyle hayat adeta felç oldu. Arjantin ile müzakerelerde katı tutumun sinyalini veren IMF İcra Direktörü Horst Köhler, ''Arjantin'den imkansızı istemiyoruz'' dedi. 
     





</TEXT>
</DOC>
