<DOC>
<DOCNO> 97915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/son/sondun22.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İranlı gazeteci - yazar Purzand af istedi. 
</HEADLINE>
<TEXT>

     İran'da 11 yıl hapse mahkum edilen gazeteci-yazar Siamak Purzand, affedilmesini istedi. 
     İRNA'nın haberine göre, başkent Tahran'da mahkemeye çıkarılan Purzand, ''Yaptıklarımdan utanıyorum, bundan sonra İslam Cumhuriyeti için çalışacağım. Şah yanlısı bir aileden geldiğim için her zaman şah ailesine bağlıydım ve onlar için çalışıyordum'' dedi. 
     70 yaşındaki Purzand, ''yaşlı olduğu için affedilmesini'' isterken, ''geçmişte yaptığı hataları telafi edeceği'' sözünü verdi. Purzand, ''adil olarak yargılandığını ve geçmişte yaptığı hatalardan dolayı gerçekten pişman olduğunu'' söyledi. 
     İran basını, Tahran Temyiz Mahkemesi'nin, ''casusluk yapmak ve devlet güvenliğini tehlikeye düşürmek'' suçlamasıyla 8 yıla mahkum edilen Purzand'ın cezasını 11 yıla çıkardığını yazmıştı. 
     ABD'deki İran muhalif radyo istasyonlarına çalışmakla suçlanarak geçen yıl Aralık ayında tutuklanan Purzand, Şah rejimi döneminde gizli polis servisi Savak adına çalışmakla da suçlanmıştı. 
     Purzand'ın eşi Avukat Mehrengiz Kar da, ulusal güvenliğe zarar vermek ve İslam rejimine karşı propaganda yapmak suçlamasıyla Nisan 2000'de tutuklanmıştı. Kefaletle serbest bırakılan Kar, yaşamını ABD'de sürdürüyor. 
     





</TEXT>
</DOC>
