<DOC>
<DOCNO> 58717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/24/son/sondun04.html </URL>
<DATE> 2001/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollywood film afişlerinde Türk imzası 
</HEADLINE>
<TEXT>

     Hollywood'da çevrilen pek çok ünlü filmin afişinde, halen California'nın Beverly Hills kentinde yaşayan Türk grafik sanatçısı Emrah Yücel'in imzası bulunuyor. 
     ''Yaşam standartları ve iş fırsatlarının genişliği açısından Amerika'da, özellikle de New York ve Los Angeles'ta beklediklerinden çok daha fazlasını bulduğunu'' kaydeden Yücel, California'da kendi kurduğu şirketi ''Iconisus L Y''da yönetmen olarak çalışıyor. Yücel, bunun yanı sıra film afişleri, hareketli film grafikleri ve web siteleri tasarlıyor. 
     ''New York'tayken Avon Cosmetics için yaptığım işleri gören Headhunterlar beyin avcıları bana ulaştılar. Yaptıklarımın beğenilmesi üzerine 1 ay içinde kendimi Los Angeles'te buldum. 
     Eşyalarım taşınmış, evim ayarlanmış, arabam hazırdı. Derhal çalışmaya koyuldum'' diyen Yücel, ''Amerika bir şeyi istiyorsa, onu elde etmeyi biliyor. Her şey çok kolay oluveriyor'' ifadesini kullanıyor. 
     -ÜNLÜ AFİŞLER- Yücel'in afişlerini yaptığı ünlü filmler arasında Martha Fiennes'in yönettigi ''Onegin'' filmi de var. Ayrıca Cate Blanchet'in ''Charlotte Gray'' filmi, Dreamworks'un ''Time Machine'', Samuel L. 
     Jackson'un ''No Good Deed, Kate Winslet'in ''Enigma'', Charlize Theron'un ''24 Hours'', Jet Lee'nin ''Kiss of the Dragon'' ve Rob Love ''Framed'' de afişlerini Yücel'in çizdiği filmlerden bazıları. 
     ''Film afişlerinin yanı sıra CD kapakları yapmanın da çok zevkli olduğunu'' belirten Yücel, Hollywood Film Festivali ve New York'taki Türk Filmleri Festivali'nin afişlerini de hazırladı. 
     Yücel'in gerçekleştirdiği bir diğer ilginç proje de ünlüler için hazırladığı web siteleri. Yücel ''Celebsites.com'' adlı bu proje çerçevesinde Brad Pitt, Mel Gibson, Diane Lane, Julianne Moore, Stephan Dorff'un ve diğer pek çok ünlünün resmi web sitelerini tasarlamış. 
     
     Amerika'nın çekiciliği 
     Amerika'ya sadece sinema dünyasından değil, bilgisayar mühendislerinden internet programcılarına, endüstri tasarımcılarından müzisyenlere kadar önemli bir beyin göçü bulunduğuna dikkati çeken Yücel, ''Yüksek standartlar ve rahat çalışma olanakları, güçlü bir afrodizyak oluşturuyor. Pek çok Türk tasarımcısı, aynı sebeplerle Amerika'da yaşıyor'' diyor. 
     Türklerin Amerika merakını da ilginç bulduğunu kaydeden Yücel, sözlerini şöyle sürdürüyor 
     ''Türkiye'ye tatil için gittiğimde herkes, Amerika'ya nasıl gelebilirim diye soruyor. Kimse Türkiye'de kalmak istemiyor. Ne diyeceğimi bilemiyorum. Sadece gençler değil, aileler bile çocuklarının Türkiye'den uzaklaşmasını ve kendilerine yurtdışında, genellikle de Amerika'da bir yol çizmesini istiyorlar. Bunları duymak üzücü. Ciddi bir beyin göçü var. Türkiye elindekileri, değerlendiremeden kaçırıyor.'' Buna karşılık ABD'ye yerleşmiş Türkleri de eleştirmekten geri kalmayan Yücel, şunları söylüyor 
     ''Amerika'da başarılı çok Türk var. Daha eğitimli bir topluluk. 
     Genel olarak Türk imajı Almanya'daki Türk imajıyla kıyaslandığında çok daha iyi. Buna rağmen tuhaf tarafları da var Amerika'da yaşayan Türklerin. Biraz başarılı olan herkes, mümkün olduğunca Türklerle görüşmemeye, iş ilişkilerine girmemeye çalışıyor. İtalyanlar, Çinliler, Koreliler, herkes kendi yurttaşlarıyla iş yapmaya çabalarken, Türklerde özellikle kendi milletinden uzak durma çabası var.'' 
     






</TEXT>
</DOC>
