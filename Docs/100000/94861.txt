<DOC>
<DOCNO> 94861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/10/son/sondun29.html </URL>
<DATE> 2002/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
AB dönem başkanı Danimarka "Kıbrıs genişlemeyi etkilemez" 
</HEADLINE>
<TEXT>

     Avrupa Birliği AB dönem başkanı Danimarka, Türkiye'den Kopenhag siyasi kriterlerini yerine getirmesini beklediklerini bildirdi. 
     Danimarka'nın Paris Büyükelçisi Hans Henrik Bruun, ülkesinin altı aylık dönem başkanlığıyla ilgili olarak, Yabancı Basın Merkezi'nde CAPE basın toplantısı düzenledi. 
     Türkiye'nin üyeliğiyle ilgili bir soru üzerine Danimarka Büyükelçisi, Kopenhag kriterlerinin bütün aday ülkeler için geçerli olduğunu belirterek, aday ülke Türkiye'nin de tam üyelik için bu kriterleri mutlaka yerine getirmesi gerektiğini söyledi. 
     
     KIBRIS 
     Büyükelçi, Kıbrıs konusunun zor ve hassas bir konu olduğunu belirterek, bu sorunun çözümü için BM girişimlerinin başarıyla sonuçlanmasını umut ettiklerini bildirdi. 
     Büyükelçi Bruun, Kıbrıs ile ilgili Helsinki kararlarına dikkati çekerek, ''Bu zirve kararında Kıbrıs'ta sorunun çözümünün adanın üyeliğini kolaylaştıracağı, ancak önkoşul olmadığı vurgulandı. Helsinki'de ayrıca, adanın üyeliği için zamanı geldiğinde bütün koşulların dikkate alınacağı ifade edildi'' dedi. 
     Genişlemenin, Danimarka'nın dönem başkanlığı sırasında en fazla önem verdiği konuların başında geldiğini kaydeden Bruun, Kıbrıs sorununun AB'nin genişlemesine engel olmasını beklemediğini bildirdi. 
     





</TEXT>
</DOC>
