<DOC>
<DOCNO> 71829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/10/son/sonspo09.html </URL>
<DATE> 2002/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan Mansız'dan hakeme veryansın "Arif ayağımı kırıyordu" 
</HEADLINE>
<TEXT>

     Beşiktaş'ın golcü futbolcusu İlhan Mansız, karşılaşmanın hakemi Orhan Erdemir'i eleştirerek, ''Hatta bir pozisyonda Arif'in ayağımı kırmasına neden olabilecek hareketine göz yumdu'' dedi. 
     İlhan Mansız, kendisine ait olan ''www.ilhanmansiz.org'' isimli internet sitesinde yaptığı açıklamada, hakemin bir şeylerden çekindiğini iddia ederek, şunları kaydetti 
     ''Aslında hakemler için pek fazla konuşmak istemiyorum ama maçın hakemine de değinmeden edemeyeceğim. Resmen bir şeylerden çekindi. 
     Sanırım taraftarın tepkisinden korktu. Maçtaki tüm kararları ev sahibi lehine kullandı. Verilmesi gereken kartları vermedi, verilmemesi gerekenleri verdi. Sertliğe fazlasıyla müsamaha gösterdi. Özellikle Arif ile girdiğimiz bir ikili mücadele sırasında, rakibimin neredeyse ayağımı kırmasına bile göz yumdu. Emre'nin yaptıklarına seyirci kaldı.'' Galatasaray karşısında hiç ummadıkları ve istemedikleri bir yenilgi aldıklarını ifade eden İlhan Mansız, bu sonuçtan dolayı taraftarlardan özür diledi. 
     İlhan Mansız, maça bir zafer kazanmak için çıktıklarını ancak, bunu başaramadıklarını dile getirerek, ''Aslında hiç hak etmediğimiz bir mağlubiyet oldu. Maçın hakkı beraberlikti. Hatta biz Galatasaray'dan daha iyiydik de diyebiliriz. Ancak şansımız bize gülmedi ve maçı 1-0 kaybettik. Maçın genelinde daha baskılı oynayan, iyi top yapmaya çalışan, oyun kuran ve hakimiyeti elinde tutmaya çalışan bizdik. 
     İkinci yarı başlarken ben maçtan kesinlikle galip ayrılacağımızı düşünüyordum'' ifadelerini kullandı. 
     






</TEXT>
</DOC>
