<DOC>
<DOCNO> 91124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/spor/spo04.html </URL>
<DATE> 2002/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor Borgetti’ye uçtu 
</HEADLINE>
<TEXT>

     Ağaoğlu Japonya’ya gitti 
     TRABZONSPOR Meksikalı Borgetti’nin transferini bitirebilmek için kolları sıvadı. Meksikalı futbolcuyu elinden kaçırmak istemeyen Karadeniz ekibi, bu transfer için ilk hamlesini dün gerçekleştirdi. Akşam saatlerinde Japonya’ya uçan Başkan Yardımcısı Ahmet Ağaoğlu, bugün ya da yarın golcü futbolcunun menajeriyle pazarlık masasına oturup, anlaşma zemini arayacak. 
     
     İspanya’dan da teklif var 
     DÜNYA Kupası Finalleri’nde özellikle İtalya’ya karşı sergilediği performansla, başta İspanyol ekibi Osasuna olmak üzere bir çok Avrupa kulübünün transfer listesine giren Borgetti’nin bonservinin elinde olması Bordo - Mavili takımın şansını daha da artırıyor. Ahmet Ağaoğlu, "Aradığımız isim Borgetti. Elimizden kaçırmak istemiyoruz. Almak için her türlü fedakarlığı yapacağız" dedi. 
     
     Kontrolden geçtiler 
     Trabzonsporlu oyuncuların bir bölümü dün sağlık kontrolünden geçti. Bordo - Mavili takımda, Osman Kurtuldu, Hüseyin, Somers, Gökdeniz, Feridun, Erman Özgür, Macit, Mustafa Ramazan, Hasan, Muzaffer, Selahattin, Ali Şen, Mehmet, Tayfun ve Tolga, Karadeniz Teknik Üniversitesi KTÜ Farabi Hastanesi’nde efor, akciğer ve kardiyoloji testlerinden geçtiler. İlk etap sonuçlarında futbolcuların sağlık durumlarının iyi olduğu açıklandı. 
     



 SPOR 


































</TEXT>
</DOC>
