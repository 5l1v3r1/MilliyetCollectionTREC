<DOC>
<DOCNO> 72478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/spor/spo04.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
"Ligin kaderi elimizde" 
</HEADLINE>
<TEXT>

Trabzon’un hocası Briegel, Galatasaray maçından mutlak galibiyet istedi, "Fenerbahçe karşılaşmasını da kazanıp, şampiyonu belirlemek istiyoruz" mesajını verdi 
     BORDO - Mavili kulübün teknik patroun Briegel, lider Galatasaray karşısında beraberliğe oynamayacaklarını, rakibin kilit adamlarını kontrol edip, galibiyet arayacaklarını söyledi. İddialı konuşan Alman hoca, şampiyonluk seyrini değiştireceklerini savunup, "Kazanırsak, şampiyonluk yarışını daha enteresan hale getirmiş oluruz. Bizim de hedeflerimiz var" diye konuştu. 
     LİGDE şampiyonu belirleyecek takım olmayı hedeflediklerinin altını çizen Briegel, "Aynı şekilde Fenerbahçe maçını da kazanıp, ligin kaderini tayin etmek istiyoruz" yorumunu yaptı. Sol kanatta Erman ve Sommers’in sakatlığının bulunduğunu hatırlatan genç hoca, "Ama biz eksikleri sorun olarak görmüyoruz. Galatasaray’ı yenmek için oynayacağız. Futbolcularım da kazanma arzusuyla dolu" dedi. 
     
     Bushi’ye ameliyat 
     ARNAVUT golcünün, bugün Almanya’da ameliyat olacağı açıklandı. Trabzonspor Teknik Direktörü Hans Peter Briegel, en az 1.5 ay sahalardan uzak kalması beklenen Bushi’den sezonun son haftalarına doğru yararlanabilmeyi umduklarını söyledi. Sakat Erman’ın durumunun ise bugün netlik kazanacağı bildirildi. 
     
     Hami’den motivasyon 
     TRABZONSPOR kaptanı, önceki gece takım arkadaşlarına yemek vererek, Galatasaray maçı için kenetlenmelerini istedi. Hami, "Eksiklerimiz var. Ancak saha avantajı bizde. İlk yarıdaki maçı düşünürsek, rövanşı mutlaka almamız gerektiğinin bilincinde olmalıyız. Tek kelimeyle savaşmamız gereken bir maç" diye konuştu. 
     
     Zafer’in mimarı olmak istiyor 
     LİGDE dört büyüklerle yapılan maçlarda Trabzonspor’un en büyük kozu Zafer oldu. Ligin ilk haftasında İstanbul’daki 2 - 1’lik Beşiktaş maçında 1 gol atan genç futbolcu, 15. haftadaki Avni Aker Stadı’ndaki 2 - 1’lik Fenerbahçe karşılaşmasında iki gole de imza atarak, takımını galibiyete taşıdı. Zafer, "İnşallah hem gol atarım, hem de galip geliriz" dedi. 
     



 SPOR 

























</TEXT>
</DOC>
