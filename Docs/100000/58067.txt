<DOC>
<DOCNO> 58067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/20/yasam/yas02.html </URL>
<DATE> 2001/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Karaburun’u füzeler bastı 
</HEADLINE>
<TEXT>

Çatalca’nın Karaburun beldesinde halkın kömür topladığı sahile bu kez füze vurdu. Sahil boyunca yayılan sandıklar jandarmayı alarma geçirdi 
     MUSTAFA BAKACAK İstanbul 

     Çatalca’nın Karaburun sahilinde dün devriye görevi yapan Kıyı Emniyeti ve Gemi Kurtarma İşletmeleri’ne bağlı ekipler, deniz kıyısında kumların üzerinde duran iki sandığı fark etti. Vatandaşların uyarısı üzerine sürdürülen kontrollerde 10 kilometrelik sahil şeridine yayılmış halde 14 sandık bulundu. Kıyı Emniyeti’nin Karaburun İstasyon Şefi Mustafa Akar, "Kutulardan sadece biri açıktı. İçinde füze vardı. Tüm sandıkların yanına tehlike işareti olarak kırmızı bayrak diktik. Sığ bir bölgede de içinde çikolata ve bisküvi olan konteyner bulduk. Buraya nereden ve nasıl geldikleri konusunda bir bilgiye ulaşamadık. Durumu ilgili makamlara ilettik" dedi. 
     
Telsiz vericileri de var...      İki metre uzunluğunda ve her biri 54 kilo ağırlığında olan 14 sandığın başına birer jandarma nöbetçi bırakıldıktan sonra sahil şeridinde arama çalışmalarına devam edildi. Akşam saatlerine kadar süren çalışmalarda başka bir sandığa rastlanmadı. Sarı renkli kutularda telsiz vericisi bulunduğunu belirten jandarma yetkilileri, diğer kutularda askeri mühimmat olduğunu, ancak kesin açıklamanın inceleme sonrası yapılacağını söyledi. 
     



 YAŞAM 



















</TEXT>
</DOC>
