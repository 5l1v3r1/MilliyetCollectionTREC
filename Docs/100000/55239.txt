<DOC>
<DOCNO> 55239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/03/ekonomi/aeko.html </URL>
<DATE> 2001/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İşten atılan arkadaşlara çok acil iş arıyoruz... 
</HEADLINE>
<TEXT>

Doguş Holding, Garanti ve Osmanlı Bankası’nın birleşmesinden dolayı yaşanacak küçülme nedeniyle işten çıkarılacak çalışanlarına, bünyesindeki beyin avcısı şirketi Humanitas’la iş arıyor 
     ŞÜKRÜ ANDAÇ 

     Doğuş Holding, bünyesinde bulunan Garanti ve Osmanlı Bankası’nın birleşmesi sonucu işten çıkaracağı çalışanlarına, grubun insan kaynakları şirketi Humanitas aracılığıyla iş arıyor. 
     Humanitas’ın bu amaçla gazetelere verdiği ilanda, iki bankanın birleştirilmesi sonucunda şube sayısının azaltılacağı ifade edilerek "İş alanlarının çakışması nedeniyle, bankalarımız bazı çalışanları ile yollarını ayırmak zorunda kalıyor. Tüm sektörlere, başarıyla görev yapan arkadaşlarımıza yeni iş olanakları yaratmak amacıyla çağrıda bulunuyoruz" denildi. 
     
Küçülme oranı bilinmiyor      İki bankanın birleşmesi sonrasında kaç bankacının işsiz kalacağı kesin olarak bilinmiyor. Garanti ve Osmanlı’nın yöneticileri, küçülme oranı ve işten çıkarılacakların sayısı hakkında bilgi vermekten kaçınıyor. 
     Birleşme sonrasında Garanti Bankası’nın şube sayısı 282’den 339’a yükselirken, toplam personel sayısı da 5 bin 91’den 6 bin 479 a çıkacak. 
     
Batılı bir sistem      Doğuş Grubu’nun, işsiz kalacak çalışanına ilanla iş araması Türkiye’de pek alışık olmadığımız bir yöntem. Ancak, yeniden yerleştirme outplacement denilen bu yöntem Batılı ülkelerde epeyce yaygın. 
     Küçülme ya da birleşme gibi ekonomik nedenlerden ötürü personel çıkarmak zorunda kalan şirketler, eski çalışanlarını yeniden iş bulana kadar bu şekilde destekliyorlar. Humanitas’ın ilanında da bu yöntem kullanılarak, çalışanların yaptıkları işler ve kötü performanslarından dolayı değil sadece küçülme ve birleşme operasyonu sonrası iş alanların çakışması ve şube optimizasyonu nedeniyle olduğu vurgulanıyor. 
     Garanti Bankası - Osmanlı Bankası birleşmesi operasyonunda devir işlemleri 20 Aralık tarihine kadar tamamlanacak. 
     
Memurların çoğu işinde mutsuz      Türkiye Sanayi Sevk ve İdare Enstitüsü TÜSSİDE tarafından gerçekleştirilen ve aralarında üst düzey bürokratların da bulunduğu 4.295 kamu çalışanına yönelik ankette, memurların memnuniyet oranı yüzde 48 olarak belirlendi. Anket sonuçlarına göre memurların yüzde 52.9’u elinde bir fırsat olsa bu işi yapmayacak ve iş değiştirecek. Herkesin ortak şikayeti maaşların düşüklüğü oluşurken, ABD’de yine aynı yönde yapılan bir arketin sonuçlarına göre, bu ülkede kamu çalışanlarının memnuniyet oranı yüzde 63. Devlet bütçesine ve maaş zamlarına yön veren maliyecilerin de sadece yüzde 23.4’ü aldığı ücreti tatmin edici buluyor. Türkiye’deki kamu çalışanlarının en fazla maaşların azlığından yakındıklarının ortaya çıktığı ankete göre, memurların yüzde 74.5’i üst yönetimin başarısız, yetersiz olduğunu düşünüyor. 
     



 EKONOMİ 













</TEXT>
</DOC>
