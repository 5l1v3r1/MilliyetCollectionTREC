<DOC>
<DOCNO> 50999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/07/guncel/gun07.html </URL>
<DATE> 2001/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine çat kapı infaz’ 
</HEADLINE>
<TEXT>

Polis kardeşini arıyordu. Ama yanlışlıkla onun kapısını çaldı. Ölüm de... Başsavcı, zabıta Burhan Koçkar için otopsi istedi 
     BELMA AKÇURA İstanbul 

     11 aylık oğluna "yaşamak" anlamına gelen Jiyan adını koyduysa da, Burhan Koçkar’ın yaşamı, emniyetin çaldığı "yanlış" kapı yüzünden çok kısa sürdü. Ağrı’nın Doğubeyazıt İlçe Belediyesi’nde zabıta görevlisi olan Koçkar, evli bir çocuk babasıydı. 31 Ekim gecesi eşiyle birlikte niyet edip oruç tuttu. Yatmaya hazırlanırken, kapıları çalındı. Ve Koçkar 26 , nereden geldiğini anlayamadığı kurşunlarla, yaşamını yitirdi. 
     Ajanslar 31 Ekim gecesi, Koçkar’ın, polisin evine düzenlediği operasyonda çıkan çatışmada öldürüldüğünü söylüyordu. Mazlum - Der ve İnsan Hakları Derneği’nden oluşan bir heyet, "yargısız infaz" iddialarını araştırmak üzere bölgeye gitti ve rapor hazırladı. Mazlum-Der Van Şube Başkanı avukat Abdülbasit Bildirici, "Yetkililer, ele geçirilmek istenen şahsın Koçkar değil, kardeşi Nedim Koçkar olduğunu, bir yanılgı sonucu Burhan’ın kapısının çalındığını söyledi" dedi. 
     
     13 kişilik listede yoktu’ 
     Kaymakam Abdullah Özbek de "Gözaltına alınacak 13 kişilik listede Burhan Koçkar’ın adı yoktu" dedi. Emniyet Müdürü Tuncer Avcı ise operasyonla ilgili kendilerine bilgi verilmediğini iddia etti. Başsavcı Enis Yavuz Yıldırım da, otopsi için cesedi Trabzon’a gönderdi. 
     



 GÜNCEL 
























</TEXT>
</DOC>
