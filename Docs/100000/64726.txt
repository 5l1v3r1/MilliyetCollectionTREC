<DOC>
<DOCNO> 64726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/spor/yurundul.html </URL>
<DATE> 2002/01/29/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Dünya takımı 
</HEADLINE>
<TEXT>

     Lorant, Antalya’daki hazırlık maçlarında orta sahada Lazetic, Johnson, Hakan, Ogün gibi koşan, devamlılığı olan isimlerin üzerinde durdu. Yusuf ve Ceyhun’a kısa sürelerde şans tanıdı. Revivo ve Lazetic’i ileri uçta, Andersson’un yanında çift santrfor kimliğinde görevlendirdi. Samsun karşısında da Lorant aynı uygulamayı sürdürdü. Eldeki kadroya göre de doğruydu. Johnson sakatlandıktan sonra İstanbulspor ve Ankaragücü maçlarında yanlış bir orta saha kurgusu oluşturdu. Abdullah, kalitesini ispatlamış bir kenar adamı. Kesinlikle orta saha oyuncusu değil. Devamlılığı ve çabukluğu yok. Tek top oynamayı sevmiyor. Ağır yükten yorulduğunda da, hamle zamanlamasını ayarlayamayıp, müdahaleleri rakibe oluyor. Ogün, yanında günümüzün istediği orta saha özelliklerine sahip oyuncular varsa değişik ve faydalı icraatlar yapıyor. Ama orta sahada Abdullah ile Ogün bir arada olmaz. Hele üçüncü kişi de Yusuf veya benzeri yapıda birisi olursa, bu kritik bölgenin arızaya uğramaması mümkün değil. 
     Fenerbahçe, erken iki farklı skor avantajına sahipken, formsuz İstanbulspor karşısında ciddi tehlikeler yaşadı, kötü oynadı. Ankara’da da yine skor avantajına sahipken, üst üste üç gol yedi. Bu maçlardaki orta saha ile kolektif bütünlük sağlanamaz. Top rakipteyken yer seçimleri yanlış olur. Pres uygulaması yetersiz kalır. Böyle orta saha teşkilinde üçlü defans blokunda, liberoda ağır Uche’yi görevlendirmek, Alman hocanın ikinci büyük hatasıydı. 
     Ayrıca Ankara’da bir konu daha açıklık kazandı. Yeni transfer Fatih de, 3 - 5 - 2 düzeninde sağ kulvarda defansif arızalar gösteriyor. Bu futbolcudan gerekli randıman alabilmek ve de en sıkıntılı bölge orta sahayı bir kişi artırmak için ivedilikle dörtlü savunma düzenine geçmek gerekir. 
     Bir de madalyonun öbür yüzü var. Yönetim kurulu, Mustafa Denizli ile yollarını ayırdıktan sonra yaptığı açıklamada, "Dünya takımı olmak istiyoruz" dedi. Öncelikle teşhisleri doğru yapmak gerekir. Her zaman vurguladığımız gibi eldeki kadro günümüz futbolunun istediği temel ilkelerin önemli bölümüne sahip değil. Esas yanlışlık, iki senedir sürdürülen transfer politikasıdır. Hiç vakit geçirmeden gelecek senenin planları hazırlanmalıdır. Çıtkırıldım, egoist yeteneklere, koşan, ama futbolu bilmeyen isimlere rağbet edilmemelidir. Ogün, Abdullah, Yusuf’tan orta saha kuran, liberoda 36’lık Uche’yi oynatan teknik direktörle, yetenekleri kısıtlı koşan isimlerle, devamlılığı olmayan, pres yapmayan teknik kapasiteli oyuncularla ve de yaş haddini aşan kadroyla Dünya takımı olunmaz. 
     
     Adana’da merhum Orhan Demirdal anısına düzenlenen Futbol Gelişim Semineri’ne konuk oldum. Çok sevdiğim, ağabeyim, dostum Demirdal’ı rahmetle andık. 
     



 SPOR 


























</TEXT>
</DOC>
