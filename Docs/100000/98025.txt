<DOC>
<DOCNO> 98025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/son/sontur27.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Nem de öldürür... 
</HEADLINE>
<TEXT>

     Yaz aylarında insanların şikayet ettiği terlemenin normal oranlarda gerçekleşmesinin insan sağlığı açısından çok faydalı olduğu, ancak terin buharlaşmasını önleyen nemli ortamların yol açtığı sıcak çarpmalarının da ölüme neden olabileceği bildirildi. 
     Erciyes Üniversitesi Tıp Fakültesi Dermatoloji Ana Bilim Dalı Öğretim Üyesi Prof. Dr. Ekrem Aktaş, Ayaptığı açıklamada, yaz aylarında sıcaklığın artmasına bağlı olarak ter bezlerinin daha çok çalışmasıyla ortaya çıkan terlemenin, insan sağlığı açısından faydalı olduğunu belirtti. Aktaş, terlemenin faydalarını şöyle özetledi 
     ''Terlemenin insan vücudu için iki ana faydası vardır. Birincisi terleme ve sonrasında terin buharlaşmasıyla vücudun ısı dengesi sağlanır İkinci faydası ise insan vücudundaki üre, ürik asit, tuz ve diğer zararlı maddeler, terleme yoluyla dışarı atılır. Böylece ter bezleri adeta birer böbrek gibi çalışarak kanın temizlenmesine yardımcı olurlar. Yetişkin bir insan vücudunda yaklaşık 1 milyon ter bezi vardır, yani 1 milyon küçük böbrek, zararlı maddelerin vücuttan atılması için çalışır.'' 
     NEMLE GELEN ÖLÜM TEHLİKESİ 
     Terleme yoluyla vücut ısısının dengede tutulabilmesi için terin buharlaşması gerektiğine dikkati çeken Aktaş, nemli ortamlarda buharlaşma olmadığı için terlememenin amacına ulaşamayacağını kaydetti. Aşırı sıcak ortamlarda, güneş altında ve özellikle nemli ortamlarda terin buharlaşamaması sonucu güneş çarpmasının ortaya çıkacağını ifade eden Aktaş, bu durumda tansiyon düşüklüğü ve şuur kaybı gibi sağlık sorunlarının ölüme neden olabileceğini söyledi. 
     Prof. Dr. Aktaş, yaz aylarında özellikle tatil yörelerinde bu tür sağlık sorunlarının yaşandığını hatırlatarak, alınması gerekli önlemleri şöyle sıraladı 
     ''Mümkünse güneşe çok çıkılmamalı, gölgeli ortamlar tercih edilmeli, bol sıvı gıdalar alınmalı, açık renkli ve pamuklu gibi teri dışarı verebilecek giysiler giyilmeli, özellikle saçı olmayanlar şapka giymeli, saçlar sık sık ıslatılmalı, nemli ortamlarda fazla kalınmamalı ve sık sık mekan değiştirilmeli, sık aralıklarla fazla soğuk olmayan suyla duş alınmalıdır.'' Bazı insanların doğuştan ter bezi olmaması, az olması veya ter bezlerinin işlevini yerine getirememesi gibi nedenlerle terleyemediği gibi, bazı insanlarda da hormonal bozukluklar ve enfeksiyon hastalıkları gibi sebeplerden dolayı aşırı terleme olabileceğini belirten Aktaş, her iki durumun da insan sağlığı için zararlı sonuçlar doğurabileceğini vurguladı. 
     
     KOZMETİK ÜRÜNLERE DİKKAT 
     Prof. Dr. Ekrem Aktaş, terlemeyi önleyici her türlü kozmetik ürünün insan sağlığı açısından zararlı olduğunu vurgulayarak bunların kullanılmaması gerektiğini söyledi. Aktaş şöyle devam etti 
     ''Özellikle koltuk altına uygulanan terlemeyi önleyici kozmetik ürünler, ter bezlerinin ağzının kapanmasına ve dolayısıyla iltihaplanmaya neden olmaktadır. Bu nedenle yaz aylarında koku önleyici kozmetikler sıkça kullanılmamalı, deri gözenekleri açık tutulmalıdır. Ter kokularından kurtulmanın en sağlıklı yolu, sık sık yıkanmaktır. Terle dışarı atılan toksin maddeler, deri temiz tutulmayıp bekletilirse, vücuda yeniden emilerek girebilir.'' 
     





</TEXT>
</DOC>
