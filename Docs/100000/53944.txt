<DOC>
<DOCNO> 53944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/24/son/sontur10.html </URL>
<DATE> 2001/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir grup öğretmen, Öğretmenler Günü'nü protesto etti 
</HEADLINE>
<TEXT>

     Eğitim-Sen'e üye bir grup öğretmen, Kızılay Güvenpark'da 24 Kasım Öğretmenler Günü'nü protesto etti. 
     Eğitim-Sen Ankara şubeleri sözcüsü Zülali Çöltekin burada yaptığı basın açıklamasında, 24 Kasım'ın 12 Eylül döneminin bir ürünü olduğunu ileri sürdü. 
     24 Kasım'ı reddettiklerini belirten Çöltekin, şu görüşlere yer 
     verdi 
     ''Öğretmenler olarak 12 Eylül'ü, her türlü otoriter, baskıcı, anti-demokratik yönetim anlayışını nasıl reddediyorsak 24 Kasım'ı da öyle reddediyoruz. 24 Kasım'ın Atatürk'ün Başöğretmen olarak kabul edildiği gün olması açısından tarihsel bir gerçekliği ve önemi bulunmaktadır. Ancak, 12 Eylülcülerin dayatması nedeniyle 24 Kasım'a öğretmenlerin kalbinde yer açmak mümkün olmamıştır.'' Öğretmenlerin sorunlarına da değinen Çöltekin, öğretmenlerin geçen yıl 433 dolar karşılığı maaş aldıklarını, bu yıl ise bu ücretin 283 dolara kadar düştüğünü söyledi.. Çöltekin, ''Siyasi iktidar bu ayıbı temizlemeli, öğretmene insanca yaşayacağı bir ücret vermelidir'' dedi. 
     Yağmur altındaki protestoda, sloganlar atan Eğitim-Sen'e üye öğretmenler, ellerindeki balonları gökyüzüne bıraktıktan sonra dağıldılar. 
     






</TEXT>
</DOC>
