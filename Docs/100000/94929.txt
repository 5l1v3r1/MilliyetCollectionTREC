<DOC>
<DOCNO> 94929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/10/son/sontur02.html </URL>
<DATE> 2002/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Clinton ''Sizdeki siyasi problemler her ülkede var'' 
</HEADLINE>
<TEXT>

     ABD'nin eski Başkanı Bill Clinton, Türkiye'deki mevcut siyasi problemlerin atlatılabileceğini belirterek, ''Umutsuzluğa kapılmamak gerekir'' dedi. 
     Türk Amerikan İşadamları Derneği'nce TABA Çırağan Sarayı'nda düzenlenen ''AB Yolunda Türkiye-Avrupa-ABD İlişkileri'' konulu yemekli toplantıda konuşan ABD'nin 42. Başkanı Clinton, ''Mevcut siyasi problemler sizi çok üzmesin, bu gibi problemler her ülkede var'' diye konuştu. 
     Clinton, ABD'nin bile son seçimlerde Florida eyaletindeki oyları saymayı ''beceremediği'' esprisiyle konukları güldürürken, Türkiye'nin bu sorunları da atlatacağına inandığını kaydetti ve ''Umutsuzluğa kapılmayın'' dedi. 
     Konuşmasında Türkiye-AB ilişkilerini değerlendiren Clinton, Türkiye'nin AB için elinden geleni yapması gerektiği fikrinde olduğunu belirterek, ''idam cezasının kaldırılması ve etnik azınlıkların sorunlarına AB standartlarında çözüm getirilmesi gerektiğini'' savundu. 
     Clinton, birleşilmek istenen ortakla anlayış içinde olunması gerektiğine işaret ederek, Türkiye'nin AB üyeliğinin faydalarının, gerekli kriterleri yerine getirirken karşılaşacağı zorluklardan kat kat fazla olduğunu söyledi. Clinton, Türkiye ile AB arasındaki sorunların Kopenhag zirvesine kadar çözülmesini de isteyerek, 'AB, müteşekkir olacaktır'' diye konuştu. 
     Türkiye'nin AB üyeliğinin ABD için de faydalı olacağını ifade eden Clinton, bu süreçte başarıya ulaşılması için elinden geleni yapmaya devam edeceğini söyledi. 
     Ülkelerin giderek birbirine daha fazla entegre olacağını belirten Clinton, bu bağlamda AB'nin Türk ordusuna ihtiyacı olacağını da kaydetti. 
     Türk-Yunan ilişkilerine de değinen Clinton, her iki ülkeden çok sayıda insanla teması olduğunu ve ''Kıbrıs'taki zorlukların geçmişte bırakılması'' şeklinde bir ortak görüş olduğunu tespit ettiğini belirtti. Clinton, Türkiye ve Yunanistan'ın, Güneydoğu Avrupa'da önümüzdeki 20 yılın tarihini çizeceklerine inandığını söyledi. 
     Clinton, Türkiye ile ABD arasındaki ilişkilerin ''çok kuvvetli ve her şeye dayanabilir güçte'' olduğunu söyledi. 
     İki ülke arasındaki ticari ilişkilere değinen Clinton, ABD'nin Türkiye'de 3 milyar dolar yatırımı bulunduğunu, ancak bu sayının daha yukarı çıkması gerektiğini söyledi. Türkiye-ABD ilişkilerinin, Türkiye'nin AB üyeliğiyle daha da güçleneceğini belirten Clinton, ''50 yılık ittifak ve dostluğumuz, zamanın getirdiği tüm zorlukları aşmamızda yardımcı oldu'' dedi. 
     Türkiye'nin ABD'nin geleceği için çok önemli olduğunu ifade eden Clinton, ''Size ne olursa bizi de ilgilendirir, başarılı olmanız bizim için çok önemli'' diye konuştu. 
     21. yüzyılı ''birbirine bağımlılık dönemi'' olarak tanımlayan 
     Clinton, ABD'nin, 11 Eylül'de acı ile birlikte dünyanın hala tam anlamıyla entegre olmadığını da öğrendiğini söyledi. 
     Clinton, Avrupa genelinde göç karşıtı politikaların ve politikacıların son dönemde desteklendiklerine de işaret ederek, ''duvarlar oluşturmanın başarısızlığa mahkum bir strateji olduğunu'' bildirdi. 
     İşbirliğinin ihtilaftan daha önemli olduğunu ifade eden Clinton, AB'nin genişleme politikasını bu nedenle desteklediğini belirtti. 
     
     ERKAN BEBEKLE YENİDEN BASIN KARŞISINDA 

     Clinton, 1999 Kasım ayında Türkiye'ye yaptığı ziyaretin, başkanlığı dönemindeki en güzel ziyaretlerden biri olduğunu, bu gezide tanıştığı, ''burnunu sıkan'' Erkan bebeği unutamadığını ve gezi anısına basılan para ve Erkan bebekle resmini New York'taki ofisinde hala sakladığını söyledi. 
     Clinton, toplantıya gelen Erkan bebekle, ikisinin 1999 yılında çekilmiş fotoğrafları önünde basın mensuplarına poz verdi. 
     Clinton, Başbakan Yardımcısı Mesut Yılmaz'ın ''Geçen ziyaretinizde ülkede deprem vardı, şimdi de siyasi deprem var'' sözlerine atıfta bulunarak, ''Eğer siz benim depremlerden sorumlu olduğumu düşünüyorsanız, başımız dertte'' dedi. 
     -SORULAR- Clinton, AB'nin gelişim sürecini nasıl değerlendirdiğinin sorulması üzerine, ABD'nin dünyada siyasi, ekonomik ve askeri tek güç olmasının mümkün olmadığını, bu nedenle AB'nin gelişim sürecini olumlu karşıladığını söyledi. 
     AB'nin zaman içinde ABD'den de büyük bir güç olacağına da işaret eden Clinton, ''Ben entegre bir dünya olması için çalışıyorum'' diye konuştu. 
     Clinton, Ortadoğu sorununa ilişkin soru üzerine, Filistin Devlet Başkanı Yaser Arafat'ın, zamanında uyguladığı politikalarla İsrail Başbakanı Ariel Şaron'un seçilmesine neden olduğunu ifade ederek, ''Şimdi bunun sonuçlarını yaşıyoruz. ABD ne zaman Ortadoğu'ya ilgisini azaltsa bölgede şiddet artıyor'' dedi. 
     Ortadoğu sorununun çözümüne ilişkin farklı senaryolar olduğunu kaydeden Clinton, intihar saldırılarını kınadığını ve terörizmle mücadele edilmesi gerektiğini belirterek, ''Filistin halkı da çok istismar edildi, o halka da inandırıcı mesajlar verilebilmeliydi'' diye konuştu. 
     Clinton, bir başka soru üzerine, bugün ABD Başkanı olduğu takdirde Türkiye'ye karşı ABD Başkanı George Bush'un politikalarından farklı bir tutum izlemeyeceğini kaydetti. 
     ''Hillary Clinton ABD Başkanı olacak mı '' sorusuna da Clinton, ''Hiçbir fikrim yok, ama olursa muhteşem bir başkan olacağından şüphem yok'' şeklinde yanıt verdi. 
     Clinton, bir başka soru üzerine, Türkiye'deki siyasi koşulların düzelmesi durumunda, ülkeye yabancı sermaye girişinin de artacağını söyledi. 
     TABA Başkanı Zeynel Abidin, konuşmasının ardından Clinton'a TABA üyelik belgesi, İstanbul Büyükşehir Belediye Başkanı Ali Müfit Gürtuna da Clinton'a fahri hemşerilik beratı verdi. 
     





</TEXT>
</DOC>
