<DOC>
<DOCNO> 52321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/14/son/sontur23.html </URL>
<DATE> 2001/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de metrekareye 68 kilo yağış düştü... 
</HEADLINE>
<TEXT>

     İzmir'de, metrekareye düşen yağış miktarı 67.8 kilograma ulaştı. 
     Meteoroloji Bölge Müdürlüğü'nden alınan bilgiye göre, İzmir'de saat 04.45'te başlayan ve 14.00'e kadar etkili olan yağışla metrekareye 67.8 kilogram yağış düştü. 
     Kente, son 14 gün içinde metrekare başına düşen yağış miktarı 123.7 kilogram oldu. İzmir'de, uzun yıllar ortalaması olarak 
     metrekareye düşen yağış miktarı da 92.1 olarak belirlendi. 
     İzmir'deki sağanak yağışla Bornova'da metrekareye 54.8 kilogram, Adnan Menderes Havalimanı'na 49 kilogram yağış düştü. Çiğli'ye düşen yağış miktarı ise 2.8 kilogram olarak ölçüldü. 
     Etkisi saat 14.00'ten sonra azalan yağışın, akşam saatlerinde bir ara yeniden sağanak yağışa dönüşmesi bekleniyor. Sağanak yağışın yarın bir ara tekrar etkili olduktan sonra 19 Kasım'a kadar olan sürede görülmeyeceği tahmin ediliyor. 18 derece olarak ölçülen hava sıcaklığının yarın geceden itibaren, İzmir ve çevresinde 5-6 derece düşmesi bekleniyor. 
     Sağanak yağışın İzmir'de etkili olmasına karşın Ege Bölgesi'nin diğer illerinde aynı durum yaşanmadı. Manisa'ya metrekare başına 21 kilogram yağış düşerken Denizli, Muğla ve Aydın'da yağış görülmedi. 
     -VALİLİĞİN ÖNLEMLERİ- Bu arada İzmir Valiliği sağanak yağış nedeniyle kent içinde bir dizi önlemi hayata geçirdi. 
     Valilik'ten yapılan yazılı açıklamada, sürücülerin dikkatli olması ve zorunlu kalmadıkça trafiğe çıkmamaları tavsiye edildi. İlköğretim okulları ve diğer okulların yöneticilerine gerekli uyarılarda bulunularak, öğrencilerin okullardan ayrılmamasını ve gerekli hallerde öğrencilerin öğretmenlerin nezaretinde evlerine gitmelerinin sağlanması istendi. 
     Sağanak yağış nedeniyle Valilik Kriz Merkezi'nin koordinatörlüğünde sağlık ve TEDAŞ birimlerinin alarm durumuna getirildiği ve kurtarma ekiplerinin su baskınlarına müdahale ettiği bildirildi. 
     -SU BASKINLARI VE TRAFİKTEKİ KARMAŞA- İzmir'de etkili olan yağış su baskınlarını da beraberinde getirdi. 
     Eskiizmir, Limontepe, Karabağlar ve Uzundere bölgelerinde patlayan bazı kanalizasyon boruları nedeniyle evleri su bastı. İki evin de duvarları yıkıldı. Buca'daki Şirinyer Karakolu su baskınına uğradı. 
     Karakola dolan sular görevli ekiplerce boşaltıldı. 
     Yine Mersinli'deki Yenimahalle mevkiinde çok sayıda evi ve işyerini su bastı. İtfaiye ve İZSU ekipleri bölgede çalışmalarını sürdürüyor. 
     Melez Çayı'nda taşmalara neden olan yağış yüzünden Altınyol'da trafik zaman zaman aksadı. Çay kenarındaki çok sayıda mahalle su altında kaldı. Belediye yetkilileri, çay kenarlarına moloz ve toprak döktüler. Suların bir kısmı, İzmir DGM'nin bahçesini de bastı. DGM Karakolu görevlileri, telsiz ve önemli evrak ve eşyaları, binanın üst katlarına çıkardılar. Poligon Deresi'ndeki köprünün de korkulukları yıkıldı. 
     Gaziemir'deki Polis Lojmanları da, zaman zaman su baskınıyla karşılaştı. Bornova'da Doğanlar Meydanı'nda yağmur suları içinde kalan Pınarbaşı Karakolu'nun 35 A 8294 plakalı ekip otosu, çökme tehlikesi yaşayan bir evin önünde motoru durunca, tehlikeli anlar yaşandı. 
     Yaklaşık 45 dakikalık çalışmadan sonra araç kurtarıldı. Boğaziçi 1185 sokakta ise bir ev çöktü, can kaybı olmadı. Sağanak yağış, kentin önemli arterlerinden olan Talatpaşa Bulvarı, Şair Eşref Caddesi, Cumhuriyet Bulvarı ve Şehitler Caddesi'ni adeta felce uğrattı. Ege Üniversitesi Yerleşkesi'nde de bazı binalar su içinde kaldı. 
     






</TEXT>
</DOC>
