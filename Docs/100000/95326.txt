<DOC>
<DOCNO> 95326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/12/son/soneko17.html </URL>
<DATE> 2002/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD "Seçime kadar Derviş'in istifası istenmesin" 
</HEADLINE>
<TEXT>

     TÜSİAD Yönetim Kurulu Başkanı Tuncay Özilhan, her zaman bir ekonomik programın arkasında siyasi iradenin olması gerektiğini vurgulayarak, "Kemal beyin durumu bir teknisyen, herhangi bir partiden değil, bunun için pozisyonu biraz kritik. Dolayısıyla onun seçimlere, asgariden seçimlere yakın bir döneme kadar, istifasının istenmemesi gerekir" dedi. 
     Özilhan, TÜSİAD tarafından hazırlanan "Yeni Rekabet Stratejileri ve Türk Sanayisi Raporu" tanıtım toplantısı ardından gazetecilerin sorularını yanıtladı. Bir gazetecinin, "DSP'liler istifaların bir komplo olduğunu, bunu da işadamlarının düzenlediğini iddia ediyor" şeklindeki sorusu üzerine Özilhan, "O konuda hiçbir yorum yapmak istemiyorum. Gerek istifa eden bakanların, gerek istifa eden milletvekillerinin işadamlarının yönlendirmesi ile istifa edeceklerini tahmin etmiyorum. O soruyu onlara sormanız gerekiyor" şeklinde yanıtladı. 
     Siyasetteki yeni oluşumlar konusunda görüşlerinin sorulması üzerine TÜSİAD Başkanı şunları ifade etti 
     "Türkiye ekonomide yeniden yapılanma süreci yaşıyor. 
     Bunun siyasette de yeniden yapılanma olarak gündeme geldiğini, onun etkisi ile de türk kamuoyunda yeni liderler, siyasette de yeniden yapılanma beklentisinden dolayı olarak oluşmaya başladığını düşünüyorum. Erken seçim tarihi konusunda belirsizlik var. Bence en önemli konu bu. 
     Türkiye'nin önünde belki bu hükümetin sıkıntıya girmesinin sebebi de AB ile ilgili adımların atılmamış olmasıdır. Seçim Türkiye'nin gündemine girmiştir. Hatta bununla ilgili dilekçe verilmiştir. Bizim işadamları olarak temennimiz biran evvel bu belirsizliğin ortadan kalkmasıdır. Temennimiz en kısa zamanda Meclis'in toplanması, AB ile ilgili konuları müzakere edip Kopenhag Zirvesi'ne yetişecek şekilde adımların atılması. Ayrıca seçimle ilgili kararların alınıp bunun işadamları tarafından bilinmesinde fayda var." 
     
     MECLİS SEÇİM KARARI VERECEKSE VERSİN 
     Ekonominin üzerine ağır yükler geldiğini belirten Özilhan, "Faizlerin 30 puan reel olarak artması Türkiye'ye milyar dolarlara maloluyor" dedi. TÜSİAD Başkanı, Türkiye ekonomisinin bunu bir müddet taşıyabileceğini ama çok da uzun taşıyamayacağını kaydetti. Özilhan, "Onun için eğer Meclis seçim kararı verecekse -ki saygımız var- biran evvel versin ve Türkiye siyasi istikrara kavuşsun. Biran evvel ekonomi üzerindeki yükler kalksın" dedi. 
     
     BELİRSİZLİĞİN KALKMASI BİRİNCİ DERECEDE ÖNEMLİ 
     Özilhan, "Sizce en uygun seçim tarihi ne olmalı" şeklindeki bir soruya, şu yanıtı verdi 
     "Onu biz yorumlayamayız" yanıtını verdi. Bunun nedeni olarak da Özilhan, ortada bir konsensüs olmadığını, konuştukları siyasi parti liderlerinin kendi pozisyonlarına göre çeşitli tarihler söylediklerini aktardı. Özilhan, "Bizim için belirsizliğin ortadan kalkması birinci derecede önemli. İkinci derecede bu iş olacaksa ne kadar çabuk olacaksa olsun. Faizler tekrar istikrara kavuşsun ki, hazine de, mali sektör de, reel sektör de bu yüklerden biran evvel kurtulsun." 
     
     DERVİŞ'İN İSTİFASI İSTENMESİN 
     Derviş'in istifasının gündemde olduğunun hatırlatılması üzerine Tuncay Özilhan, her zaman bir ekonomik programın arkasında bir siyasi iradenin olması gerektiğini belirtti. 
     Özilhan, siyasi irade ile birlikte ekonomik programın mimarlığını, koordinatörlüğünü yapısal reformların oluşması aşamasında bakanlarla yaptıkları tartışmaların müzakerelerle özleştiğini söyledi. Özilhan konuşmasını şöyle sürdürdü 
     "Ve bir bakıma bu programın garantörü oldu. Dolayısıyla Kemal beyin durumu bir teknisyen, herhangi bir partiden değil. Bunun için bunun pozisyonu biraz kritik. Dolayısıyla seçimlere kadar asgariden seçimlere yakın bir döneme kadar istifasının istenmemesi gerekir. Onu rahat bir çalışma ortamında bırakıp gerek dış etkenlere hatta dış yatırımcılara karşı, gerekse içerideki mali sektörün, reel sektörün yapısı açısından dikkat edilmesi gereken hassas bir konu. Dolayısıyla onu daha ayrı bir yerde tutmak gerekir diye düşünüyorum. Sayın Derviş programa bağlıdır, ülkesine bağlı bir insandır." Özilhan, yaşananların Kemal Derviş'in randımanını etkileyip, etkilemeyeceği yönündeki bir başka soru üzerine, "Etkilenmeyeceğini düşünüyorum" dedi. Özilhan, "Bu program kendi programı olduğundan, muhakkak elinden gelen çabayı ve gayreti gösterecektir" diye konuştu. 
     





</TEXT>
</DOC>
