<DOC>
<DOCNO> 65446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/01/son/sontur18.html </URL>
<DATE> 2002/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Hacda kesilen kurbanların etleri Türkiye'ye getirilecek 
</HEADLINE>
<TEXT>

     Diyanet İşleri Başkanı Mehmet Nuri Yılmaz, hacda kesilen ''kurban etlerinin tamamının Türkiye'ye getirilmesi'' için İslam Kalkınma Bankası yetkilileri ile yarın veya Pazar günü protokol imzalanacağını bildirdi. Buna göre, 70 bin hacı adayının Arabistan'da keseceği kurbanların etleri, Türkiye'de fakir ve depremzede vatandaşlara dağıtılacak. 
     Yılmaz, hac ibadetinin tamamlayıcı bir parçası olan kurbanın Harem bölgesi dışında kesilmesinin caiz olmadığı için kurbanların bölgede kesileceğini belirterek, kurban etlerinin Türkiye'ye getirilmesinin, ''Olmazsa olmaz şart olarak'' İslam Kalkınma Bankası'yla imzalanacak protokole konulduğunu belirtti. 
     Mehmet Nuri Yılmaz, son günlerde hac ibadeti sırasında Suudi Arabistan'da kesilen kurbanların bu ülke yerine Türkiye'de kesilmesi konusunda bazı açıklamalar bulunduğuna dikkati çekerek, ''Hac ve umre için ihrama girilerek yapılan hacda şükür kurbanının harem ve bölgesinde kesilmesi gerekir'' dedi. 
     İslam'ın 5 şartından biri olan hac ibadetinin, Müslümanlar'ın Mekke'de bulunan Kabe'yi ve çevresindeki kutsal mekanları, bu ibadet için tahsis edilen belli zaman dilimi içinde ve usulüne uygun olarak ziyaret edilmesi ve yapılması gerekli diğer görevlerin yerine getirilmesi gerektiğini kaydeden Yılmaz, sadece haca niyet edilip, umreye niyet edilmeyen ''İfrad haccında'' ise kurban kesmenin zorunlu olmadığını söyledi. 
     
     Kurban etleri Türkiye'ye 
     Hacda kurban kesimine ilişkin olarak her yıl İslam Kalkınma Bankası ile Diyanet İşleri başkanlığı arasında protokol imzalandığını kaydeden Yılmaz, 2002 hac mevsiminde hacı adaylarının kesecekleri kurbanlarla ilgili protokolün şu an hacda bulunan kiralama ekipleri tarafından imzalanacağını bildirdi. 
     Yılmaz, bu yıl ki protokolde, Türk hacı adaylarının keseceği kurbanların etlerinin tamamının Türkiye'ye getirilerek fakirlere ve depremzedelere dağıtılması konusuna ilişkin bir maddenin yer alacağını söyledi. 
     Yılmaz'ın verdiği bilgiye göre, Türkiye'ye getirilecek olan kurban etleri, Doğu ve Güneydoğu'daki yoksul halk ile diğer bölgelerdeki fakir vatandaşlara gönderilecek. Kutsal topraklarda hacı adayları, bu yıl en az 70 bin kurban kesecek. Hacı adayları kurban için 100'er dolar ödeyecekler. Diyanet İşleri Başkanlığı'nca makbuz karşılığında hacılardan tahsil edilecek olan bu paralar, İslam Kalkınma Bankası'nın ilgili hesabına aktarılacak. 
     Suudi Arabistan'da kesilen kurbanların etleri ise daha önceki yıllarda konteynır ve uçaklarla fakir Afrika ülkelerine gönderiliyordu. 
     






</TEXT>
</DOC>
