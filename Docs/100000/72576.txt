<DOC>
<DOCNO> 72576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/son/sonspo09.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş ile Denizlispor ligde yarın 22.randevuya çıkacak 
</HEADLINE>
<TEXT>

     Beşiktaş ile Denizlispor, yarın yapacakları maçla, Birinci Süper Futbol Ligi'nde 22. kez karşı karşıya gelecek. 
     2 ekip arasında 23 Ağustos 1983'te Ali Sami Yen Stadı'nda yapılan 
     ve 3-1 Beşiktaş'ın üstünlüğüyle tamamlanan karşılaşmayla başlayan rekabette, bugüne dek 21 lig maçı oynandı. Bu maçların 12'sinde siyah-beyazlılar sahadan galip ayrılırken, Denizlispor ise 3 galibiyet alabildi, 6 maç ise berabere sonuçlandı. Geride kalan maçlarda Beşiktaş'ın toplam 34 golüne karşılık, ''Horozlar'' 19 gol kaydetti. 
     
     Beşiktaş 3 maçtır yenemiyor 
     Siyah-beyazlılar, yarınki rakibi Denizlispor'u ligde 3 maçtır yenemiyor. 
     Geçen sezon yapılan lig maçlarında taraflar birbirlerine üstünlük kuramamış, İstanbul'da 1-1, Denizli'de ise 2-2 berabere kalmışlardı. 
     Bu sezonun ilk yarısında ise Denizli'de yapılan karşılaşma 3-3 berabere sonuçlandı ve siyah-beyazlılar, son 3 maçta rakibini yenemedi. 
     Beşiktaş, bu sezon Türkiye Kupası yarı finalinde eşleştiği Denizlispor ile deplasmanda karşılaştı ve 1-0 galip gelerek finale yükseldi. 
     
     Daum'un anlamlı maçı 
     Teknik direktör Christoph Daum, Beşiktaş'ta görev yaptığı ilk dönemde, İstanbul'daki farklı skorlu Denizlispor yenilgisi nedeniyle görevinden istifa etmek zorunda kalmıştı. 
     1995-96 sezonunun 32. haftasında İstanbul'da yapılan maçı 
     siyah-beyazlılar 4-0 yitirirken, Daum görevini bırakmış, son 2 haftada takımı yardımcısı Roland Koch çalıştırmıştı. 
     
     Beşiktaş şampiyonluğu yitirmişti 
     Beşiktaş, 1986-87 sezonunda Denizlispor ile ligin bitimine 1 hafta kala İstanbul'da karşılaşmış ve 1-1 berabere kalarak, liderliği ve şampiyonluğu bu maçla Galatasaray'a kaptırmıştı. 
     Ligin 37. haftasına 50 puan ve aynı puanda olduğu Galatasaray'dan 10 gol fazlasıyla lider giren siyah-beyazlılar, İnönü Stadı'ndaki 
     maçta Denizlispor karşısında 86. dakikaya dek 1-0 öndeyken, bu dakikada Erol'un serbest vuruştan attığı gole engel olamayıp 51 puanda kalmış ve liderliği Antalya'da 3-1 galip gelen ve 52 puana ulaşan Galatasaray'a bırakmıştı. ''Kara Kartallar'' sezonun son haftasında Bursaspor'u deplasmanda 2-0 yenmelerine karşın Galatasaray, İstanbul'da Eskişehirspor'u 2-1 yenip Beşiktaş'ın 1 puan önünde, tam 14 yıl aradan sonra şampiyonluğa ulaşmıştı. İstanbul'da da Beşiktaş üstün Beşiktaş, genel toplamdaki üstünlüğünü, İstanbul'daki maçlarda da sürdürdü. Siyah-beyazlılar, İstanbul'daki 10 maçın 6'sını kazanırken, 1 kez yenildi, 3 kez de berabere kaldı. İstanbul'da siyah-beyazlıların 15 golüne, yeşil-siyahlılar 9 golle karşılık verdi. 
     






</TEXT>
</DOC>
