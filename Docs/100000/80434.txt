<DOC>
<DOCNO> 80434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/25/son/sontur28.html </URL>
<DATE> 2002/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal, Bülent Ecevit'e yanıt verdi... 
</HEADLINE>
<TEXT>

     CHP Genel Başkanı Deniz Baykal, ''Sayın Başbakan'ın CHP hakkındaki iftiralarını kabul etmem mümkün değildir'' dedi. 
     Baykal, CHP Genel Merkezi'nde düzenlediği basın toplantısında, Başbakan Bülent Ecevit'in DSP Grup Toplantısı'ndaki, ''CHP oy uğruna bölücü bir partiyle bile işbirliğini göze alıyor. Her görüşe kur yapıyor. Seçim vakti geldiğinde böyle partiler sabun köpüğü gibi dağılıp gidecektir'' sözlerini eleştirdi. 
     ''Sayın Başbakan'ın da ilan edilmemiş seçim kampanyasına katılma kararı aldığını görüyoruz'' diye konuşan Baykal, ''Öyle anlaşılıyor ki bu kampanyada hedefini CHP olarak seçmiştir, bunu da anlıyorum'' dedi. 
     Baykal, şunları kaydetti 
     ''Anlıyorum, ama CHP hakkındaki iftiralarını kabul etmem mümkün değildir. Sayın Başbakan, CHP'lilerden derhal özür dilemelidir. 
     IMF'den ve İsrail hükümetinden esirgemediği özrü, CHP'den esirgeyemez. 
     Yoksa, bir Başbakan'ın mutlaka taşıması gereken sağduyunun, Başbakanımızda zaman zaman kaybolduğunu düşünme hakkımız doğacaktır.'' 
     





</TEXT>
</DOC>
