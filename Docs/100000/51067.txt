<DOC>
<DOCNO> 51067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/07/son/sondun02.html </URL>
<DATE> 2001/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Pentagon "ABD Dışişleri Bakanlığı bizi yavaşlatıyor" 
</HEADLINE>
<TEXT>

     ABD'nin Afganistan operasyonunda halen net bir başarı kazanamaması Amerikan basınında yoğun olarak eleştirilirken, ABD Savunma Bakanlığı Pentagon, operasyonu başından itibaren yavaşlatanın, ABD Dışişleri Bakanlığı olduğunu savunuyor. 
     Amerikan basınına konuşan bazı Pentagon yetkilileri, teröre karşı uluslararası koalisyon oluşturabilmek ve bu koalisyonu korumak için ABD Dışişleri Bakanı Colin Powell'ın çaba gösterdiğini ve bu çerçevede sürekli olarak operasyonun ''ölçülü'' olması telkininde bulunduğunu belirtiyorlar. 
     ABD'de 11 Eylül saldırıları sonrasında oluşan ortamın vereceği güçle, hemen harekatın başında Afganistan'daki hedeflerin ortadan kaldırılması yerine ölçülü davranılmasının ise askeri strateji açısından hataya neden olduğu yorumları yapılıyor. 
     The Washington Post gazetesi, Amerikan uçaklarının, Mezar-ı Şerif ve Kabil gibi önemli kentlerde Taliban askerlerini hedef almalarına karşın, Taliban birliklerinin barakalarını çoktan terk ettiğinin ortaya çıktığını yazdı. 
     Askeri yetkililer, Ekim ayının başında, operasyonun ilk günlerinde, Taliban şaşırmış durumdayken ve koordine bir dağılım planı yokken bu hedeflerin vurulması gerektiğini belirtiyorlar. Ancak şimdi Taliban askerlerinin ve askeri ekipmanın, sivil halkın arasına karıştığı, camiler ve arkeolojik değer taşıyan bölgelere dağıldıkları kaydediliyor. Taliban bu taktikle, Amerikan güçlerini, sivilleri öldürmek veya Afganistan'daki tarihi varlıklara zarar vermek gibi zor kararlarla başbaşa bırakıyor. 
     ABD Savunma Bakanı Donald Rumsfeld'in ise artık Powell'ın kontrollü operasyon politikasından taviz vereceği ve operasyonu ağırlaştırmaya hazırlandığı belirtiliyor. 
     Afganistan'da bir türlü kazanım sağlayamayan ABD yönetimi, basının ağır eleştiri bombardımanı altında tutuluyor. 
     Washington yönetimi, başta Başkan Bush olmak üzere, basını, ''çabuk başarı bekleyişinde'' olmakla suçluyor ve sabır telkin ediyor. 
     Amerikan basını, ''ABD ordusu, dünyanın bütün zamanı elindeymiş gibi davranamaz. Elimizi çabuk tutmalıyız'' diyerek, harekatın gidişini sorguluyor. 
     ABD'nin Afganistan içine ilk özel kuvvetlerle operasyonunun ise çok başarısız olduğu yorumları yapılıyor. Operasyonun, gereğinden fazla kalabalık bir grupla yapıldığı ve sırf bu yüzden, bazıları çok ağır olmak üzere 12'den fazla askerin yaralandığı belirtiliyor. 
     ABD'nin sivil kayıplara yol açan hedef şaşırmaları da tepkiye yol açmıştı. 
     






</TEXT>
</DOC>
