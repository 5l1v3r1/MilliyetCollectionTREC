<DOC>
<DOCNO> 91950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/son/sondun06.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail basını "Bush'un konuşması İsrail için zafer" 
</HEADLINE>
<TEXT>

     İsrail'de bugün yayımlanan gazeteler, ABD Başkanı George Bush'un Ortadoğu siyasetiyle ilgili konuşmasını İsrail için zafer olduğu şeklinde yorumladılar. 
     Maariv gazetesi, ''Bush'tan Filistinlilere Bir devlet istiyorsanız Arafat'tan kurtulun'' başlığını atarken, Yedioth Ahronoth, Başbakan Ariel Şaron'un makamındaki yetkililere dayanarak, ''Başbakan'ın konuşmadan memnun olduğunu'' yazdı. 
     Haaretz gazetesi de, konuşmayla ilgili yorumunda, ''Bush'un, Ortadoğu siyasetinin ilk ilkesi olarak Filistin liderliğinin değiştirilmesi çağrısıyla İsrail'in görüşünü benimsediğini'' duyurdu. 
     Gazete, ''Bush'un, İsrail'in kriz yorumunu tamamen kabul ettiğini, İsrail'in uzattığı eli geri çeviren ve teröristlerle ilişki kuran Filistin Yönetimi'ne yönelik sert eleştirilerde bulunduğunu'' yazdı. 
     Bush, Ortadoğu ile ilgili konuşmasında, Filistinlileri ''terörle uzlaşmayan'' yeni liderler seçmeye çağırmıştı. 
     





</TEXT>
</DOC>
