<DOC>
<DOCNO> 96232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/yasam/yas01.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski ortaktan pompalı dehşet 
</HEADLINE>
<TEXT>

Selçuk çiftinin canını, eski ortakları Erkan Topuz aldı. Topuz, genç çifti kızlarının gözü önünde pompalı tüfekle katledip kayıplara karıştı 
     Teslime TOSUN Antalya DHA 

     Herşey, Neslihan Selçuk’un 29 , yanında yıllarca çalıştığı ve bugünkü mesleğini öğrendiği Erkan Topuz’un 43 işyerini, altı ay kadar önce mimar eşi Fırat Zahir Selçuk’la 33 birlikte devralmasıyla başladı. 
     Bahçelievler Mahallesi Pamir Caddesi’ndeki Hobby Craftss Club’ dekorasyon mağazasının devrinin üzerinden bir süre geçtikten sonra, Selçuk çifti ile dükkanını devrettiğine pişman olan Topuz arasında anlaşmazlıklar yaşandı. İddialara göre Topuz, devrettiği işyerine tekrar ortak olmak istiyor, ancak Selçuk çifti bu talepleri reddiyordu. 
     Bunun üzerine Topuz, genç çifti rahatsız etmeyi tehdit boyutuna kadar getirdi ve bu yüzden de Neslihan ve Fırat Selçuk, Topuz hakkında polise ve savcılığa suç duyurusunda bulundu. Topuz, dün öğlen saatlerinde yine genç çiftin dükkanına geldi. 
     
     Koruma’ izinliydi 
     Ortaklık teklifinde ısrar eden Topuz ve eski ortaklarına yine olumsuz yanıt veren Selçuk çifti arasında tartışma çıktı. 
     Tartışma sonucu eski ortak, kağıtlara sardığı pompalı tüfeğini çıkarıp dehşet saçtı. Topuz’un pompalı tüfeği, önce Neslihan Selçuk’u yaraladı. Ardından atelyeye kaçan Fırat Zahir Selçuk’un peşine düşen Topuz, genç adama da kurşun yağdırdı. Topuz, ardından silahını bırakıp yaya olarak kaçtı. Silah sesleri üzerine dükkana giren komşular, Fırat Zahir’i cansız yerde yatarken buldu. Kanlar içinde yaralı bulunan Neslihan Selçuk da, kaldırıldığı Devlet Hastanesi Acil Servisi’nde ameliyata alınırken can verdi. 
     Kayıplara karışan Topuz’un peşine düşen polis, Selçuk çifti ile Topuz’un iki gün önce de karakolluk olduklarını, Selçuklar’ın koruma olarak tuttuğu eski bir polis memurunun da, olay günü izinli olduğunu belirledi. 
     



 YAŞAM 






















</TEXT>
</DOC>
