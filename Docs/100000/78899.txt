<DOC>
<DOCNO> 78899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/17/son/soneko19.html </URL>
<DATE> 2002/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD "Faizler daha hızlı düşerse açık pozisyon yapılmaz" 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, yapısal, talep yetersizliği ve para politikalarından dolayı kalıcı bir enflasyon düşüşünün gözüktüğünü söyledi. 
     Özilhan, enflasyon düşüşüne paralel faiz düşüşleri de gerçekleştiğinde açık pozisyondan kar etme imkanının da ortadan kalkacağını vurgulayarak, faizin daha hızlı düşürülmesi gerektiğini bildirdi. 
     Tuncay Özilhan, Koç Holding Yönetim Kurulu Başkanı Rahmi Koç'a Kazakistan Devlet Nişanı verilmesiyle ilgili olarak düzenlenen törenden önce gazetecilerin sorularını yanıtladı. 
     Bir gazetecinin, ''Bankalar yeniden açık pozisyona yöneldiler. 
     Bunun da yeni bir krize davetiye çıkardığı söyleniyor'' yorumu üzerine Özilhan, Türk ekonomisinin yumuşak karnının her zaman kur olduğunu söyledi. 
     Son zamanlarda kurda daha ziyade aşağıya doğru bir iniş görüldüğünü hatırlatan Özilhan, şunları söyledi. 
     ''Tabii bu piyasada bir istikrarsızlık, bir sıkıntı yarattı. Ama diğer taraftan da tabii pozisyon açmak isteyenlere, bu konuda spekülasyon yapmak isteyenlere de bir kar marjı, bir spread ortaya çıkardı. Burada ekonominin yönetiminin daha birarada hareket etmesinde, bir elden yürütülmesinde fayda var dan kastımız... 
     Enflasyon, beklentimizden çok daha hızlı düşüş trendine girdi. Ve bu sene de hatta hükümetin hedefinin daha da altına düşme ihtimalinin ortaya çıkmasıyla beraber, faizdeki düşüşler yeterli olmuyor. Faiz yüksek kalınca da aradaki spread, açık pozisyon açanların bu işten kar etmelerini sağlıyor. Dolayısıyla burada beraber hareket edilirse, enflasyonun düşüşüne paralel faiz düşüşleri de gerçekleşirse -ve beklenti de bu yönde- o zaman açık pozisyondan kar etme imkanı ortadan kalkacak. Dolayısıyla ben faizin daha hızla düşürülmesi gerektiği inancındayım ki bu açık pozisyon yapılmasın, kur aşağıya iniş trendinde olmasın.'' 
     
     "Kurun belki bir miktar yükselmesi lazım" 
     Özilhan, kurun hatta belki de bir miktar yükselmesi gerektiğini ifade ederek, ''İşte neticede enflasyonun altındaki bir artış hızı da ihracatçıları sıkıntıya sokuyor. 2000'de, 2001'de yaşadığımız sıkıntıların tekrar gündeme gelmemesi için dengeli bir şekilde hareket edilmesi gerektiğine inanıyorum'' dedi. 
     Tuncay Özilhan, ''Ders alınmadı mı '' sorusuna da, ''Ders alınmadı değil de bu işler adım adım oluyor. Dolayısıyla bir adım atıyoruz, ondan sonraki hareketi bekliyoruz. Burada biraz daha uyumlu olursa ve biraz daha cesur hareket edebilirsek, ki buradan kastım faizlerin aşağıya düşmesi yönündedir, o zaman bu fırsat verilmeyecektir. Ne Türk bankacılara, ne yabancı bankacılara veyahut da bu konuda spekülasyon yapıp kar etmek isteyenlere'' yanıtını verdi. 
     ''2000'deki hatanın tekrarı olur diye çekiniyorlar. Yine hızlı bir faiz düşüşü olur diye'' yorumu üzerine de Özilhan, şunları söyledi 
     ''Orada da bir noktada haklılar, hemfikirim ama çok da benzemiyor. 
     Önemli de bir farklılık var. Burada hakikaten yapısal ve talep yetersizliğinden ve para politikalarından dolayı kalıcı bir enflasyon düşüşü gözüküyor ki hepimizin inancı da bu. Bundan dolayı da piyasa buraya doğru hareket etmeye başladı. Dolayısıyla ben bu enflasyonun kalıcı olduğuna inanıyorum, onun için de faizlerin daha hızlı düşmesi gerektiği üzerinde duruyorum.'' Özilhan, canlanma belirtileri yaşandığı fikrine katılıp katılmadığının sorulması üzerine de, şu yanıtı verdi 
     ''O konuda daha biraz erken diye düşünüyorum. Bu kapasite artışlarını daha iyi görmemiz lazım. Mukayeseleri daha iyi yapmamız lazım. Geçen seneyle mukayese yapıyoruz. Ama piyasada bir hareket var. 
     Bir kımıltı var. Beyaz eşyada bir hareket var, otomotivde bir hareket var, ama bunların kalıcı olduğunu görmemiz lazım. Onun için de biraz daha zaman var diyorum.'' ''Tüketiciye güven ortamı olması için acil olarak sizce ne yapılmalı '' sorusunu da Özilhan şöyle cevaplandırdı 
     ''Acil hiçbirşey yapmaya lüzum yok. Ekonomi kendi trendinde gidiyor. İstikrarlı bir şekilde gidiyor. Fazla zoraki hareketlere de lüzum yok. Bir süre sonra kendi içinde dengeye gelecektir diyorum. İyi bir turizm geliri yaşarsak, iyi bir mahsulle Türk ekonomisinin son çeyrekte büyüme trendine girebileceğini hep beraber görüyoruz. Yeter ki bu yapı bozulmasın.'' 
     
     "Yüzde 3 tutturulabilir bir hedef" 
     TÜSİAD Başkanı Özilhan, ''Büyüme hedefi olarak yüzde 3 söyleniyor. 
     IMF hedefi temkinli görüyor. Sizin yaklaşımınız ne '' şeklindeki bir soru üzerine de şunları söyledi 
     ''Biz de temkinliyiz. Bir miktar büyüme olacaktır ama tabii şimdiden onu tespit etmek mümkün değil. Diğer değişkenlerin nasıl görüleceği önemli. Ama bir büyüme olacaktır. Bu trend devam ederse yüzde 3 büyümeye ulaşılabilir. Neticede yüzde 9.4 küçülmüş bir ekonomiden yüzde 3 büyüme olacağı için yüzde 3 büyüme bile yeterli değil. Yüzde 3 büyümeyi tutturulabilecek bir hedef olarak görüyorum.'' Özilhan ayrıca, Yatırım Ortamının İyileştirilmesi Koordinasyon Kurulu çalışmaları kapsamında hükümetin bürokrasinin aşılması konusunda kararlı olup olmadığının sorulması üzerine de hükümetin bu konuda istekli ve arzulu olduğunu söyledi. 
     Kendilerine de özel sektör olarak bir fırsat verildiğini ve ilk kez bu toplantılara katıldıklarını belirten Özilhan, hükümetin bu konulara sahip çıkacağına inandığını vurguladı. 
     





</TEXT>
</DOC>
