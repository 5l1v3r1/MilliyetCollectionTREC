<DOC>
<DOCNO> 78216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/13/son/sontur07.html </URL>
<DATE> 2002/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Çanakkale Boğazı'nda çarpışan gemilerden biri battı... 
</HEADLINE>
<TEXT>

     Çanakkale Boğazı'nda, Gelibolu açıklarında Türk tankeriyle çarpışarak batan Kamboçya gemisinin kaptan ve mürettebatını, gemilere kılavuz götüren pilot motorunun kaptanı kurtardı. 
     Kazadan sonra yardım istemek amacıyla havai fişek atan Kamboçya bandıralı ''Noor Al Amar'' adlı gemi, ağır yara alarak batmak üzereyken, olay sırasında başka bir gemiye kılavuz kaptan götüren ''Pilot 65'' adlı teknenin kaptanı Ali Balcı, rotasını olayın olduğu bölgeye çevirerek yardımcısı Mustafa Azaklı ile birlikte geminin 17 mürettebatını kurtardı. 
     Mürettebatı kısa sürede teknesine alan Kaptan Balcı, olay yerinden uzaklaştıktan sonra, Kamboçya gemisi sulara gömüldü. 
     Pilot teknesinin cesareti sayesinde gecenin soğuk karanlığında denize dökülmekten kurtulan mürettebat, önce Gelibolu Devlet Hastanesi'ne götürülerek muayeneden geçirildi. 
     Durumları iyi olduğu belirlenen gemiciler, ilk ifadeleri alındıktan sonra, ilçedeki bir otele yerleştirildiler. 
     
     20 YILLIK UZAK YOL KAPTANI 
     Otele gelir gelmez cep telefonu ile Suriye'deki eşini arayan Kamboçya gemisinin kaptanı Ahmet Aabidah 43 , kaza geçirdiklerini, ancak aynı gemide çalışan oğlu Abdul Wahed Aabidah 21 ve diğer personelin yara almadan sağ kurtulduklarını bildirdi. 
     20 yıllık uzak yol kaptanı olduğunu ve ilk kez 
     kaza geçirdiğini belirten Aabidah, olayı şöyle anlattı 
     ''Ukrayna'dan Mısır'a 6 bin 500 ton demir yükü götürüyorduk. 
     Marmara Denizi'nden Çanakkale Boğazı'na henüz giriş yapmıştık ki, büyük bir gürültü ile sarsıldık. Ben o sırada kaptan köşkünde bulunuyordum. Tepemizde sanki bomba patlamış gibi sağa sola savrulduk. 
     Adeta şoka girmiştim. Neden sonra çarpıştığımızı anladım. Derhal yardım çağrısı yaparak personeli bir araya topladım. Geminin aldığı ağır yara nedeniyle su alıyorduk. Umudumuzu kestiğimiz bir sırada pilot motoru gelerek bizi kurtardı. Hayatımızı Türk pilot kaptanına borçluyuz.'' Kazanın şokundan kurtulamadığını belirten kaptan Aabidah, olay sonrası hayatının film şeridi gibi gözünün önünden geçtiğini belirterek, ''Suriye'deki eşim Zühre ve 4 çocuğum beni bekliyordu. 
     Karaya ayak basar basmaz ilk aklıma gelen, onları telefonla aramak oldu'' dedi. 
     
     SORUŞTURMA BAŞLATILDI 
     Çanakkale Boğazı'nın Marmara girişinde meydana gelen kazayla ilgili soruşturma başlatıldı. 
     Batan Kamboçya gemisinin kurtarılan personelinin pasaportlarına, ifadelerinin alınmasından sonra el konuldu. Bu arada, Kamboçya gemisiyle çarpışan ve hafif yara alan ''Salih Kalkavan'' adlı tanker, olay yeri yakınına demirletildi. 
     Yetkililer, Türk tankerinin kaptan ve personelinin ifadelerinin gemide alınacağını, soruşturmanın sürdürüldüğünü kaydettiler. 
     Ukrayna'nın Sivastopol Limanı'ndan, Mısır'ın Daietta Limanı'na 6 bin 500 ton demir yükü götüren 4 bin 791 grostonluk Kamboçya bandıralı ''Noor Alamal'' adlı yük gemisi ile Yunanistan'dan Ukrayna'nın Novarossisk Limanı'na boş olarak giden 18 bin 829 grostonluk Türk bandıralı ''Salih Kalkavan'' adlı tanker, Uzunburun mevkiinde çarpışmıştı. Kamboçya gemisi olaydan kısa bir süre sonra aldığı ağır yara nedeniyle batmıştı. 
     





</TEXT>
</DOC>
