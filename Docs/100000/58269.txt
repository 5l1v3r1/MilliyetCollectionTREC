<DOC>
<DOCNO> 58269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/21/son/sondun01.html </URL>
<DATE> 2001/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Usame Bin Ladin kasetinde bazı bölümleri atladı mı 
</HEADLINE>
<TEXT>

     Amerikan ABC televizyonu, terörist Usame bin Ladin'in, 11 Eylül saldırılarının arkasındaki isim olduğunu itiraf ettiği ve Amerikan hükümeti tarafından açıklanan video kasetin İngilizce'ye çevirisinde, bazı bölümlerin ABD tarafından kasten atlandığını savundu. 
     ABC'ye göre, ABD Savunma Bakanlığı Pentagon'un, iki bağımsız tercüman tarafından Arapça'dan İngilizce'ye çevrilmiş alt yazılı haliyle yayınlanan video kasette, ''anlaşılamadı'' olarak belirtilen bölümlerde, özellikle Suudi Arabistan'ın teröristlere yardımına ilişkin bilgiler bulunduğunu ileri sürdü. 
     ABD, Bin Ladin'in, 11 Eylül saldırılarının, ''beklediğinden daha büyük'' etki yarattığı benzeri sözleriyle, saldırıyı gerçekleştirenlerin lideri Muhammed Atta'dan bahsettiği video kasetini 13 Aralık'ta yayınlamıştı. 
     Kandahar yakınlarında bir evde, Kasım ayı başında, Amerikan bombardımanının devam ettiği sırada kaydedildiği belirtilen kaset, ''tam bir çeviri'' yapılabilmesi için uzun süre bekletilmiş, açıklanıp açıklanmayacağı tartışma konusu olmuştu. Kasetin varlığının, Washington Post gazetesine sızmasıyla Amerikan yönetimi kanıt kaseti açıklamıştı. 
     ABC televizyonuna göre, kasette Bin Ladin'in konuştuğu şeyhin adı Halid El Harbi ve bu şeyh, konuşması sırasında, Bin Ladin ile görüşmek için Suudi Arabistan'dan Afganistan içine geçerken, Suudi Arabistan din polisinin bir üyesinden yardım aldığını anlatıyor. Şeyh ayrıca, Suudi hükümetine bağlı olarak çalışan bazı din adamlarının, 11 Eylül saldırılarını destekleyen konuşmalar gerçekleştirdiğini söylüyor. 
     Bin Ladin de Suudi Arabistan'da bir devlet üniversitesinde profesör olduğu ve dini hukuk konseyinin etkili bir üyesi olarak tanımlanan Şeyh Abdullah El Baraak'a konuşmasında değinerek, tam saldırı sırasında El Baraak'ın çok dokunaklı bir destek konuşması yaptığını, bunun için de kendisine teşekkür edilmesi gerektiğini belirtiyor. 
     Bu arada, Bin Ladin'in konuşmasında, Dünya Ticaret Merkezi ve Pentagon'a düzenlenen saldırılarda lider konumundaki terörist Muhammed Atta'nın yanı sıra Navaf ve Selim Al Hamzi'nin adına da değindiği ABD televizyonunda iddia edildi. 
     Washington'daki bazı gözlemciler, Bin Ladin'e desteğin Suudi Arabistan'da sadece radikal İslamcılar'dan değil, bizzat Suudi hükümetinden geldiği iddialarının çok ciddi olduğuna ve Suudi Arabistan için ''kötü haber'' anlamına geldiğine dikkati çekiyorlar. Ancak Suudi Arabistan ile terörizme karşı işbirliğini sürdürme ihtiyacındaki ABD'nin, Suudi hükümetini utandıracak bir girişimden kaçınması da normal olarak değerlendiriliyor. 
     Bu nedenle de ABD'nin, Suudi Arabistan'a ilişkin kasetteki bölümleri görmezden gelmeyi tercih ettiği belirtiliyor. ABC'nin yanı sıra CNN televizyonunda da yer alan bazı tercümanlar, kasette Suudi Arabistan ile ilgili bölümlerin çok net duyulmasına karşılık, Amerikan hükümetinin yaptırdığı alt yazı çeviride, ''anlaşılamadı'' ibaresinin kullanıldığını iddia ettiler. 
     






</TEXT>
</DOC>
