<DOC>
<DOCNO> 79473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/20/son/sonspo06.html </URL>
<DATE> 2002/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Briegel "Fenerbahçe karşısında kaybedecek bir şeyimiz yok" 
</HEADLINE>
<TEXT>

     Birinci Süper Futbol Ligi'nde yarın Fenerbahçe ile karşılaşacak olan Trabzonspor, İstanbul'a geldi. 
     Trabzonspor Teknik Direktörü Hans Peter Briegel, Atatürk Havalimanı'nda yaptığı açıklamada, önemli ve zor bir maça çıkacaklarını belirterek, ''Fenerbahçe karşısında bizim kaybedecek birşeyimiz yok, bu nedenle rahat olacağız ve kazanmaya çalışacağız'' dedi. 
     Fenerbahçe'nin şampiyonluk iddiasının kendilerini ilgilendirmediğini vurgulayan Alman çalıştırıcı, bu karşılaşmada ellerinden geleni yapacaklarını ifade etti. 
     Hami'yi oynatıp oynatmayacağına yarın karar vereceğini kaydeden Briegel, Bushaj'ın ise henüz 90 dakika forma giyebilecek durumda olmadığını söyledi. 
     Gazetecilerin soruları üzerine, sezon sonunda bordo-mavili takımdan ayrılacağını yineleyen Briegel, ligdeki şaibe söylentileri için de, ''Bu konuda kesin olarak bildiğim birşey yok. Hem hakemlerin, hem de Futbol Federasyonu'nun işi zor. Bu 2 kurum hakkında da konuşmak istemiyorum'' diye konuştu. 
     





</TEXT>
</DOC>
