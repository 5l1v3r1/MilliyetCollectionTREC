<DOC>
<DOCNO> 70444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/02/son/sontur11.html </URL>
<DATE> 2002/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaskodan yararlanmak için yalan söyleyince... 
</HEADLINE>
<TEXT>

     Tekirdağ'ın Şarköy İlçesi'nde alkollü araba kullanan oğlunun yaptığı kazayı, kaskodan yararlanmak için kendisi yapmış gibi göstermeye çalışan bir kişi, Cumhuriyet Savcılığı'na sevk edildi. 
     Edinilen bilgiye göre, Rıza Y. 50 , Şarköy İlçesi'ne bağlı İğdebağları Köyü yolu üzerinde, 34 UN 0132 plakalı aracıyla kaza yaptığını belirterek, jandarmaya başvurdu. Y. ile beraber kaza yerine giden jandarma ekipleri, araçta çok hasar olmasına rağmen sürücünün yara almadan kurtulmasından şüphelendiler. Aracın içinde yapılan incelemede kan izlerine rastlanması üzerine sorgulanan Y, kazayı oğlu Selçuk Y'nin yaptığını itiraf etti. 
     İfadesine başvurulan Selçuk Y. ise alkollü olarak araç kullanırken, kazayı kendisinin yaptığını itiraf ederek, araçta bulunan iki arkadaşıyla birlikte hafif şekilde yaralandıklarını söyledi. 
     Kaskodan yararlanmak için yalana başvurduğu ortaya çıkan Rıza Y, Cumhuriyet Savcılığı'na sevk edildi. 
     






</TEXT>
</DOC>
