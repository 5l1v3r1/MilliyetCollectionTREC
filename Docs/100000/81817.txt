<DOC>
<DOCNO> 81817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/03/yazar/altan.html </URL>
<DATE> 2002/05/03/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
"Sol" kavramı, Türkiye ve Dünya’da ne kadar algılanabildi 
</HEADLINE>
<TEXT>

     Çetibeli’nden Marmaris’e doğru, yamaçları kaplayan çam ve günlük ormanlarının düşsel güzellikleri ortasındaki asfalt yollar... Ve Pınarbaşı’ndaki görkemli çınar ağacı... Tahminen 600 yaşında olduğu söylenen tanrısal çınar... 
     600 yıl sonra da o çınar orada olacak mı 
     Ne yazık ki olmayacak. 
     Kuzular, oğlaklar, düveler, bebekler doğar doğmaz değişmeye başlarlar, büyürler, yaşlanırlar, ölüp kaybolurlar. Ve o süreç içinde durmadan yeni kuzular, oğlaklar, düveler, bebekler doğup, hemen değişmeye başlarlar. 
     Balıklar da öyledir, kuşlar da öyledir, böcekler de öyledir, bitkiler de öyledir. 
     Arz yuvarlağı üstünde ne varsa dağlar, kayalar, göller, denizler, ırmaklar hepsi, - 25 - 35 bin gün yaşayabilen - insanoğlunun, çıplak gözle fark edemediği bir değişim içindedir. 
     5 milyar yıl sonra Arz yuvarlağı da, güneş sistemi de, kaybolup gidecektir. Galaksiler de, galaksilerin içindeki milyonlarca gezegen de, sürekli bir değişim içindedir... 
     O nedenle de, "Tek değişmeyen şey, değişimdir"... 
     
     Fransız İhtilali arifesinde Kral 16. Louis, sarayın eski bir geleneğine uyarak ekonomik sıkıntılara çare bulmak, daha doğrusu yeni vergiler salmak için "aristokratların, kilisenin, halkın" birer temsilcisinden oluşan, "Sınıflar Meclisi"ni toplamıştı 3 günlüğüne... 
     Aristokratların temsilcisi daha itibarlı olduğu için, Kral’ın sağında halk temsilcisi ise daha az itibarlı olduğu için Kral’ın solunda oturuyordu. Kilisenin temsilcisi de karşısında... 
     3 gün sürmesi gereken "temsilciler toplantısı"nın bundan böyle sürekli toplanan bir Meclis durumuna gelmesini önerdi, Kral’ın "sol"unda oturan Halk Temsilcisi... 
     Bu, bir değişim önerisiydi. 
     O nedenle de, mevcut durumun, yani "statüko"nun değişmesini isteyen parti ve örgütlere, politika dilinde "sol ve solcu" etiketi yapıştırıldı. 
     
     Mevcut durumdan yani "statüko"dan hoşnut olanlar, değişmesini isterler mi mevcut düzenin 
     Elbet istemezler. 
     Ya mevcut düzenden hoşnut olmayanlar 
     Onlar da değişmesini isterler elbet "mevcut düzenin"... 
     
     Endüstri devriminden sonra, kentlerdeki fabrikalara "işçi" kimliğiyle doluşan ve kentlileşen eski köylüler fabrika sahibi olan "sermaye sınıfı"na karşı yevmiyelerini artırmak, sosyal haklara sahip olmak ve hatta ülke yönetiminde söz sahibi olmak için siyasal eylemlere girişmeye ve örgütlenmeye başladılar. 
     Aynı zamanda evrensel bir sınıfı oluşturuyordu işçi sınıfı. Ülkeleri değişik de olsa hepsinin, "sermaye sınıfına" karşı çıkarlarını ortaklaşa korumaları gerekiyordu. 
     Programları birbirine benzeyen Sosyalist Partileri ile Komünist Partileri çıktı ortaya... 
     Ve bu partiler de, ülkelerde iktidarlara gelmeye, iktidarları paylaşmaya başladılar. 
     Gelir dağılımındaki uçurumlar kapanmaya başladı. 
     Yani efendim eski "statüko" değişiyor Kozmos’taki sürekli değişime uygun olarak, ülke yönetimleri de değişiyordu. 
     
     Ancak bir şey daha takıldı akla... 
     Kuşlar kuşları çalıştırmıyordu balıklar da balıkları çalıştırmıyordu sincaplar da sincapları çalıştırmıyordu... 
     Ama kapitalistler, işçileri çalıştırıyordu. Yani insanoğlu, insanoğlunu çalıştırıyordu. Kozmos’a aykırı bir uygulamaydı bu. Çünkü öylesine bir "enerji" yığınıydı ki "evren" bu enerji, insanoğlunun iradesi altında, yeni teknolojiler oluşturunca insanın insanı çalıştırmasına gerek kalmayacaktı... 
     
     Önce kömür enerjisine dayalı buhar, sonra petrol enerjisine dayalı elektrik, sonra elektronik ve nihayet sibernetik, otomasyon ve robot... 
     Posta arabalarının yerini, internet yelkenleri dolduran rüzgar ve küreklere asılan forsaların yerini, 7 kişilik mürettebatı olan mazotlu gemiler ve çok daha hızlı giden uçaklar alıyordu. Kozmos’taki sürekli değişime uygun olarak, Arz yuvarlağı üstündeki "insan toplumları"nda da, "değişim" hızlanıyordu. İnsanın, insanı işçi olarak çalıştırma dönemi sona eriyordu. İşçi sınıfı, tarihe karışma yönüne giriyordu. 
     
     Bugün Türkiye’de de "ulus - devlet" modelinin aşılmasını isteyenler ve istemeyenler var. Aşılmasını isteyenler, "değişimcilerödir. Ve bunların başında - belki şaşıracaksınız ama - TÜSİAD gelmektedir. 
     Kendilerine politikada yer edinmek isteyenler ise, "ulus - devlet" modeline, yani "statükoya" muhtaçtırlar. O nedenle de çok hızlanan bir değişimin yeni rotası olan "globalleşme"ye karşıdırlar. 
     Ve ülke siyasetçilerinin keyfine göre değişmeyecek, bir "müspet bilim" niteliği kazanmakta olan ekonomiyi "ulus - devlet" modeli içinde, kendi çıkarlarına göre uygulamak özlemindedirler... Tıpkı geçen yüzyılların kapitalistleri gibi... 
     Teknolojiler değişir, işçi sınıfı tarihe gömülme dönemine girer ve "dünya vatandaşlığı"nın önü açılırken değişimin öncülüğü de, evrensel boyutlu üretim örgütlerinin hızlanan ve artan girişimlerinde bayraklaşmada... Eski yüzyılların "sağı", 21. yüzyılın "sol"u olmakta... 
     Ve henüz, sade Türkiye değil, Dünya da "sol" kavramının yeni içeriğini algılayamamakta... 
     Bu arada "yazı dostu" olduğunu yakından bildiğim Mustafa Koç’a da, yürekten geçmiş olsun... 
     
     







Siyasette yeni isimler 


"Sol" kavramı, Türkiye ve Dünya’da ne kadar algılanabildi 


Sezer’e övgü 


Ameliyatlar arapsaçı 


Işığa götürecek tünel nerede .. 


Gül kokusu 


Bugün Milliyet'in doğum günü 


Bekleyişler hızla aşağıya dönüyor 


Kilit adam 


Milliyet 52 yıldır sadece ve sadece gerçeğin aynası 


Turizm ve Türkiye 


Bir dahaki sallantıya kadar iyisiniz 


"Alamanya Alamanya umduğunu bulamanya" 


Özal'ı çevresi öldürdü 


Çok sesli zam yapmayın korosu 


Nasıl sevmeli 


Arsel’lerin ismi okulun kapısında yaşayacak 


</TEXT>
</DOC>
