<DOC>
<DOCNO> 64716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/spor/spo02.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
"Tembeller" 
</HEADLINE>
<TEXT>

Fenerbahçe Başkanı Aziz Yıldırım kötü performansı oyuncuların tembelliğine bağladı, transfer yapmayacağını açıkladı. Asbaşkan Özdemir de geçen 1,5 yılın faturasını ödediklerini söyledi 
     ENGİN VEREL 

     SARI-LACİVERTLİ Kulübün Başkanı Aziz Yıldırım, kötü sonuçları futbolcuların performansına bağladı. Takım hakkında yapılan eleştirilerin de her hafta birbirinin aksi olduğuna dikkati çeken Yıldırım, "Eğer futbolcularımız Rüştü kadar yüreklerini sahaya yansıtırlarsa, Fenerbahçe’nin önünde kimse duramaz. Kafa yapılarının değişmesi lazım. Sadece bedenleri değil, kafaları da tembelliğe alışmış" dedi. 
     OĞUZ Çetin’in Lorant’a gerekli ve doğru bilgileri verdiğine de değinen Yıldırım, "Boş kaleye golleri onlar mı kaçırıyor Bir hafta önce eleştirilen futbolcu ertesi hafta takıma konmayınca, neden oynamadı diye yazıyorlar. Transfer yapmamız lüzümsuz. Hadi bir veya iki adam aldık, diğerlerinin kafa yapısı değişmedikten sonra onları da kaybederiz" yorumunu yaptı. 
     YILDIRIM takım içinde 1,5 yıldan beri gelen sorunların sürdüğünü de belirterek sözlerini şöyle sürdürdü "Başarıyı hemen yakalamak hayalcilik olur. Koşmadan maç kazanılmaz. 1.5 senenin getirdiği bir olay bu. Lorant’ın hemen takımı süper yapacak hali yok. Dediğim gibi futbolcuların kafa yapısının değişmesi, sahaya yüreklerini koyması lazım. Yoksa başarı gelmez." 
     
Denizli’ye sataşma      ASBAŞKAN Nihat Özdemir de, Yıldırım’ın sözlerini destekleyen açıklamalar yaptı. Özdemir 60 milyon dolara malolan takımın şampiyonluğu yakalayıp, altı oyuncuyla takviye edildiğini hatırlatarak, "İlk yarıda büyük bir zaaf yaşadık. Demek ki geçen bütün sezonu çok kötü geçirmişiz. 1.5 yılın faturasını ödüyoruz. Yıkım, Beşiktaş maçıyla başladı. İnanılmaz derecede kötü durumdayız" dedi. 
     
Bir darbe de Oğuz’dan      Werner Lorant’ın Almanya’da olması nedeniyle antrenmanları yöneten Oğuz Çetin, dün futbolculara özel program uyguladı. 50 dakikalık tempolu koşuyla yükleme yaptıran Çetin, sahadakilerde yürüyecek hal bırakmazken, bugünkü çalışmayı da sabah 9.30’a alarak herkesin erkenden yatağa girmesini istedi. Dörtlü turnuvada Rapajc attığı muhteşem gollerle dikkati çekti. MR’ı çekilen Revivo Kocaelispor maçında oynamak için milli takımdan affını isteyeceğini söyledi. Başkan Yıldırım’ın transfer yapmayacaklarını açıklamasına rağmen Lorant’ın Dortmuntlu Stevic konusunda ısrarlı olduğu öğrenildi. 
     
Oktay Farkı kapatırız      KASIĞINDAN geçirdiği ameliyat sonrasında hazır duruma gelen ve Ankaragücü maçında da forma bekleyen Oktay, kötü sonuçlara kahrolduğunu söyledi. Kondisyon açığını da kapattığına ve yüzde 100 hazır duruma geldiğine dikkati çeken golcü futbolcu, "Hocam görev verdiği anda çıkar, oynarım. Dokuz puan büyük fark ancak kapanmaması diye bir şey söz konusu değil" dedi. 
     
Kenetlendiler      ANTRENÖR Oğuz Çetin dün futbolcularla özel bir toplantı yaptı. Çetin görüşmede, "Puan farkı önemli değil. Siz Fenerbahçe takımısınız. Bu farkı kapatır, yine şampiyon olursunuz" dedi. Sarı - Lacivertli oyuncular da ağız birliği ederek "Bundan sonra herkes birbirine destek verecek. Kalan maçları kazanacağız. Rakiplerimiz mutlaka puan kaybedecektir" diye konuştular. 
     
Yusuf ceza kurulunda      ANKARAGÜCÜ maçında çıkan olaylar nedeniyle Fenerbahçe Kulübü ile, yardımcı hakeme küfür ettiği belirtilen Yusuf, Disiplin Kurulu’na gönderildiler. Federasyon’a ulaşan raporlara göre Yusuf’a iki maç, Fenerbahçe’ye ise iki milyar lira para cezası verilmesi bekleniyor. 
     



 SPOR 


























</TEXT>
</DOC>
