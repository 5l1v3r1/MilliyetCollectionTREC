<DOC>
<DOCNO> 84538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/son/sondun25.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ötanazi Belçika'da yasallaştı 
</HEADLINE>
<TEXT>

     Belçika Meclisi, ülkede uzun yıllar süren siyasi, dini ve felsefi tartışmaları sonuçlandırdı ve Belçika, Hollanda'dan sonra dünyanın ötanaziyi yasallaştıran ikinci ülkesi oldu. 
     Koltuk sayısı 150 olan meclisteki oylamada 86 parlamenter olumlu, 51 parlamenter olumsuz oy kullandı, 10 parlamenter çekimser kaldı. 
     Karşı tavır koyanlar arasında muhalefetteki Hıristiyan Demokratlar yanında, hükümet ortağı olan partilerin bazı milletvekilleri de yer buldu. 
     Flaman Hıristiyan Demokrat Parti CDV milletvekili Tony Van Parys, Avrupa İnsan Hakları Mahkemesi ve BM İnsan Hakları Komisyonu'na başvurarak yasayı şikayet edeceklerini bildirdi. 
     Valon Sosyal Hıristiyan Parti PSC Başkanı Joelle Milquet, ''yaşlı insanların artık hastaneye yatmaktan korkacağını'' söyledi. PSC, İnsan Hakları Mahkemesi'ne yapılacak başvuruyu destekleyeceğini açıkladı. 
     Yeni yasada ötanazi, ''bir kişinin yaşamına, kendi isteği üzerine, bir başka kişi tarafından son verilmesi eylemi'' olarak tanımlanıyor. 
     Ötanazi isteyen hastanın, 18 yaşından büyük olması, bu talebini bilinçli ve kendi iradesiyle yapması, bu isteğini düşünerek ve birkaç defa yansıtması şart koşuluyor. 
     Hastaya ötanazi yapılabilmesi için, ''hastanın fiziki veya psikolojik açıdan, tıbbi olarak sürekli ve dayanılmaz acı çekiyor olması, hastalık sürecinde çaresiz bir aşamada bulunması'' gerekiyor. 
     Ötanazi yapacak doktorun hastayla derinlemesine görüşmesi, sağlık durumu hakkında ayrıntılı bilgi vermesi, ''ötanaziden başka bir çare kalmadığı'' konusunda hastayla mutabakat sağlaması da koşullar arasında bulunuyor. 
     Hastanın ötanazi talebinde bulunması ile ötanazinin gerçekleştirilmesi arasında en az bir ay vakit geçmesi şartı da yasa tasarısında yer alıyor. 
     Yasaya göre, Belçika'daki insanlar, arzu ederlerse, sağlıklı günlerinde bir yazılı vasiyetname hazırlayarak, amansız bir hastalığa yakalandıkları veya bir kaza sonucu bilinçsiz kaldıkları, kurtuluş ümidi bulunmadığı durumlarda ötanazi yapılmasını isteyebilecekler. Bu vekaletnamede, bir veya birkaç kişinin ismi verilebilecek ve bu kişiler ötanazi kararında doktorları bilgilendirmekte yetkili kılınabilecek. 
     Belçikalı doktorlar, ötanazinin yapılmasını izleyen 4 gün içinde, Federal Kontrol Komisyonu'na bilgi raporu sunacaklar. Bu komisyonun üyelerinin üçte ikisi, mevcut verilerin incelenmesinden sonra, ötanazinin gereksiz olduğu kanaatine varırsa, dosya savcılığa sevk edilecek ve adli takibat başlatılacak. 
     Yasa, hiçbir doktorun ötanazi yapmaya mecbur edilemeyeceğini de belirtiyor. 
     





</TEXT>
</DOC>
