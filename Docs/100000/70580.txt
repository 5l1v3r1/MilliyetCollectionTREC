<DOC>
<DOCNO> 70580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/03/son/sonspo14.html </URL>
<DATE> 2002/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de 3. Aziz Yıldırım dönemi başladı 
</HEADLINE>
<TEXT>

     Fenerbahçe Kulübü Olağan Mali ve Seçim Genel Kurul Toplantısı'nda başkanlık oylamasına tek aday olarak giren Aziz Yıldırım yeniden başkan seçilirken, sarı-lacivertli kulüpte 3. Aziz Yıldırım dönemi başlamış oldu. 
     Acıbadem İSTEK Vakfı Salonu'nda gerçekleştirilen toplantıda, 15 sandıkta yapılan oylama sonucunda Aziz Yıldırım, 2 bin 188 üyenin 2 bin 175'inin oyunu alarak yeniden Fenerbahçe Kulübü Başkanlığı'na seçildi. 
     Aziz Yıldırım, seçim sonucunun ilan edilmesinden sonra kongre üyelerine yaptığı konuşmada, ''Yarın görevimize daha büyük bir şevkle başlayacağız. 2 yıl sonra verdiği sözleri yerine getiren ve huzurlu biri olarak karşınıza gelip 'ya devam ya da tamam' diyeceğim. Bu sevgiye layık olmak için çalışacağız'' diye konuştu. 
     Aziz Yıldırım, 2 bin 175 oy alarak yeniden başkan seçilirken, yönetim kurulu üyeliklerine aday olanlardan Atilla Kıyat, Nihat Özbağ, Mithat Yenigün ve Osman Yalçın 2 bin 177, Ali Yıldırım, Nihat Özdemir ve Sadettin Saran 2 bin 176, Bilal Kutlualp ve İlhan Ekşioğlu 2 bin 175, Zeynep Sabancı 2 bin 174, Vedat Olcay 2 bin 156, Murat Özaydınlı 2 bin 93, Mahmut Uslu 2 bin 167, Murat Aşık da 2 bin 171 oy aldılar. 
     Bu arada Mehmet Karasu, Işık Eyigüngör, Rahmi Eyüboğlu, Ünal Uzun, Orhan Demirel, Murat Karabacak ve Hakan Dinçay ise yönetim kuruluna yedek üye olarak girdi. 
     






</TEXT>
</DOC>
