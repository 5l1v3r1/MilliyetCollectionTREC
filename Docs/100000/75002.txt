<DOC>
<DOCNO> 75002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/guncel/gun08.html </URL>
<DATE> 2002/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakim ve savcılar karşılama yapar mı 
</HEADLINE>
<TEXT>

ÇAPRAZ ATEŞ 
     PINAR AKTAŞ 

     Adana’da hakim ve savcıların, Adalet Bakanı Hikmet Sami Türk’ü havaalanında sıraya girip karşılamaları yanda ve uğurlamaları hukuk çevrelerinde tartışma yarattı. Yargıtay Onursal Üyesi Çetin Aşçıoğlu, Hakimler ve Savcılar Yüksek Kurulu’na gönderdiği bir yazıda, hakim ve savcıların bu davranışını eleştirdi. Adana Başsavcısı ise, "devlet büyüğü için protokol gereği" ve "devlet terbiyesi" olduğunu savundu. İşte tartışmalar 
     
     Yekta Güngör Özden A.M. eski Baş. 
Hukuk siyasallaşır      Ben Anayasa Mahkemesi Başkanlığı yaptığım dönemlerde, adliyeye yaptığım ziyaretlerde hakimlerin yanına giderdim, duruşmanın bitmesini beklerdim. Hakim ve savcıların adalet bakanını karşılayıp uğurlamaları doğru değil. Özel bir günde, adalet bakanı sonradan gelirse, oturan ayağa kalkabilir. Bu, siyasetin ağır baskısının sonucu. Hukuku siyasallaşmamalı. 
     
     Mehmet Moğultay Adalet eski Bakanı 
Bakan, amir değil      Bu davranış doğru değil. Bakan bir şehire gidecekse, muhatabı Cumhuriyet başsavcısıdır. Onun dışında yargıcın, diğer savcıların Adalet bakanını karşılamak gibi bir zorunluluğu yoktur. Adalet bakanı, sadece Hakimler ve Savcılar Yüksek Kurulu Başkanı’dır. Onların amiri değildir. Bunun devlet terbiyesiyle alakası yok. Yargı kimsenin önünde eğilmemeli. 
     
     Seyfi Oktay Adalet eski Bakanı 
Hassas bir durum      Yargı bağımsızdır ve hiçbir koşulda kendi içinde dahi, ast - üst ilişkisine tabi değildir. Böyle bir yapının, yürütmenin bir unsuruna tabi olması, bir devlet terbiyesi anlamında düşünülemez. Siz bir ziyarete giderseniz, onlar sizi karşılar. Ama havaalanına kadar gitmeye gerek yok. Bu karşılama, hiyerarşik yapı izlenimi veriyor. Bu da yargı açısından çok hassas bir durum. 
     
     Ahmet Çakar TBMM İdare Amiri 
Hürmet gösterilmiş      Bakan, hakimler ve savcılar arasında bir beşeri ilişkiler manzumesi var. 
     Bu devlet terbiyesi ve ciddiyettir. 
     Biz insanız, yaşıyoruz. Tamam, bir mahkeme duvarı var, ama insanlar da mahkeme duvarı olmamalı. Orada bakana bir saygı ve hürmet gösterilmişse güzeldir. Bunda sakınca aranması yanlıştır. Yargıcız diye masamızdan kalkmayacağız, hiç kimseye hoşgeldin demeyecek miyiz yani Hakim, bakanını karşılamaktan dolayı yanlı bir duruma mı düşmüş olur Onların önderleri bakandır. 
     Mahkemeyle, karşılamayı uğurlamayı birbirinden ayırmamız lazım. Görevini bırakarak oraya gelmişse yanlış. Onun dışında geldiyse ne kadar güzel. 
     
     Necati Erdem Adana Baro Başkanı 
Olay abartılıyor      Olay olduğunda havaalanındaydım. Olay biraz abartılıyor. Başsavcının o sözü sarfetmesi, olayı biraz espriyle karışık söylemesinden kaynaklanıyor. Karşılamada başsavcı, adalet komisyonları başkanları, mahkeme başkanları, yani protokolde yer alan kişiler vardı. Orada hakimlerin askeri sıraya geçip karşılamaları gibi bir pozisyon olmadı. Bakanın gelişinde orada bulunmak zorunda olan kişiler vardı. Devlet terbiyesi deniyorsa da bence uygundur. O karşılamanın hakimin bağımsızlığıyla her hangi bir ilgisi yok. Protokol gereğidir, bir abartı görmedim. 
     



 GÜNCEL 





















</TEXT>
</DOC>
