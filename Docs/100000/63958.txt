<DOC>
<DOCNO> 63958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/24/son/sondun12.html </URL>
<DATE> 2002/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs Rum basınına göre Denktaş ile Klerides ne görüştü 
</HEADLINE>
<TEXT>

     Rum basını, Kıbrıs sorununun çözümü için başlatılan doğrudan görüşmeler çerçevesinde üçüncü kez dün akşam üstü biraraya gelen KKTC Cumhurbaşkanı Rauf Denktaş ve Rum Yönetimi Lideri Glafkos Klerides'in merkezi hükümetin yetkilerini ele aldıklarını yazdı. 
     Rum Fileleftheros gazetesi, 1 saat 40 dakika kadar süren dünkü görüşmede tarafların, hangi yetkilerin merkezi hükümete ait olacağı konusunda kendi görüşlerini dile getirdiğini ve birer liste sunduklarını yazdı. 
     Gazetenin haberine göre, Kıbrıs Rum tarafı kendi listesine, dış politika, savunma, para politikası, Merkez Bankası, gümrük, ekonomik kalkınma politikasını not etti. 
     Haravgi gazetesi de Klerides'in dünkü görüşmede, merkezi hükümete özlü yetkiler öngören Rum görüşlerini ortaya koyduğunu, Cumhurbaşkanı Denktaş'ın ise merkezi hükümetin yetkilerinin sınırlı olmasını ve özlü yetki ve sorumlulukların iki bölgede kalması gerektiği yönündeki tutumunu yinelediğini belirtti. 
     Cumhurbaşkanı Denktaş, dün akşamki görüşmenin ardından yaptığı açıklamada, ''çözümün ilkelerini konuştuklarını ve tarafların, karşılıklı anlatılanları dinleyerek not ettiğini'' söylemişti. 
     Bu arada, Rum Yönetimi Dışişleri Bakanı Yannakis Kasulides, Yunanistan Dışişleri Bakanı Yorgo Papandreu ile telefonda görüşerek, devam eden diyalog konusunda görüş alışverişinde bulundu. 
     






</TEXT>
</DOC>
