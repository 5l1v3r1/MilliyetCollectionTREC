<DOC>
<DOCNO> 51031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/07/spor/spo03.html </URL>
<DATE> 2001/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Cansun’un gizli planı 
</HEADLINE>
<TEXT>

Galatasaray Başkanı’nın, Terim’i yeni sezonda M.Unıted’daki Alex Ferguson gibi genel menajer olarak takımın başına getirmeyi düşündüğü ileri sürüldü 
     HALİL ÖZER 

     Yönetim bölündü 
     SARI-Kırmızılı kulüpte, Fatih Terim’in Milan’dan ayrılmasıyla yaşanan gelişmelere dün yeni bir boyut eklendi. İkinci Başkan Fatih Altaylı’nın önceki günkü toplantıda "Spekülasyonları engellemek için Lucescu’yla hemen dört yıllık sözleşme yapalım" teklifine, özellikle Başkan Cansun ve yönetici Eren Talu’nun sıcak bakmadığı ortaya çıktı. Lucescu’nun da dört yıllık sözleşmeye sıcak bakmadığı bildirildi. 
     
     Seçim kozu 
     LUCESCU ile yarın yapılacak görüşmeyi şimdilik erteleyen yönetimin bölündüğü de ifade edildi. Ancak camiadan sızan bilgilere göre, Başkan Mehmet Cansun mart ayındaki seçimlere Fatih Terim’i koz olarak sürecek. Cansun’un, Terim’i önce yönetime alacağı, ardından Manchester United’daki Alex Ferguson modelinde olduğu gibi takımın başına genel menajer olarak getireceği de iddia edildi. 
     
Batista atağı      CİM - BOM, Lucescu’nun istediği Gaziantepli Batista’yı transfer etmek için son derece gizli bir çalışma yürütüyor. Başkan Celal Doğan kendisiyle masaya oturan Abdürrahim Albayrak’tan 1 milyon dolar istedi. Yönetim bunu fazla bulurken, Başbakan Yardımcısı Mesut Yılmaz’ı devreye sokmayı kararlaştırdı. Bu arada G.Birliği, Tolga’ya karşılık takas öneren Galatasaray’dan Vedat’ı istedi. Ayrıca Sarı - Kırmızılılar’ın Trabzonlu Gökdeniz için de harekete geçeceği bildirildi. n ERHAN TELLİ 
     
"Alternatif olurlar"      LUCESCU, yönetimin transfer etmek istediği Fatih Akyel ve Tolga için "Ancak alternatif olurlar" dedi. Rumen hoca, savunma için transfer talebinde bulunmadığını açıkladı, "Eldeki kadronun genişlemesi iyi bir düşünce. Ancak benim için en iyi transfer Bülent ve Capone’nin bir an önce iyileşerek takıma geri dönmesi olur" ifadesini kullandı. 
     
Maraş’ta protesto      KAHRAMANMARAŞ’TA bir spor malzemesi satıcısı, Fatih Terim’in görevden alınmasını protesto etmek için Milan ürünlerinin satışını durdurdu. Ekrem Karaoğlan vitrinine "Burada Milan ürünleri satılmaz" levhasını asarken, "Fatih Terim sayesinde Milan ürünlerini satmaya başlamıştık. Ancak bu kulüp gönlümüzdeki yerinden oldu" dedi. 
     
Florya’da top başı      SARI - Kırmızılı takım, uzun bir tatilden sonra bugün lig için yeniden top başı yapacak. Florya Metin Oktay Tesisleri’ndeki antrenmana, milli takımlarda bulunan oyuncular katılamayacak. Bursaspor yenilgisinin ardından bir araya gelecek oyuncularla birlikte Romanya’dan bugün dönecek olan Teknik Direktör Lucescu da idmana katılacak. 
     
Romanya’da özel maç      GALATASARAY, lige verilen ara nedeniyle hazırlık maçı için rakip aramaya başladı. Teknik Direktör Lucescu’nun bu çerçevede, National Bükreş ile Romanya’da karşılaşmak için temasa geçtiği bildirildi. Rumen hocanın teklifi kabul edilirse, Sarı - Kırmızılı takım cuma günü yedek ağırlıklı kadro ile National Bükreş’in karşısına çıkacak. 
     



 SPOR 



























</TEXT>
</DOC>
