<DOC>
<DOCNO> 61574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/10/son/sondun18.html </URL>
<DATE> 2002/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail evleri yıktı, 700 Filistinli evsiz kaldı 
</HEADLINE>
<TEXT>

     İsrail'de dün 4 İsrail askerinin öldürülmesinden sonra, ordunun Gazze Şeridi'nde Filistinlilere ait evleri yıkmaya başlamasının ardından 700 Filistinli evsiz kaldı. 
     Merkezi Gazze'deki Filistin İnsan Hakları Merkezi'nden yapılan açıklamada, Gazze Şeridi'nin güneyindeki Refah kentinde tamamen yıkılan evlerin sayısının 55 olduğu ve İsrail'in bir günde ilk kez bu kadar çok evi yıktığı belirtildi. 
     Refah Valisi Süfyani El Ağa da, 50 evin tamamen yıkıldığını 20'sinin de zarar gördüğünü söyledi. 
     İsrail tank ve buldozerlerinin kente girerek evleri yıkmasının ardından 123 ailenin sokakta kaldığını belirten Vali, bazı kadın ve çocukların donma tehlikesiyle karşı karşıya olduğunu belirtti. 
     Uluslararası örgütlerden tepki vermelerini beklediklerini kaydeden Vali, İsrail'in bu uygulamasına uluslararası tavır alınmamasına hayret ettiğini söyledi. 
     Valiye göre, İsrail güçleri Gazze kıyılarındaki çok sayıda balıkçı teknesini de yok etti. 
     İsrail ordusu, evleri yıkmalarının sebebi olarak, bu binalardan İsrail askerlerine ateş açılmasını göstermişti. 
     






</TEXT>
</DOC>
