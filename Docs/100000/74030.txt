<DOC>
<DOCNO> 74030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/22/son/soneko24.html </URL>
<DATE> 2002/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF "Arjantin krizinde çabuk çözüm yok" 
</HEADLINE>
<TEXT>

     Uluslararası Para Fonu IMF İcra Direktörü Horst Köhler, Arjantin krizinde çabuk çözümün olmadığını bildirdi. 
     BM Uluslararası Kalkınma Finansmanı konferansı sırasında konuşan Köhler, IMF'nin Arjantin'in istediği 25 milyar dolarlık kurtarma kredisini sunup sunmayacağını ifade etmek için de çok erken olduğunu söyledi. 
     Arjantin'in ekonomik çöküşten çıkış yolu bulmasının onun birincil sorumluluğu olduğunu, hiç kimsenin çabuk çözüme sahip olmadığını belirtti. 
     Arjantin Devlet Başkanı Eduardo Duhalde, konferanstaki konuşmasında, dengeli bütçe, dalgalı kur ve bankalardaki mevduat dondurmasının aşamalı kaldırılması politikasıyla mali kargaşayı sona erdirmeye karar verdiklerini kaydetti. 
     Duhalde, ''halkımızın muazzam fedakarlığı sayesinde giriştiğimiz bu değişim ve dönüşüm uluslararası camiadan en azından anlayış ve işbirliği gerektiriyor'' dedi. 
     Zirvede Meksika Arjantin'in durumunu ABD ve diğer kreditör, zengin ülkelerle ele alırken, ABD Hazine Bakanı Paul O'Neill, ABD'nin Arjantin'e teknik yardım ve destek vermeyi istediğini, ancak, hiçbir ek mali yardım vaad etmediğini belirterek, ''ne kadar yardım yetecek '' diye sordu. 
     Arjantin Devlet Başkanı Duhalde, Dünya Bankası ve IMF'den mali çöküşleri önlemek için daha sıkı çalışmasını isteyip, ''milletlerin kalkınması ve refahı soyut bir teori, ne deneme ne de hata olamaz, çünkü bu rakamların sonuçları, sistemden dışlanmanın ağır bedelini ödeyen milyonlarca erkek, kadın ve çocuğun yüzünü gizliyor'' dedi. 
     Duhalde, ''güçlüler ile mülksüzler arasındaki günlük mücadeleye müdahale etmemek tarafsız olmadığınız anlamına gelmez, kendinizi zenginlerin tarafına koyduğunuz anlamına gelir'' dedi. 
     






</TEXT>
</DOC>
