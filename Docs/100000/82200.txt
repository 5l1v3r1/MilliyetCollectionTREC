<DOC>
<DOCNO> 82200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/05/yasam/yas05.html </URL>
<DATE> 2002/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzaya en yakın balon yolculuğu 
</HEADLINE>
<TEXT>

     DIŞ HABERLER SERVİSİ 

     İki İngiliz, Colin Prescot ve Andy Elson önümüzdeki temmuz ayında balonla yükseklik rekorunu kırmak için stratosfere çıkmayı planlıyor. Yerden 40 bin metre yüksekliğe çıkacak olan Prescot ve Elson, bu zorlu görev için özel giysilerinin yanı sıra bugüne kadar dünyada yapılmış en büyük balonu kullanacak. Maceraperest ikilinin kullanacağı Kinetik 1’ adlı balon, helyumla çalışan ortalama bir balondan 400 kat daha büyük ve 441 metrelik yüksekliği de New York’taki ünlü Empire State Building gökdelenininkine eşit. 
     Temmuz ayında gerçekleştirilecek yolculuk öncesinde iki gök gezgininin giysileri de güneş ışınlarına, ani sıcaklık değişikliklerine karşı dayanıklı hale getirilecek. Hazırlanan uzay giysisi Prescot ve Elson’ın yükseldikçe kan basınçlarının düşmesini de engelleyecek. Kinetik 1 ekibinden Dr. Richard Crowther Prescot ve Elson’ın rekor denemesi sırasında karşılaşacakları ortamın sıcaklık ve basınç açısından Mars yüzeyiyle aynı olacağını belirtiyor. 
     



 YAŞAM 















</TEXT>
</DOC>
