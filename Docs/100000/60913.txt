<DOC>
<DOCNO> 60913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/07/ekonomi/aeko.html </URL>
<DATE> 2002/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce zam, sonra devalüasyon 
</HEADLINE>
<TEXT>

Arjantin’de devalüasyon ve acil önlemler planı onaylandı. Ancak alınan bu karar öncesinde, piyasalar karıştı, ithal mallara yüzde 20 oranında zam yapıldı 
     EKONOMİ SERVİSİ 

     Arjantin Temsilciler Meclisi tüm dünya piyasalarını yakından etkileyecek olan devalüasyon ve acil önlemler planını onayladı. Alınan bu kararla birlikte devalüasyon ve Devlet Başkanı Duhalde’ye geniş yetkiler veren ve çöküşe giden ekonomiyi düze çıkarması beklenen acil önlemler planı devreye giriyor. 
     Arjantin’de bu karar alınmadan önce, devalüasyon beklentisiyle bazı süpermarketler, mağazalar ve eczaneler ithal ürünlerin fiyatlarına yüzde 20 oranında zam yaptılar. 
     
     Peso - dolar eşitliğine son 
     Arjantin’de büyük umutlarla uygulamaya konulacak olan yeni plana göre peso - dolar paritesindeki denkliğin gevşetilmesi, bankacılık sisteminde reform, fiyat kontrolü, yerli sanayii ve istihdamı koruyucu önlemlerin alınması planın göze çarpan noktaları arasında yer alıyor. 
     Böylece Arjantin, dolar - peso eşitliğini, sabit döviz kuru ve kontrolsüz serbest pazar ekonomisini terketmiş olacak. Yeni plana göre şirketlerin işlemlerinde 1 dolar, 1.40 pesoya eşit olacak şekilde sabit kur uygulanacak. 
     Uzmanlara göre bugün piyasalar açıldıktan sonra Arjantin halkı dövizi bu kurdan daha yükseğe bir fiyattan satın alacak ve gerçek devalüasyon oranı ortaya çıkacak. 
     
     Banka zararları karşılanacak 
     Yine planda yer alan bir başka maddeye göre de Arjantin’deki banka hesaplarında kısmi dondurmanın uzatılması maddesi. Buna göre, vatandaşların döviz cinsinden tasarruf mevduatları sistemde geçici rezerv yedeği olarak kullanılacak. 
     Devalüasyonla dolar cinsinden kredileri pesoya çevrilince dolar bazında büyük kayba uğrayacak bankaların zararları döviz cinsinden Hazine bono ve tahvilleriyle karşılanacak. Planda, Arjantin’in kamu finansmanının zor durumu gözler önüne serildi ve 2001 yılı bütçe açığının, Uluslararası Para Fonu IMF ile geçen yıl belirlenen düzeyinin yaklaşık iki katına, 11 milyar dolara çıkacağı anlaşıldı. Ayrıca Arjantin’in 141 milyar dolarlık borçlarının yeniden müzakeresine girişilecek. 
     
     Acı tüm sektörlere dağıtılacak 
     Yeni planla, devalüasyonun acısı bütün sektörlere yayılıp paylaştırılacak. Devlet Başkanı Duhalde, borçlu aileleri korumak için 100 bin dolara kadar olan kredi borçlarının eski kur, yani dolar - peso denkliği üzerinden pesoya çevrilmesini istiyor. Planda, ayrıca işçi, personel çıkarmaların 180 gün süreyle dondurulması ve bu sürede eleman çıkartan şirketlere iki katı tazminat cezası verilmesi öngörülüyor. 
     



 EKONOMİ 

















</TEXT>
</DOC>
