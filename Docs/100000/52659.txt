<DOC>
<DOCNO> 52659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/16/son/sonspo16.html </URL>
<DATE> 2001/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Karan, Finallerde en güçlü takımları istiyor 
</HEADLINE>
<TEXT>

     Galatasaray'ın milli futbolcusu Ümit Karan, Türk futbolunun büyük bir evrim geçirdiğini belirterek, herkesin çekindiği bir ekip konumuna gelindiğini kaydetti. 
     Sarı-kırmızılı futbolcu, ''www.umitkaran.org'' internet sitesinde yaptığı açıklamada, Türk futbolunun yarım yüzyıllık hasretine son verip, en büyük turnuva olarak kabul edilen Dünya Kupası'na katılmayı garantilediğini hatırlatarak, şunları kaydetti 
     ''Çok değil bundan yaklaşık 10 yıl önce tüm rakiplerimiz bizi averaj takımı gibi görür ve bizimle aynı gruba düşmek için can atarlardı. Bizim için Şerefli mağlubiyetler , Yenildik ama ezilmedik edebiyatları ve 6'lı, 8'li mağlubiyetler devri sona erdi. 
     Artık rakiplerimizin Aman Türkiye çıkmasın da kim çıkarsa çıksın 
     diye korkarak baktığı bir takım olduk.'' A Milli Takım'ın kadrosunda yer almaktan büyük gurur duyduğunu da ifade eden Ümit Karan, bu ekibin Dünya Kupası finallerinde büyük işler yapacağına inandıklarını anlatarak, ''Takımdaki herkes finallerde en güçlü takımlarla eşleşmek istiyor. Çünkü herkes biliyor ki, güçlü takımlara karşı daha iyi mücadele ediyoruz ve daha iyi konsantre oluyoruz'' diye görüş belirtti. Ümit Karan ayrıca, Birinci Süper Futbol Ligi'nde Diyarbakırspor ile yarın yapacakları mücadeleye de değinerek, sarı-kırmızılı taraftarlara 5-0'lık Bursaspor yenilgisini unutturma sözü verdi. 
     






</TEXT>
</DOC>
