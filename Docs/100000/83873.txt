<DOC>
<DOCNO> 83873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/14/yazar/guclu.html </URL>
<DATE> 2002/05/14/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Hacettepe yeniden doğuyor 
</HEADLINE>
<TEXT>

     Doğramacı, Hacettepe Üniversitesi’ni yoktan var etmişti. Temmuzda 35’inci yılını kutluyor. Barakalarda eğitime başlamıştı. Şu anda iki büyük kampüsü ve 700 bin metrekare kapalı alanı var. 
     Hacettepe, 70’li, 80’li yıllarda Türkiye’nin en popüler üniversitelerinden biriydi. Bilkent’in kurulmasıyla önce Doğramacı’nın ilgisini kaybetti. Ardından da bazı içe dönük rektörler nedeniyle uzunca bir duraklama dönemi yaşadı. 
     Dün bütün gün üniversiteyi gezdik. Turumuz bugün de devam edecek. Hacettepe iki yıl önce rektörlük koltuğuna oturan Tunçalp Özgen’le adeta yeniden bir ikinci doğuş dönemi yaşıyor. Yaşlanan, hantallaşan, özgüvenini yitiren üniversite yeniden şahlanışa geçmiş. Başta kafalar olmak üzere iğneden ipliğe her şey değişiyor. Tüketen değil üreten üniversite olmuş. Binalar pırıl pırıl, laboratuvarlar da son teknolojiyle donatılmış. İyileştirme hala devam ediyor. Öğrenci ve hoca memnuniyeti giderek artıyor. Sanki kaybettikleri kimliği yeniden bulmanın coşkusunu yaşıyorlar. 
     20 yıl öncesinde Hacettepe hastaneleri sadece Ankara’nın değil, Türkiye’nin de en modern sağlık merkeziydi. Sonra araya uzunca yıllar girdi. Başbakanları, bakanları, cumhurbaşkanlarını Hacettepe’de değil başka hastanelerde muayene olurken gördük. Ama şimdi tablo yeniden tersine dönüyor. Çocuk Hastanesi zaten Türkiye’nin en iyisiydi. Son bir - iki yıl içinde yapılan teknolojik donanımla diğer bölümler de yine en iyiler arasına giriyor. 
     Röntgen, tomografi ve son model MR cihazlarıyla donanık görüntüleme merkezinin bugünkü değerini sordum. 100 trilyon lira civarında olduğunu söylediler. Montajı yeni tamamlanan cihaz 20 saniyede başta beyin olmak üzere tüm vücudu tarıyormuş. Gerisini siz düşünün. 
     Tuvaletlere varıncaya elden geçirilmiş. Hilton konforu getirilmiş. Rektör beye değirmenin suyu nereden geliyor, bu kriz ortamında bu kadar parayı nereden buluyorsunuz dedim. Cevabı açıktı Önce kaçakları kapattık, ardından uluslararası krediler bulduk... 
     Döner sermaye geliri iki yıl içerisinde 18 trilyondan 100 trilyona çıkartılmış. Yılda 2.5 milyon hastaya bakılıyor. Muayene ücretleri diğer devlet hastanelerinde ne ise onlarda da o. Öğretim üyelerine de performansları oranında döner sermayeden pay veriliyormuş. 
     Anlayacağınız tam bir işletmecilik anlayışı ile yönetiliyor. Değişim sadece bina ve teknoloji ile kalmamış. Bilimsel üretkenlikte de tüm alanlarda Türkiye’nin en iyi ilk üçü arasına girmişler. Uluslararası refere edilmiş bilimsel yayın sıralamasında pek çok üniversitenin gelmek istediği noktanın çok ilerisindeler. Yeni rektörle birlikte öğrenciye bakış açısı da değişmiş. Eskinin o burnu havada rektör ve hocalarının yerini, birbirlerine sımsıkı sarılmış, mütevazı ve yüzleri hep gülen farklı bir yönetim anlayışı almış. 
     Dün sabah Gençlik Araştırma ve Uygulama Merkezi’nin gerçekleştirdiği Öğrenci Kongresi’nin açılışı vardı. 21. yüzyılda öğrencilerin beklentileri ve sorunları masaya yatırıldı. Değişik kesimlerden çok sayıda konuşmacının katıldığı bugünkü oturumlardan birine ben de katılacağım. Açılışta Rektör Özgen, bir anlamda üniversitenin yeni vizyonunu da ortaya koydu Üniversiteler, öğrenci var olduğu için üniversitedir. Hedefimiz topluma yararlı, toplumdan kopmamış, üretken üniversitedir. 
     Açılışa Milli Eğitim Bakanlığı’nın yeni müsteşarı İsmail Bircan da katıldı. Geçenlerde de bir başka üniversitede gördüm. MEB’in üniversitelere ilgi göstermesi ne güzel. Bircan’ın şu sözleri kayda değerdi 
     Değişime gerek kalmadan değişimi gerçekleştirmeliyiz .. 
     Evet Hacettepe turumuz bugün de devam edecek. Aslında yazacak daha o kadar çok şey var ki, onlar da yarına. 
     
     







Ecevit’in 14 Mayıs’ı 


Umutsuz Ecevit 


Üç parti, üç nokta 


Tik tak çalışan saatli bomba 


Yardımcılar nerede 


Demokrasinin miladı 14 Mayıs 


Hacettepe yeniden doğuyor 


Kıbrıs’a neden örnek olmasın 


Koalisyon liderlerine Einstein çözümü 


BÖYLE TEZG H GORÜLMEDİ 


14 Mayıs ve Ecevit 


Servet, stok ve sicil affı geliyor 


Turgay Ciner Eti Holding ortağı oldu 


</TEXT>
</DOC>
