<DOC>
<DOCNO> 65003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/30/son/soneko17.html </URL>
<DATE> 2002/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Hacı adayları terzi piyasasını canlandırdı 
</HEADLINE>
<TEXT>

     İzmit'teki terzilerin, hac mevsimi başlaması dolayısıyla yüzü gülüyor. 
     30 yıllık terzi Fikri Alkan, işlerinin 
     uzun süredir durgun olduğunu, ancak hacı adaylarının kıyafetlerinin dikilmesi dolayısıyla geçici de olsa bir canlılık yaşandığını söyledi. Hacı adaylarının, önceden belirlenen renk ve şekillerde giyinmesi gerektiğini belirten Alkan, şöyle konuştu ''Terzilik mesleği yavaş yavaş kayboluyor. Son yaşanan krizlerle birlikte, işlerimiz tamamen durma noktasına geldi. Çünkü, hazır giyim sektörünün gelişmesiyle elbise diktiren pek kimse kalmadı. Hac mevsimi başlayıp, giyilmesi zorunlu kıyafetlerin diktirilmesiyle nefes aldık. Adayların elbiseleri, özel dikim istiyor ve kumaşları müftülüklerce dağıtılıyor. Elbiselerin takımı, 20 ile 50 milyon lira arasında fiyatlara dikiliyor. Kadın ve erkek adaylar, iki takım diktirmek zorundalar.'' Bugüne kadar 100'ün üzerinde hac kıyafeti diktiğini anlatan Alkan, şöyle devam etti ''Hacı adayları, elbise dikimini istediği yerde yaptırıyor. Kocaeli genelinde 2 binden fazla hacı adayı bulunuyor. Bu adayların sayesinde biraz da olsa para kazanıyoruz. Kıyafetin yanı sıra, hacda gerekli olan terlik, taşınan cüzdan ile pasaport, telefon ve anahtarlık gibi eşyaların konulması için gerekli olan kese de terziler tarafından dikiliyor.'' Bu arada, Diyanet İşleri Başkanlığı tarafından, hacı adaylarına, kumaşın yanı sıra şemsiye, dua kitabı ve künye de dağıtılıyor. 
     






</TEXT>
</DOC>
