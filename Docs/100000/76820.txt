<DOC>
<DOCNO> 76820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/06/son/soneko08.html </URL>
<DATE> 2002/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracatta önemli bir ürün "Plastik kapak" 
</HEADLINE>
<TEXT>

     Bericap Kapak Sanayi Genel Müdürü Özgün Akın, plastik kapak üretiminde kapasite kullanımını maksimum seviyeye çıkardıkları geçen yıl, yaşanan ekonomik krizi de, ihracatı artırarak aştıklarını söyledi. 
     Akın, 1989 yılında plastik kapak üretimine başlayan Çayırova fabrikasının, ekonomik krize rağmen üretim düşüşü yaşamadığını belirterek, ''Geçen yıl yaşanan krizi, ürettiğimiz 4 milyar civarında plastik kapağın önemli bir bölümünü ihraç etmekle aştık'' dedi. 
     Mevcut kapasitesinin hemen hemen tamamının kullanıldığını bildiren Akın, şöyle konuştu 
     ''Genel olarak yemeklik yağlar, madeni yağlar, gıda, kimyasallar, tarım ilaçları, ambalaj ve içecek sektörüne yönelik kapak üretiyoruz. 
     Plastik kapaklar hijyenik koşullarda üretiliyor. Tesislerimiz, ISO 9002, ISO 14001 çevre belgelerine sahiptir. Yurtdışından gelen özel 
     formüllü hammaddeler ile yapılan kapaklar, ürünle temas ettiğinde herhangi bir kanserojen etki, koku, tat ve renk verme özelliği bulunmayan plastiklerdir. Coca Cola, Pepsi ve Nestle gibi uluslararası markaların bünyelerindeki standartlara göre üretim yapabilme onayına sahibiz. Geçen yılı yüzde 85'lik üretim kapasitesiyle tamamladık, ihracatı da bir önceki yıla göre yüzde 35 oranında artırdık. Bu artış, Bericap Grubu'nun Almanya ve Fransa'daki ürün geliştirme merkezlerinin desteğiyle oldu. 43 ülkeye yaptığımız ihracatın genel satışlar içindeki oranı yüzde 50'nin üzerine çıktı.'' 
     






</TEXT>
</DOC>
