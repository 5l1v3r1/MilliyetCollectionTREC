<DOC>
<DOCNO> 54159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/26/son/sondun09.html </URL>
<DATE> 2001/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Esir Taliban askerleri füzelerle karşı koyuyor 
</HEADLINE>
<TEXT>

     Usame bin Ladin'in ele geçirilen 100 kadar savaşçısının, Cenk Kalesi'nde Kuzey İttifakı güçlerine karşı füze kullandığı bildirildi. 
     Yüzlerce Taliban tutsağının dün isyan çıkardığı Mezar-ı Şerif dışında bulunan Cenk Kalesi'ndeki küçük bir kulede toplanan Taliban savaşçılarının roketlerle direnişi sürdürdükleri belirtildi. 
     Kuzey İttifakı yetkilileri dün isyanı bastırdıklarını söylemişlerdi. Ancak kaledeki bir ittifak askeri, yüzlerce yandaşlarının ölmesine karşın Taliban askerlerinin direnişi sürdürdüklerini söyledi. 
     Adının Mesud olduğu belirtilen asker, esirlerin elindeki cephanenin tükendiğini, ancak 20-30 kadar isyancının elinde roketler bulunduğunu ve bunları ittifak askerlerine karşı kullandıklarını bildirdi. 
     Çatışma başladığında kalede mahsur kalan bir gazeteci, bir Amerikan askerinin yabancı esirler tarafından öldürüldüğünü söylemişti. Pentagon ise isyanda ölen Amerikan askerinin bulunmadığını açıkladı. 
     






</TEXT>
</DOC>
