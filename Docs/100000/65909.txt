<DOC>
<DOCNO> 65909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/04/son/sontur23.html </URL>
<DATE> 2002/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Susurluk davasında sanıkların itirazı reddedildi, karar kesinleşti 
</HEADLINE>
<TEXT>

     Yargıtay Cumhuriyet Başsavcısı Sabih Kanadoğlu, Susurluk davasında mahkumiyet kararı onanan 14 sanıktan 7'sinin karar düzeltme istemini reddetti. 
     Yargıtay 8. Ceza Dairesi'nin mahkumiyet kararını onadığı İbrahim Şahin, Abdülgani Kızılkaya, Ayhan Çarkın, Sami Hostan, Oğuz Yorulmaz, Haluk Kırcı ve Ercan Ersoy, kararın düzeltmesini istediler. 
     Yargıtay Cumhuriyet Başsavcısı Sabih Kanadoğlu, karar düzeltme istemlerini yerinde görmeyerek reddetti. 
     Kanadoğlu, ret kararında, sanık vekillerinin karar düzeltme başvurularındaki gerekçelerin temyiz başvurularında da yer aldığını hatırlattı. Temyiz başvurusundaki istemlerin 8. Ceza Dairesi'nce ayrıntılı olarak değerlendirildiğini belirten Kanadoğlu, temyiz istemindeki hususların dairece dikkate alındığını ve kararda bunların karşılandığını kaydetti. Kanadoğlu, Ceza Muhakemeleri Usulü Kanunu'nun 322. maddesinde sayılan hususların bulunmadığı gerekçesiyle tashihi 
     karar karar düzeltme isteminin reddedildiğini belirtti. 
     Kanadoğlu'nun karar düzeltme istemini reddetmesiyle bu 7 sanık açısından hukuki süreç tamamlanmış oldu. 
     Bundan sonra İstanbul Cumhuriyet Başsavcılığı, bu hükümlüler hakkındaki mahkumiyet kararının infazı için harekete geçebilecek. 
     Karar düzeltme istemi reddedilen İbrahim Şahin 6 yıl, diğer 6 sanık ise 4 yıl hapis cezasına mahkum edilmişti. 
     Yargıtay 8. Ceza Dairesi'nce mahkumiyet kararları onanan, aralarında Korkut Eken'in de bulunduğu diğer 7 sanık ise henüz karar düzeltme isteminde bulunmadı. 
     Sanıkların karar düzeltme isteminde bulunmaları, cezanın infazını engellemiyor. 
     






</TEXT>
</DOC>
