<DOC>
<DOCNO> 60879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/06/son/sonspo10.html </URL>
<DATE> 2002/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor Başkanı "Parasızlığın gözü kör olsun" 
</HEADLINE>
<TEXT>

     Trabzonspor'un Mali Genel Kurulu bugün yapıldı. 
     Hamamizade İhsan Bey Kültür Merkezi'nde yapılan ve 140 üyenin katıldığı genel kurulda, gelecek yıl için 35 trilyon 410 milyar liralık tahmini bütçe ibra edildi. 
     Kendisine yönelik eleştirileri yanıtlayan kulüp başkanı Özkan Sümer, yabancı oyuncu transferinde hata yaptıklarını kabul ederek, ''Yabancı oyuncu transferinde çok ciddi hatalar yaptık ancak parasızlığın gözü kör olsun. 10 bin dolar ile Brezilya'ya oyuncu izlemeye gittim. Yalvararak, taksitlendirerek, buradan 4 oyuncu transfer ettik. Banka teminatları veremedik. İstediğimiz oyuncuları almakta zorlandık'' dedi. 
     6 Trabzonlu oyuncunun bordo-mavili takımın ilk 11'inde forma 
     giydiğini de ifade eden Sümer, ''20 yılı aşkın bir süre içerisinde bu gerçekleştirilememişti. Trabzonspor, en büyük gelirini öze dönüş ile sağlar. Oyuncu üretimini kendisi sağlamak zorundadır. Oyuncu katılımında ise ekonomik uygunluğu olmalıdır. Aksi takdirde felaketler satın alırsın. Bunun için araştırmacı olmak gerek'' diye konuştu. Kendi döneminde bordo-mavili takımın tarihinin en fazla yabancı oyuncu transferi yaptığı biçimindeki eleştirelere de Sümer, ''Yabancı oyuncu sayısının 8 ile sınırlandırılmasında benim katkım oldu. Halbu ki futbol federasyonu ve kulüpler birliğinde yabancı oyuncu sayısını serbest bırakma düşüncesi vardı'' yanıtını verdi. 
     
     "Ulusoy'un haberi olmadı" 
     Kulüp Başkanı Sümer, kendisinin göreve getirilmesi öncesinde Futbol Federasyonu Başkanı Haluk Ulusoy'dan bir destek almadıklarını söyledi. 
     Ulusoy'un başkanlığından haberi dahi olmadığını da ifade eden Sümer, konuşmasına şöyle devam etti 
     ''Başkanlık için Haluk Ulusoy'dan destek aldığım biçimindeki söylentiler doğru değildir. Şerefim üzerine söylüyorum, Haluk Ulusoy'un haberi dahi olmadı. Biz onu Diyarbakır'da azarlamışız, hatta küfür etmişiz. Bu seviyedeki tartışmaya ne diyebilirim. Bu olaylar, konumuz değil ama bunlar gündeme gelirse, bunları düzeltmek zorundayız.'' Sümer, Malatyaspor'a hatır gönül ilişkileri nedeniyle oyuncu vermediklerini de kaydederek, ''Malatyaspor'a 5 oyuncu verdik. Bu oyunculara 400 milyar liralık borcumuz vardı. Bunları Malatyaspor'a devrettik. Yararlanma konusunda da bu oyunculardan beklentimiz yoktu. 
     Ayrıca Malatyaspor kulübünden de 150 milyar lira para aldık'' diye konuştu. 
     Sümer, Belçikalı Somers'i Nikolovski ile birlikte 1 milyon 250 bin marka mal ettiklerini, Beşiktaş'a verdikleri Tamer'in bonservis ücretini temin edemediklerini ve Samsunspor'a devrettiklerini ifade etti. 
     






</TEXT>
</DOC>
