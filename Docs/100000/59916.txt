<DOC>
<DOCNO> 59916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/31/guncel/gun02.html </URL>
<DATE> 2002/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılbaşında dışarı çıkan üşümeyecek 
</HEADLINE>
<TEXT>

     İSTANBUL Milliyet DHA 

     Yılbaşı akşamı hava sıcaklığı yurt genelinde mevsim normalleri üzerinde olacak. Türkiye ve Avrupa son yılların en sıcak yılbaşı gecesini yaşayacak. 
     Akşam saatlerinde hava sıcaklığı İstanbul’da 9, Ankara’da 1, İzmir’de 9 derece olacak. 
     Ancak gece yarısından sonra İstanbul, Ankara, İzmir, Diyarbakır, Bodrum, Marmaris ve Kuşadası gibi merkezlerde yağmur kendisini gösterecek. 
     Yarın sabah İstanbul'da şiddetli yağmur bekleniyor. İzmir ise yeni yıla yağmur altında girebilir. Hava sıcaklıkları yarından itibaren yağmurla birlikte düşmeye başlayacak. 
     Şiddetli lodos nedeniyle özellikle Marmara bölgesi geceyarısına doğru sert bir rüzgara sahne olacak. 
     BİR KİŞİ ÖLDÜ 
     Öte yandan yeni yıl öncesi soğuk hava ve kar yağışı yüzünden Trakya ve Doğu Anadolu’da binbir zorluk yaşanıyor. Edirne’de akli dengesi bozuk Mehmet Darbukacı 60 sığındığı kömür deposunda donarak öldü, Kars Kağızman’da da okullar gribal enfeksiyon nedeniyle iki gün tatil edildi. Doğu Karadeniz ve Doğu Anadolu’da ise 500 köy yolu kapandı. 
     
2003 en sıcak yıl olacak      DIŞ HABERLER SERVİSİ 

     İngiliz Meteoroloji Kurumu, 2003 yılının, hava durumu kayıtlarının tutulduğu 1960 yılından bu yana, en sıcak yıl olabileceğini açıkladı. En sıcak yıl rekoru şimdilik 1998’e ait. 2002 ise kayıtlara en sıcak ikinci yıl olarak geçti. İngiliz uzmanlar hava sıcaklığının 2003 yılında daha da artarak 1960 - 90 yılları arasındaki ortalamanın yaklaşık 0.55 santigrad derece üstüne çıkacağını tahmin ediyor. 



 GÜNCEL 
















</TEXT>
</DOC>
