<DOC>
<DOCNO> 99830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/03/son/soneko07.html </URL>
<DATE> 2002/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Para piyasalarında geçen hafta böyle geçti... 
</HEADLINE>
<TEXT>

     Uluslararası piyasaların yanında, TBMM'nin olağanüstü toplantısı, seçim tarihi ve AB uyum yasalarıyla ilgili gelişmeler geçen hafta piyasaların seyrini belirledi. 
     İMKB'de işlem gören hisse senetleri haftalık bazda ortalama yüzde 7.08 oranında değer kazandı. 
     Altın ve döviz fiyatlarında düşüşlerin hakim olduğu bir hafta yaşandı. 24 ayar külçe altının gram satış fiyatı yüzde 2.41 oranında, Cumhuriyet altınının satış fiyatı da yüzde 2.23 oranında düştü. Yatırım fonlarının seyrini izleyen A.A Fon Endeksi ortalama yüzde 1.31 oranında artış kaydetti. 
     Mevduat faizlerinde geçen hafta ortalamalarda küçük çapta artışlar oldu. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.75, bir haftalık reponun net getirisi de yüzde 0.78 olarak gerçekleşti. 
     
     İMKB'DE GEÇEN HAFTA 
     Haftanın ilk gününde siyasi gelişmelere endeksli hareket eden Borsa'da endeks 110.67 puan ve yüzde 1.10 artış gösterdi. 
     1. seansta 40.37 puan ve yüzde 0.40 kayıpla 10,028.75 puandan kapanan İMKB Ulusal 100 Endeksi, ikinci seansta ise 151.04 puan ve yüzde 1.51 artışla 10,179.79 puana yükseldi. 
     Salı günü, erken seçim kararının Anayasa Komisyonu'nda kabulü yönündeki beklentileri olumlu olarak algılayan borsa, AB'ye uyum yasaları ile ilgili kararsızlık nedeniyle tedirginlik yaşadı. 
     Borsa'da endeks günü 164.38 puan ve yüzde 1.61 artışla tamamladı. 
     1. seansta 214.30 puan ve yüzde 2.11 artışla 10,394.09 puandan kapanan İMKB Ulusal 100 Endeksi, ikinci seansta ise 49.92 puan ve yüzde 0.48 düşüşle 10,344.17 puana geriledi. 
     Çarşamba günü, siyasi belirsizlikler ve Irak askeri operasyonunun yeniden gündeme gelmesi nedeniyle durgun ve kararsız bir seyir izleyen piyasalar, erken seçim ve AB uyum yasalarıyla ilgili gelişmeler nedeniyle Meclis'teki gelişmelere odaklandı. 
     Borsa'da endeks günü 107.71 puan ve yüzde 1.04 düşüşle tamamladı. 
     1. seansta 98.29 puan ve yüzde 0.95 düşüşle 10,236.46 puandan kapanan İMKB Ulusal 100 Endeksi, ikinci seansta da 9.42 puan ve yüzde 0.09 düşüşle 10,236.46 puana geriledi. 
     Perşembe günü, Meclis Genel Kurulu'nda erken seçimin onaylanmasına ve çıkacak AB yasalarına ilişkin olumlu beklentiler, piyasalar tarafından iyi karşılandı. 
     Borsa'da endeks günü 345.57 puan ve yüzde 3.38 artışla tamamladı. 
     1. seansta 206.25 puan ve yüzde 2.01 artışla 10,442.71 puandan kapanan İMKB Ulusal 100 Endeksi, ikinci seansta da 139.32 puan ve yüzde 1.33 artışla 10,582.03 puana yükseldi. 
     Borsa Cuma günü AB'ye uyum yasalarına ilişkin olarak TBMM'den gelen olumlu haberler ve beklentilerle hareket etti. 
     Borsa'da endeks günü 199.58 puan ve yüzde 1.89 artışla tamamladı. Bu gelişmelere bağlı olarak hisse senetleri haftalık bazda ortalama yüzde 7.08 oranında artış kaydetti. 
     Borsa uzmanları, AB'ye uyum yasalarına ilişkin olumlu haber ve beklentilerle hareket eden piyasada, önümüzdeki hafta endeksin 10,600 ile 11,900 puan aralığında dalgalanmasının beklenebileceğini ifade ediyorlar. 
     Uzmanlar, AB uyum yasalarının çıkması nedeniyle endeksin haftaya alımlarla başlayacağı tahmininde bulunuyorlar. 
     
     BORSA ENDEKSLERİ 
     İMKB Bileşik Endeksi, bir önceki hafta sonuna göre 712.49 puanlık artışla 10,069.12 puandan, 10,781.61 puana çıktı. Hisse senetlerinin haftalık ortalama değer artışı yüzde 7.08 oldu. 
     İMKB Ulusal-Mali Endeksi 969.56 puan artarak 12,160.36 puandan 13,129.92 puana, İMKB Ulusal-Sanayi Endeksi 490.33 puan artarak 9,752.14 puandan 10,242.47 puana ve İMKB Ulusal-Hizmetler Endeksi de 543.49 puan artarak 6,899.73 puandan 7,443.22 puana yükseldi. 
     Böylece, mali grup hisseleri ortalama yüzde 7.97, sanayi grubu hisseleri ortalama yüzde 5.03 ve hizmetler grubu hisseleri de ortalama yüzde 7.88 oranında değer kazandılar. 
     
     KAZANANLAR VE KAYBEDENLER 
     Borsada geçen hafta işlem gören 293 hisse senedinden 249'u değer kazandı. 31 hisse senedi değer yitirirken, 13 hisse senedinin değeri değişmedi. 
     En yüksek oranlı artış, yüzde 41.43 oranındaki artışla Parsan hiselerinde oldu. Yüzde 37.29 oranında artış gösteren ÇBS Printaş hisseleri ikinci, yüzde 25.68 oranında artış gösteren Akın Tekstil hisseleri de üçüncü sırada yer aldı. 
     En yüksek oranlı düşüş ise yüzde 37.07 ile Altınyağ hisselerinde oldu. Yüzde 6.25'lik düşüşle Ata Yatırım hisseleri ikinci ve yüzde 6.00 oranındaki düşüşle de Mustafa Yılmaz Yatırım Ortaklığı hisseleri üçüncü olarak sıralandı. 
     İMKB Ulusal Pazar'da geçen hafta toplam 907 milyar 546.3 milyon adet hisse senedi işlem gördü ve karşılığında 2 katrilyon 602 trilyon 942.4 milyar liralık işlem hacmi gerçekleşti. 
     
     DÖVİZ 
     Döviz cephesinde geçen hafta düşüş ağırlıklı bir seyir gözlendi. 
     İstanbul serbest döviz piyasasında alınıp satılan ABD Doları Türk Lirası karşısında yüzde 2.25 oranında, Euro da yüzde 3.51 oranında değer yitirdi. 
     ABD Doları'nın Türk Lirası satış fiyatı 38 bin lira düşerek 1 milyon 648 bin liraya, Euro'nun satış fiyatı da 59 bin lira düşerek 1 milyon 624 bin liraya indi. 
     Cuma günü kapanışta, öteki döviz türlerinden İngiliz Sterlini'nin Türk Lirası satış fiyatı yüzde 2.78 oranında düşerek, 2 milyon 620 bin liraya, İsviçre Frangı'nın satış fiyatı yüzde 2.98 oranında düşerek 1 milyon 140 bin liraya geriledi. 
     Bugün İstanbul serbest piyasada ABD Doları 1 milyon 640 bin, Euro 1 milyon 615 bin, İngiliz Sterlini 2 milyon 600 bin ve İsviçre Frangı 1 milyon 113 bin liradan satıldı. 
     
     ALTIN 
     Geçen hafta Kapalıçarşı'da alınıp satılan 24 ayar külçe altının gram satış fiyatı yüzde 2.41 oranında, Cumhuriyet altınının satış fiyatı da yüzde 2.23 oranında düştü. 
     Külçe altının gram satış fiyatı 400 bin liralık düşüşle 16 milyon 200 bin liraya, Cumhuriyet altınının satış fiyatı da 2 milyon 500 bin lira düşerek 109 milyon 500 bin liraya indi. 
     İstanbul Altın Borsası'nda İAB işlem gören 24 ayar altının gram fiyatı ise yüzde 3.66'lık düşüşle 16 milyon 220 bin 400 liraya geriledi. 
     
     YATIRIM FONLARI 
     Yatırım fonlarına katılma belgeleri bir önceki haftaya göre ortalama yüzde 1.31 oranında değer kazandı. 
     Yatırım fonlarının fiyat seyrini izleyen A.A Bileşik Fon Endeksi 3 bin 748 puan artarak 285,311 puandan 289,059 puana çıktı. 
     Geçen haftanın en çok değer kazanan katılma belgeleri, yüzde 13.46'lık artışla İş A Tipi Teknoloji Endeks Fon, yüzde 8.41'lik artışla Global A Tipi İMKB-100 Endeks Fon ve yüzde 8.30'luk artışla da HSBC Yatırım A Tipi U-100 Endeks Fon oldular. 
     Geçen haftanın en çok değer yitiren katılma belgeleri ise yüzde 1.73 ile Garanti B Tipi Yabancı Fonu, yüzde 1.49 ile YKB B Tipi Yabancı Menkul Kıymetler Fonu ve yüzde 1.31 ile İş Bankası B Tipi Yabancı Menkul Kıymetler Fonu olarak sıralandılar. 
     
     TAHVİL-BONO-FAİZ-REPO 
     Hazine geçen hafta 105 gün vadeli bono ve 383 gün vadeli dolar cinsinden tahvil ihalesi düzenledi. 
     105 gün vadeli bono ihalesine toplam 1 katrilyon 375.1 trilyon liralık teklif gelirken, ihalede nominal 1 katrilyon 187.2 trilyon liralık satış gerçekleşti. İhaledeki net satış tutarı 1 katrilyon 32.1 trilyon lira, bileşik faiz yüzde 62.44, basit faiz ise yüzde 52.07 oldu. İhalede kamuya da net 25 trilyon liralık satış gerçekleştirildi. Bonoların geri ödemesi, 13 Kasım 2002'de yapılacak. 
     Hazine'nin Ağustos ayının ilk ihalesi olan 383 gün vadeli dolar cinsinden tahvil ihalesinde net 799.4 milyon dolar tutarında satış gerçekleştirildi. 
     Tahviller, yıllık dönem faizi yüzde 9.47, yıllık basit faizi yüzde 9, yıllık bileşik faizi yüzde 8.98 olan dolar cinsinden, Merkez Bankası aracılığı ile bir gün süreyle doğrudan satışa sunuldu. Tahvillerin geri ödemesi, 20 Ağustos 2003'te yapılacak. 
     İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki bonoların haftalık net getirileri ise yüzde 0.63 ile yüzde 1.11 arasında gerçekleşti. 
     Mevduat faizlerinde vadelerine göre ortalamaları küçük miktarlarda etkileyen artışlar oldu. Önde gelen ve değerlendirmeye alınan 10 kamu ve özel bankanın faiz oranlarının ortalamaları dikkate alınarak yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.75 oldu. 
     Önceki hafta sonunda ortalama faizi yüzde 49 dolayında olan haftalık reponun net getirisi yüzde 0.78 olarak gerçekleşti. 
     





</TEXT>
</DOC>
