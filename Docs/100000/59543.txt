<DOC>
<DOCNO> 59543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/01/ekonomi/eko06.html </URL>
<DATE> 2001/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bireysel emeklilik ölü doğar’ 
</HEADLINE>
<TEXT>

Dr. Çağatay Ergenekon, Meclis'e sevkedilen yasa tasarısında yeterli vergi muafiyeti olmadığı için halkın özel emeklilik sistemine girmesini beklemenin hayal olduğunu söyledi 
     TARIK YILMAZ 

     İMKB Araştırma Müdür Yardımcısı Dr. Çağatay Ergenekon, Meclis'e sevkedilen bireysel emeklilik yasa tasarısında yeterli vergi muafiyeti sağlanmadığını, yasanın bu haliyle çıkması durumunda ölü doğacağını söyledi. 
     8. Beş Yıllık Kalkınma Planı Sosyal Güvenlik Özel İhtisas Komisyonu Başkanlığını da yapan Ergenekon, özel emekliliğin öneminin, yasakoyuculara ve bürokratlara iyi anlatılamamış olmasından kaynaklanan sorunlarla karşı karşıya olduklarını dile getirdi. 
     
     Başarı beklenmesi zor 
     Ergenekon, "Yapısal reformlar kapsamında gündeme gelen tasarının amaç ve kapsam itibarıyla dört dörtlük olmasına karşın, mekanizmayı tetikleyecek unsurlara ilişkin uyarılarımız dikkate alınmazsa yasanın ölü doğacağı açık. Kafalardaki paradigmaları değiştirmezsek, ülkemizde özel emeklilik endüstrisinin sağlıklı bir gelişim gösterebilmesi, ekonomi ve sermaye piyasası gibi alanlarda kendisinden beklenen dışsallıkları sağlaması fevkalade zor" diye konuştu. 
     Kafalardan öncelikle, özel emeklilik sisteminin başarıya ulaşmasının sosyal güvenlik sisteminin varlığını tehlikeye düşüreceğine dair vesvesenin atılması gerektiğini söyleyen Ergenekon, sözlerine şöyle devam etti 
     "Uzun vadeli tasarruflara vergi ayrıcalığı tanımanın, kamu gelirlerinde kayba yol açacağı kaygısından kurtulmalıyız. Burada, "vergi ertelemesi" söz konusu. Yani, devlet vergiyi çalışma dönemindeki tasarruflardan ve yatırım gelirlerinden değil, emeklilik aylıklarından alacak. Terkedilmesi gereken bir diğer düşünce de, sosyal güvenlik faaliyetlerini sadece devletin yürütülebileceği inancıdır." 
     
     'Aklı başında olan girmez' 
     Kayda değer bir vergi muafiyeti tanınmadığı takdirde, aklı başında birinin özel emekliliğe girmeyeceğini iddia eden Ergenekon, "Muafiyet olmazsa, iki yıl sonra bu insanlarla konuşacak olursanız, muhtemelen, hemen hiçbirisinin hesap açtırmamış olduğunu göreceksiniz" dedi. 
     Kişi başına düşen milli gelir kadar yıllık vergi muafiyeti tanınabileceğini kaydeden Ergenekon, "Kişi başına gelirin 3 bin dolar olduğunu varsayarsak, özel emeklilik fonlarına yatırılacak katkı paylarına aylık 250 dolara 175 milyon lira kadar net vergi muafiyeti tanınabilir" dedi. 
     Muafiyetin 250 dolar kadar olması durumunda hayat sigotası şirketlerinin kepenkleri indirmek zorunda kalacağı düşüncesinin yanlış olduğunu kaydeden Ergenekon, bu iki türün birbirini tamamlayan sigortalar olduğunu belirtti. 
     Tasarının çıkmasıyla, hayat sigortası şirketlerinin bazılarının emeklilik şirketine dönüşeceğini belirten Ergenekon, ne yaptığını bilen bir hayat sigorta şirketi için, fırsatların artacağını iddia etti. 
     
     'Hiçbir işveren katkı yapmaz' 
     Dr. Çağatay Ergenekon, özel emeklilik sistemine geçen ülkelerde katkı payları ve yatırım gelirlerinin vergiden muaf tutulmadığı sürece, gönüllük esasına dayanan özel emekliliğin gelişemediği uyarısında bulunuyor. 
     Tasarıda çalışanın katkısının, asgari ücretin yarısı gibi çok düşük bir limite kadar gelir vergisi matrahından indirilebildiğine değinen Ergenekon, işveren katkılarının Kurumlar Vergisi matrahından indirilmesine ilişkin hiçbir hüküm yer almadığına dikkat çekiyor. 
     "İşverenlere hiçbir vergi avantajı sağlanmadığı halde, gönüllü katkı yapması bekleniyor. Maliyetleri arttırıp rekabette dezavantaj yaratacağı için bu koşullarla işverenler katkıda bulunmaz" diyen Ergenekon, bu durumda, özel emeklilik sistemine yönelmesi beklenen talebin ciddi ölçüde azalacağını ileri sürüyor. 
     
     Uzun vadenin ek avantajı yok 
     Maliye’nin en fazla "hayat sigortaları kadar vergi muafiyeti" yaklaşımını değerlendiren Ergenekon iki sistemi şöyle karşılaştırıyor 
     "Özel emeklilik sisteminde, yatırılan katkı payları ve bu paraların nemasından 56 yaşına kadar çıkılamıyor. Hayat sigortaları sisteminde ise istediğim an paramı alıp çıkabileceğim gibi ayrılmadığım takdirde 11 yıllık bir süre sonunda her türlü hakkı elde edeceğim. Doğası ve vadesi farklı iki sisteme aynı vergi kolaylıklarını sağlamak, vatandaşlara kısa vadeli olanı tercih et, uzun vadeli olanın ekstra bir avantajı yok’ mesajı verecektir." 
     


 EKONOMİ 

















</TEXT>
</DOC>
