<DOC>
<DOCNO> 61243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/08/son/sontur04.html </URL>
<DATE> 2002/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Karda aracınızı zorlamayın... 
</HEADLINE>
<TEXT>

     Kar yağışı ve buzlanma nedeniyle hareket yeteneği azalan araçlarda zorlamanın dijital sistemler ile mekanik parçalarda tamiri oldukça pahalı arızalara yol açtığı bildirildi. 
     Erciyes Üniversitesi Mühendislik Fakültesi Makina Mühendisliği Bölümü Başkan Yardımcısı Doç. Dr. Durmuş Odabaş, A.A muhabirine yaptığı açıklamada, yurt genelinde etkili olan yoğun kar yağışının insanlar kadar araçları da olumsuz yönde etkilediğini kaydetti. 
     Karlı ve buzlu yolda sürücülerin trafik seyrinin dışında araçları konusunda da çok daha dikkatli olmaları gerektiğini belirten Doç. Dr. 
     Odabaş, kar yağışının etkili olduğu yerlerde sıklıkla görülen patinaj, kara saplanan aracı kurtarma gibi eylemlerin araçlarda yorulma ve büyük arızalara zemin hazırlayan kılcal çatlaklara yol açtığını ifade etti. 
     Doç. Dr. Odabaş, kar ve buzda kalan araca ani gaz verilmesi, motora ani yüklenmenin araçların ömrünü kısalttığını belirterek, şunları söyledi 
     ''Özellikle uzun süre parkta kalan aracı trafiğe çıkarmak için yüksek devir uygulamak şaftlar, krank milinde eğilmelere, yüzey çatlaklarına yol açar. Tekerlekleri sürekli patinaj yaptırmak debriyajda aşırı ısınma nedeniyle termal çatlaklara, defransiyelde aşırı sürtünme nedeniyle deformasyona neden olur. Bu çatlak ve deformasyonların tamiri oldukça pahalıdır. Çetin geçen kış, bilinçsiz araç kullanımı, araçların zorlanması nedeniyle çok büyük tamir masraflarını, ekonomik kaybı da ortaya çıkaracak. Bu nedenle araç sürücülerine hareket kabiliyetini kaybeden otolarını kesinlikle zorlamamalarını öneriyoruz. Bu durumda en iyi yol, aracı olduğu yerde bırakmak ya da çekici yardımı ile hareket ettirmektir.'' 
     
     Zincir gerekli ama... 
     Odabaş, tekerleklere zincir takarak trafikte yol almanın can ve mal kaybı açısından gerekli olmasına karşın, zincirlerin araçların mekanik ve dijital aksamlarına verdiği zararın gözardı edilmemesi gerektiğini vurgulayarak, ''Araçlara takılan zincir, titreşimi artırdığı için dijital tertibatın en büyük düşmanı. Zincirle trafikte seyir oldukça hassas olan elektronik tertibatı bozmakla da kalmıyor, darbeli çalışma mekanik aşınmalara yol açıyor'' dedi. 
     






</TEXT>
</DOC>
