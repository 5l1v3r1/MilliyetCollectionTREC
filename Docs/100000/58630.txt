<DOC>
<DOCNO> 58630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/23/son/sontur05.html </URL>
<DATE> 2001/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yurtdışına sınavla öğretmen gönderilecek..Başvurular yarın... 
</HEADLINE>
<TEXT>

     Milli Eğitim Bakanlığı'nın, yurtdışında görevlendireceği öğretmenleri belirlemek amacıyla düzenlediği sınava başvurular yarın başlıyor. 
     Bakanlık, yurtdışındaki vatandaşların çocuklarının eğitimi amacıyla Almanya, Belçika, Fransa, İngiltere, İsviçre ve Avustralya'da 257, Suudi Arabistan ve Libya'da 52, Kuzey Kıbrıs Türk Cumhuriyeti'nde KKTC de 21 öğretmen ve 1 yönetici görevlendirilecek. 
     Başvuracak adaylarda, Milli Eğitim Bakanlığı'na bağlı resmi okullarda, en az 5 yıl öğretmenlik yapmış ve halen yapıyor olması şartı aranacak. KKTC'de görevlendirilecek yöneticinin ise belirtilen yerlerde en az 2 yıl çalışmış olması gerekecek. 
     Almanya, Belçika, Fransa, İngiltere, İsviçre ve Avustralya'ya gönderilecek sınıf ve branş öğretmenlerinin yabancı dil branşı hariç 
     Almanca, Fransızca ya da İngilizce dillerinde Kamu Personeli Yabancı Dil Bilgisi Seviye Tespit Sınavı'ndan en az C düzeyinde başarılı olmaları istenecek. Yükseköğretim kurumlarının Almanca, Fransızca veya İngilizce bölümlerinden mezun olup, sınıf öğretmenliği yapanlar ve yabancı dil ile eğitim verilen fakültelerden mezun olanlar, uygulamanın dışında tutulacak. 
     Erkek adayların, askerliklerini yapmış olmaları gerekecek. 
     
     2 aşamalı sınav 

     Öğretmenlerin, belirlenen belgelerle, 11 Ocak 2002 tarihine kadar Milli Eğitim Bakanlığı'nın merkez teşkilatında, dairelerine, taşra teşkilatında ise ilçe milli eğitim müdürlüklerine şahsen başvurmaları gerekiyor. 
     Başvuruda bulunan adaylar, mesleki yeterliliklerinin ölçüldüğü ''test'' ve temsil yeteneklerinin değerlendirildiği ''mülakat'' sınavlarına tabi tutulacaklar. 
     Test sınavı, 3 Mart 2002 Pazar günü Ankara'da yapılacak. Bu sınavdan en az 50 ve daha yukarı puan alan adaylar içerisinden, en yüksek puan alan adaydan başlamak üzere, öğretmen ihtiyacının yüzde 50 fazlası mülakata çağrılacak. Mülakat sınavının tarihi, katılmaya hak kazanan adaylara ayrıca duyurulacak. 
     






</TEXT>
</DOC>
