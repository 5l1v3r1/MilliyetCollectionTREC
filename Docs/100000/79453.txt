<DOC>
<DOCNO> 79453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/20/son/sondun23.html </URL>
<DATE> 2002/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush "İsrail Filistin'den çekilmeyi sürdürmeli" 
</HEADLINE>
<TEXT>

     ABD Başkanı George Bush, İsrail güçlerinin Filistin kentlerinden çekilmeye devam etmesi gerektiğini söyledi, ancak çekilme işlemi için bir süre vermedi. 
     Bush, haftalık radyo konuşmasında, bölgeyi ziyaret eden ABD Dışişleri Bakanı Colin Powell'ın, her ne kadar tarafları ateşkes anlaşmasına ikna edemese de görevinde başarılı olduğunu savundu. 
     Amerikan yönetiminin çözüme ulaşılması için çalışmaya devam edeceğini söyleyen Bush, ''Bu bölgede yüzyıllardır var olan nefret ve onlarca yıldır süren kavgalarla karşı karşıyayız'' dedi. 
     Bush şöyle konuştu 
     ''Bütün taraflar iki devlet için İsrail ve Filistin uzun dönemli tek çözümün güvenlik ve barış içinde yan yana yaşaması olduğunu anlamalıdır. Bu, İsrailliler ile Filistinlilerin ve Arap komşularının gerçek liderliği ve zorlu seçimini gerektiriyor. Şimdi hepimizin barış için seçim yapma zamanı. 
     Şimdiki krizi halletmek için Filistin Yönetimi, terörü kınama sözünü yerine getirmeli. İsrail çekilmeye devam etmeli. Bütün Arap ülkeleri bölgelerinde terörle mücadele etmeli. Bütün taraflar, terörü mali olarak desteklemeyi ya da kışkırtmayı kesmeli ve açıkça katillerin şehit olmadığını ifade etmeli, onlar sadece birer katildir.'' 
     
     Terörizme karşı uluslararası savaş 
     Konuşmasında, terörizme karşı uluslararası savaşta elde edilen başarıya, özellikle ABD yönetimi ve müttefiklerinin Usame Bin Ladin ve El Kaide örgütüyle bağlantılı grupların mal varlıklarını dondurmasına değinen Bush, ''İspanya'dan Singapur'a kadar müttefiklerimiz terör hücrelerini çökertti ve onların planlarını boşa çıkardı'' dedi. 
     95 ülkede 1600'den fazla terörist ya da destekçisinin 
     tutuklandığını ya da gözaltına alındığını söyleyen Bush, terörle savaşta ilerleme kaydettiklerini, ancak bu savaşın hızlı ve kolay olmayacağını, ileride de bazı tehlikelerle karşılaşabileceklerini kaydetti. 
     





</TEXT>
</DOC>
