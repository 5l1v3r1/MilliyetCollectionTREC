<DOC>
<DOCNO> 65429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/01/son/sontur01.html </URL>
<DATE> 2002/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş ABD'de IMF yetkilileriyle görüştü 
</HEADLINE>
<TEXT>

     Ekonomiden sorumlu Devlet Bakanı Kemal Derviş, Uluslararası Para Fonu IMF'nin 4 Şubat'ta yapılması beklenen Türkiye toplantısından önce Washington'da IMF yetkilileriyle temaslarda bulundu. 
     New York'ta düzenlenecek "Dünya Ekonomik Forumu" toplantısına katılmak için ABD ziyaretinin ilk ayağı Washington'a gelen Derviş, önceki gün IMF Birinci Başkan yardımcısı Anne Krueger ile gayri resmi bir görüşmede yaptı. 
     Derviş'in bu temaslarının, 4 Şubat Pazartesi günü Türkiye toplantısını gerçekleştirmesi beklenen IMF İcra Direktörleri Kurulu toplantısına yönelik çalışmaları içerdiği öğrenildi. 
     Derviş, temasların seyrinden memnun kalırken, IMF yetkililerinin dışında, Amerikan yönetimi yetkilileriyle görüşmede bulunmadı. 
     Önşartların tamamlanmasıyla birlikte, IMF İcra Direktörleri Kurulu'nun, Türkiye için 2002 yılından geçerli olmak üzere toplam 16 milyar doları bulan 3 yıllık stand-by kredi anlaşmasını onaylaması bekleniyor. Salı günü ise Dünya Bankası İcra Direktörleri Kurulu'nun, Türkiye'ye 1.3 milyar dolar tutarındaki mali ve kamu sektörü uyum kredisini ele alması bekleniyor. 
     






</TEXT>
</DOC>
