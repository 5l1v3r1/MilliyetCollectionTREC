<DOC>
<DOCNO> 64765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/son/sondun08.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa fırtına ve yağışın etkisi altında... Almanya'da 2 kişi öldü 
</HEADLINE>
<TEXT>

     Almanya'da şiddetli yağış ve fırtına, ülkenin kuzeyinde ve doğusunda 2 kişinin ölümüne, 6 kişinin yaralanmasına neden oldu. 
     Bremen kentinde 50 yaşındaki bir kişi, üstüne devrilen ağacın altında kalırken, Brandenburg eyaletinin Oranienburg kentinde 51 yaşındaki kişi, otomobilinin üstüne ağacın düşmesi sonucu öldü. 
     Bad Staffelstein kasabası çevresinde de yaklaşık 100 itfaiye eri, Main nehrinde sürüklendiği iddia edilen bir otomobili aradı. Bir itfaiye aracının sel sularına kapılması üzerine aracın içindeki 3 itfaiye eri, arkadaşları tarafından kurtarıldı. 
     Şiddetli yağış ve fırtınadan dolayı Hamburg limanının büyük bölümünün sular altında kaldığı bildirildi. 
     Öte yandan Thüringen ve Bavyera eyaletlerindeki sel felaketi bölgelerinde ve Mosel ile Saar nehri kenarlarında sular çekilmeye başlarken, Almanya'nın kuzey sahilleri için yapılan fırtına uyarısı kaldırıldı. 
     






</TEXT>
</DOC>
