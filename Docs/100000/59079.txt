<DOC>
<DOCNO> 59079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/26/son/sondun07.html </URL>
<DATE> 2001/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington Post "ABD saldırırsa Irak Türkiye'ye zarar verir" 
</HEADLINE>
<TEXT>

     ABD'nin önde gelen gazetelerinden The Washington Post'ta yayımlanan bir yorumda, ABD'nin Irak lideri Saddam Hüseyin'i devirmek amacıyla bu ülkeye taarruz etmesi durumunda, Bağdat rejiminin, Türkiye ve İsrail'e kitle imha silahlarıyla saldırabileceği ileri sürüldü. 
     Yorum, eski Başkan Bill Clinton döneminde Ulusal Güvenlik Konseyi'nde Avrupa bölgesi direktörü olarak görev yapan Phil Gordon ve The Brooking Institution düşünce kuruluşunun uzmanlarından Michael O'Hanlon tarafından kaleme alındı. 
     Gordon ve O'Hanlon, yorumda anahatlarıyla, Afganistan'daki gibi bir operasyonun Irak'ta başarıya ulaşma şansının yüksek olmadığını ve Taliban gibi Saddam'ın da kısa sürede devrileceği varsayımıyla uygulanacak aceleci bir planın büyük sıkıntılar yaratacağını dile getirdi. 
     Yorumda, ABD'nin şiddetli bir saldırısında Saddam'ın, her şeyini kaybetme noktasına yaklaşması durumunda, elindeki kimyasal ve biyolojik kitle imha silahlarına başvurabileceği anlatıldı. 
     Yazıda, bu durumda Saddam'ın, elindeki orta menzilli karadan karaya füzelere takılabilecek kimyasal ve biyolojik başlıklarla, bölgedeki Amerikan birliklerinin yanı sıra Türkiye, İsrail, Kuveyt ve Suudi Arabistan'ı hedef alabileceği savunuldu. 
     Gordon ve O'Hanlon, ABD'nin Irak ile savaşta zafer kazansa bile binlerce askerini kaybedebileceğini ve uzun yıllar bölgede kalma zorunluluğunun ortaya çıkabileceğini belirtti. 
     İki yazar, amaçlarının Saddam'ın devrilmesine karşı çıkmak olmadığını, ancak böyle bir operasyonun çok büyük bir dikkatle hazırlanması gerektiğini kaydetti. 
     






</TEXT>
</DOC>
