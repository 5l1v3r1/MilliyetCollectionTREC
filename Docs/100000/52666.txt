<DOC>
<DOCNO> 52666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/16/son/sontur02.html </URL>
<DATE> 2001/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu yıl Almanlar ''ailece'' gelecek.. 
</HEADLINE>
<TEXT>

     Tur operatörleri, 2002 yılında Almanları ailece Türkiye'ye getirecek. Öger Tur bastırdığı 1 milyon katalogda hedef kitle olarak Alman aileleri seçti. 
     Öger Tur Koordinatörü Hüseyin Baraner, A.A muhabirine yaptığı açıklamada, gelecek turizm sezonunda Almanya'dan Türkiye'ye 1 milyon turist getirmeyi planladıklarını kaydetti. Almanların Türkiye'de ailece yaptıkları tatilden çok memnun döndüklerini ifade eden Baraner, ''Bu yıl en geniş kapsamlı ve en büyük kataloğumuzu çıkararak 1 milyon adet bastık. Bu kataloglar 18 bin satış noktasına gönderilmeye başlandı. Amacımız 1 milyon Alman'ı Türkiye'ye getirmek'' dedi. 
     Baraner, Türkiye'nin Almanlar için bir tatil ülkesi olarak vazgeçilmez olduğunu ifade ederek, 11 Eylül'de ABD'ye yapılan terörist saldırının ardından yaşanan gelişmelerin Türk turizmini büyük ölçüde etkilemeyeceğini söyledi. 
     
     Mart'ta turist akını 

     Şubat ayında Türkiye'ye yapılan rezervasyonlarda büyük bir artış beklediklerini kaydeden Baraner, Mart ayından itibaren Türkiye'ye Almanya'dan turist akını olacağını belirtti. 
     2002 yılında hedef kitlenin aileler olduğunu anlatan Hüseyin 
     Baraner, ''Hedefimiz aileler. Almanlar ailece Türkiye'de yaptıkları tatillerden çok memnun dönüyor. Bu nedenle tüm kataloglarımızı ailelere yönelik hazırladık'' diye konuştu. 
     
     Türkiye'nin fiyatı arttı 

     Hüseyin Baraner, Türkiye'nin otel fiyatlarının geçen yıla oranla yüzde 10 ile 20 oranında arttığını ifade etti. 
     Baraner, Almanya'nın 18 büyük kentinde 18 bin satış elemanının ağırlanarak, Türkiye'nin tanıtılacağını ifade etti. 
     Ocak ayından itibaren her ay 40 yabancı gazetecinin Türkiye'de misafir edileceğini belirten Baraner, tanıtımda, özellikle Türkiye'nin misafirperver ve yabancılara saygılı yönünün dile getirileceğini belirtti. Baraner, Türkiye'nin denizi ve güneşi yanında Avrupa'nın en zengin kültür ülkesi olduğunun anlatılacağını ifade ederek, sağlık, güzellik, termal ve spor ağırlıklı turizm çeşitleri için de Türkiye'nin ideal ülke olduğunun vurgulanacağını bildirdi. 
     






</TEXT>
</DOC>
