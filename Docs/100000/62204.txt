<DOC>
<DOCNO> 62204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/14/son/soneko05.html </URL>
<DATE> 2002/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ford Motor Başkan Yrd ''Türkiye planlarımızda değişiklik yok'' 
</HEADLINE>
<TEXT>

     Ford Otosan Genel Müdürlüğü görevinden dünya otomotiv devi Ford Motor Company'nin Başkan Yardımcılığı'na yükselen Mark A. Schulz, yaşanan krizlere rağmen Ford'un Türkiye için yaptığı planlarda herhangi bir değişiklik bulunmadığını bildirdi. 
     Bu ay başı itibariyle Ford Motor Company'deki yeni görevine başlayanı Schulz, Türk otomotiv sektörü ile Ford'un Türkiye'ye bakışına ilişkin soruları yanıtladı. 
     1999 yılından itibaren çıkış trendi gösteren Türk otomotiv 
     sanayiinin 2000 yılında tarihinde en yüksek noktaya ulaştığını hatırlatan Schulz, şöyle dedi ''2001 yıl sonu itibariyle tüm segmentlerde ortalama daralmanın yüzde 70 olduğunu biliyoruz. Sanırım bu sektörümüzün durumunu sözlerden daha iyi açıklıyor. Bu olumsuz tabloya rağmen, bence Türkiye bu sayede çok önemli bir gerçeği, ihracatın ne kadar önemli olduğu gerçeğini bir kez daha hatırlattı. Bence sektörde bu yıl yapılan toplam ihracatın da gösterdiği gibi, Türkiye otomotiv sektörünün karşısındaki en önemli fırsat ihracat potansiyeli olacaktır.'' Mark A. Schulz, ''Kalite ve maliyet açısından Türk otomotiv sanayiinin rekabet şansı nedir ve nasıl korunabilir '' sorusuna da şu yanıtı verdi ''Ford Otosan'da görev yaptığım süre içinde beni en çok etkileyen özelliklerden biri Türk çalışanlarının işe bağlılıkları ve kaliteye verdikleri önem olmuştur. Özellikle işçilik maliyetleri gözönüne alındığında ve üretim kalitesi karşılaştırıldığında Türkiye'nin büyük bir potansiyeli olduğu anlaşılmaktadır. Türkiye'nin konumu, Avrupa'ya yakınlığı, ekonomik ve kaliteli işçiliği ile çok iyi bir alternatif oluşturduğunu düşünüyorum. Gelecekte Türkiye Avrupa için bir üretim merkezi haline gelebilir.'' 
     
     "Güvenimiz değişmedi" 

     Ford Otosan'ın Gölcük'teki yeni tesislerinde üretimine başlayacağı ihracat ağırlıklı yeni modeli konusunda ise Schulz, yeni modelle ilgili detaylı bilgilerin kısa süre sonra Ford Otosan yetkilileri tarafından açıklanacağını bildirdi. 
     Schulz, ''Ford Otosan Kocaeli fabrikasının üretim kapasitesi yıllık 150 bin araçtır. Yeni aracımızın bu üretim içindeki payının yaklaşık 100 bin adet olması ve bu rakamın da yüzde 90 ile 95'i arasında bir ihracat yapılması öngörülmektedir'' dedi. 
     Mark A. Schulz, ''Türkiye'de yaşanan ekonomik kriz ve otomotiv sektöründe yaşanan talep daralması Ford Motor Company'nin Türkiye'ye ve Ford Otosan'a bakışını olumsuz etkiledi mi '' sorusunu da şöyle yanıtladı 
     ''Ford ve Ford Otosan'ın 70 yılı aşan işbirlikleri 1997 yılında payların eşitlenmesi ile bir ortaklığa dönüşmüştür. Bunun ardından 1998 yılında verilen yatırım kararı Ford'un bölgeye ve büyük ortağı Koç Holding'e güvenini göstermiştir. Bu güven ve dolayısıyla yatırımın içeriği, ne 1999 depreminden sonra ne de 2001 yılı krizlerinden sonra herhangi bir değişikliğe uğramamamıştır. 
     Yatırım planladığı şekilde devam etmektedir ve Ford'un Türkiye için yaptığı planlarda herhangi bir değişiklik yoktur.'' 
     
     Ford Otosan ve Koç... 

     Schulz, ''Dünyanın en büyük otomotiv grubunun üst düzey karar mekanizmalarında yer alan bir kişi olarak, bundan sonra Türkiye'ye ve Ford Otosan'a bakışınız ne olacak Ford Otosan, özel desteğinizi ve teşviğinizi görecek mi '' sorusuna da şu yanıtı verdi 
     ''Ford Otosan ve Koç Holding'in kalbimdeki yeri her zaman ayrı olacak. Ekonomik krizin zorlukları henüz bitmemesine rağmen Türkiye'deki operasyondan büyük şeyler beklenmesi gerektiğini düşünüyorum. Bilim adamları, işadamları, işkadınları ve mühendisler çalıştığım tüm Avrupa, Asya ve Amerika'daki meslektaşları ile aynı profesyonelliğe sahip kişiler. 
     Türkiye'deki arkadaşlarıma her zaman yakın kalacağım. İnanıyorum ki Türkiye bölgesinde belirleyici olacak ve sürekliliği sağlayarak gelişen büyümenin ve sanayileşmenin öncüsü olacaktır.'' 
     
     2 yıl Genel Müdürlük yaptı 

     1 Ocak 2002 tarihinden geçerli olmak üzere Ford Motor Company'nin 
     Asya-Pasifik pazarlarından sorumlu Başkan Yardımcılığı görevine atanan Mark A. Schulz, 1996 yılından bu yana Ford Otosan'da çalıştı. 
     Mark A. Schulz, 2000 yılının Ocak ayından itibaren Ford Otosan Genel Müdürlüğü görevinde bulundu. 
     Schulz'dan boşalan Ford Otosan Genel Müdürlük görevine ise Genel Müdür Başyardımcısı Turgay Durak getirildi. 
     






</TEXT>
</DOC>
