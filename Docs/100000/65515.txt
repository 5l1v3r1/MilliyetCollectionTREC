<DOC>
<DOCNO> 65515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/02/spor/spo15.html </URL>
<DATE> 2002/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

2. Lig kulüpleri Ünlü’ye sığındı      İKİNCİ Lig B kategorisi Kulüpler Birliği, Spordan Sorumlu Devlet Bakanı Fikret Ünlü’den yardım istedi. Birlik, kulüplerin içinde bulunduğu sıkıntıları Bakan Ünlü’ye aktardı ve bölgesel gruplandırma, SSK primleri ve vergilerde indirimli yeni düzenleme yapılması, Spor - Toto isim haklarının aktarılması, televizyon yayın haklarından pay alınması gibi konularda yardım talebinde bulundu. 
     
Brezilya samba yaptı      DÜNYA Kupası’nda A Milli Takımımız’ın rakibi olan Brezilya, hazırlık maçlarına "farklı" başladı. Fenerbahçe’nin transfer etmek istediği Washington’ın da ikinci yarıda forma giyerek bir de gol attığı maçta Brezilya, Bolivya’yı 6 - 0 mağlup etti. Güney Amerikalı futbolcuların ağırlıklı yer aldığı Brezilya’da diğer goller Gilberto Silva 2 , Cris, Kleberson ve Polga’dan geldi. 
     
Toshack’ın kader maçı      İSPANYA Ligi’nde son sıraya demir atan Tayfun ve Nihat’ın takımı Real Sociedad’da, topun ağzındaki teknik direktör John Benjamin Toshack’ın durumu, bugün oynanacak Villareal maçı sonunda belli olacak. Sociedad’da yeni transfer Nihat’ın da ilk onbirde forma giymesinin beklendiği karşılaşma TSİ 19.30’da başlayacak. 
     
Inter-Torino W.Ham-Blackburn      İTALYA’DA Okan ve Emre’nin formasını giydiği Inter, ligde bugün Torino ile mücadele edecek. San Siro Stadı’nda TSİ 21.30’da başlayacak maçta Emre’nin de görev alması bekleniyor. İngiltere Premier Ligi’nde ise Tugay’ın takımı Blackburn, rakip sahada TSİ 17.00’de West Ham ile karşılaşacak. 
     
Lewis’ten rest      İNGİLİZ boksör Lennox Lewis, boks lisansı Nevada’da iptal edilen rakibi Mike Tyson’ın, yardıma ihtiyacı olduğunu söyledi. Basın toplantısı sırasında kendisine saldıran Tyson’ın sağlık sorunları bulunduğunu belirten Lewis, psikolojik yardım almadığı takdirde Nisan ayındaki unvan maçında ABD’li yumrukla dövüşmeyeceğini açıkladı. 
     
Kournikova yarı finalde      KARİYERİNDEKİ ilk şampiyonluğu arayan Rus raket Anna Kournikova, Japonya’daki Pan Pasifik Turnuvası’nda yarı finale yükseldi. Çeyrek finalde Lüksemburglu Anna Kremer’i 6 - 4 ve 6 - 2’lik setlerle mağlup eden Kournikova, ABD’li Monica Seles ile karşılaşacak. Diğer yarı final maçında ise İsviçreli Martina Hingis ile İtalyan Farina mücadele edecek. 
     
Baggio yıkıldı      DÜNYA Kupası hayallari kuran İtalyan ünlü yıldız Roberto Baggio’nun dizindeki sakatlık nedeniyle dünyası karardı. Brescia’nın Parma ile oynadığı kupa maçında dizinden sakatlanan 34 yaşındaki yıldızın futbol kariyerinin sona erebileceği belirtildi. Baggio, herşeye rağmen iyişerek finallere gitmek için elinden geleni yapacağını söyledi. 
     
Fiorentina’ya ortak      İTALYA’DA büyük bir mali kriz yaşayan Fiorentina ortak buldu. Hollanda’da Feyenoord Kulübü’nün sahibinin oğlu Joeri Van den Herik, İtalyan takımına ortak oldu. Herik’in ortaklığıyla kulübün sermayesinde 13 milyon euroluk artış kararı alındı. Yeni yönetim kuruluna Herik de girerken, istifa eden genel direktör Luna’nın yerine Ugo Poggi’nin getirilmesi bekleniyor. 
     



 SPOR 























</TEXT>
</DOC>
