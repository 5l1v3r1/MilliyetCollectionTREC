<DOC>
<DOCNO> 82816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/son/soneko05.html </URL>
<DATE> 2002/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Zorunlu emekliliğe ilişkin kanun taslağı hazır...İşte ayrıntılar... 
</HEADLINE>
<TEXT>

     Kamuda binlerce işçi ve memur emekli edilmeye hazırlanıyor. 2004 yılı sonuna kadar devlette bazı görevliler hariç 30 yılını dolduran bütün memurlar, kaç yaşında olurlarsa olsunlar, zorunlu emekliye ayrılacak. 
     Yine 31 Aralık 2004'e kadar kamudaki bütün ihtiyaç fazlası geçici ve sürekli işçilerin iş akidleri feshedilirken, memur kadrosuna alınacaklara da kıdem tazminatları ödenecek. 
     Devlette zorunlu emeklilik ve yeniden yapılanma için bir Kanun taslağı hazırlandı. ''Bazı Kamu Kuruluşlarındaki İstihdam Fazlası Personelin diğer Kamu Kurum ve Kuruluşlarının Kadrolarına Atanmaları ve Bazı Kanunlarda Değişiklik Yapılması Hakkında'' kanun taslağıyla, resen emeklilik uygulaması hem işçiler hem de memurlar için 2004 yılı sonuna kadar geçerli olacak. 
     
     15 yılını doldurana da emeklilik... 
     24 maddeden oluşan taslağa göre, Kanunun yürürlüğe girdiği tarihte ve bu tarih ile 21 Aralık 2004 tarihleri arasında ''30 fiili hizmet yılını dolduran'' memurlar, emeklilik yaş sınırını aşmasalar bile emekli edilecek. Aynı şekilde devlette ''en az 15 fiili hizmet yılı ve 61 yaşını bitiren'' memurlar da, başka bir şart aranmaksızın resen emekliye sevk edilecek. 
     Bunlara yaş kaydı aranmaksızın emekli aylığı bağlanacak ve emekli ikramiyesi ödenecek. 
     Yüksek Öğretim Personel Kanunu, Devlet İstihbarat Hizmetleri ve Milli İstihbarat Teşkilatı Kanunu, Türk Silahlı kuvvetleri Personel Kanunu, Askeri Hakimler Kanunu, Uzman Jandarma Kanunu, Uzman Erbaş Kanunu, Hakim ve Savcılar Kanunu ile Emniyet hizmetleri sınıfına dahil personel zorunlu emeklilikten muaf olacak. 
     Yine söz konusu hüküm, Genel Müdür ve üstü personeli ilgilendiren 6 bin 400 ve üstü ek gösterge gerektiren kadrolara atanan ve görev süresi kanunlarla belirlenen görevlere Bakanlar Kurulu Kararıyla atananlar ve halen bu görevde bulunanlar için uygulanmayacak. 
     Bu arada eğitim ve sağlık hizmetleri sınıflarında çalışanlardan, ilgili kurumun teklifi ve Bakanlar Kurulu'nca görevlerinde kalmaları uygun bulunanlar da, zorunlu emeklilik kapsamı dışında tutulabilecek. 
     
     Sürekli ve geçici işçilerin durumu 
     Taslak uyarınca, genel ve katma bütçeli kurum ve kuruluşlar, KİT'ler, sermayesinin yarısından fazlası kamuya ait kuruluşlar ve Türk Telekom A.Ş'de kanunun yürürlüğe girdiği tarihte istihdam edilen ve ilgili alanda ihtiyaç fazlası olduğu tespit edilen sürekli ve geçici işçilerin de iş akidleri feshedilecek. 
     Bu işçilerden emeklilik hakkını kazanmayanlardan, Devlet Memurları Kanunu'nda belirtilen genel ve özel şartları taşıyanlar ve ihtiyaç duyulan illerde çalışmayı kabul edenler, gerekirse Türkiye İş Kurumu Genel Müdürlüğü koordinasyonunda eğitime alınacak. 
     Burada başarılı olanlar, Devlet Personel Başkanlığı'nca 1 ay içinde genel kadro ve usulü hakkındaki 190 sayılı KHK'ye tabi kamu kuruluşlarında durumlarına uygun boş kadrolara memur olarak atanacak. 
     Memuriyete atanmak üzere eğitim verilen işçilerin iş akidleri feshedilemeyecek, eğitim süresince kendilerine daha önce çalıştıkları kuruluş tarafından zamsız ücret ödenmeye devam edilecek. Eğitime katılmayanların ise iş akidleri fesh edilip, atamaları yapılmayacak. 
     Memur kadrosuna ataması yapılan personelin bütçeli kuruluşlar, KİT'ler ve Türk Telekom'da işçi statüsünde geçen hizmet süreleri, öğrenim durumu itibarıyle yükselebilecekleri dereceyi aşmamak ve boş kadro bulunmak koşuluyla kazanılmış hak aylık derece ve kademelerinin tespitinde değerlendirilecek. 
     Emekli Sandığı ile ilişkilendirilen personelin kazanılmış hak aylık derecelerinde değerlendirilmeyen geçmiş hizmetleri ise, emekli keseneğine esas aylıklarda gözönünde tutulacak. 
     
     Kıdem tazminatları ödenecek 
     Taslağa göre memur olarak atanan işçilerin iş akidleri feshedilerek, kıdem tazminatları ödenecek. Ancak bunlara ihbar tazminatı ödemesinde bulunulmayacak. Bu personelin kıdem tazminatı ödenmiş süreleri, Emekli Sandığı Kanunu'na göre emekli ikramiyelerinin hesabında dikkate alınmayacak. 
     Bu şekilde boşalan sürekli ve geçici işçi kadro ve pozisyonları, hiçbir işleme gerek kalmaksızın iptal edilmiş sayılacak. 
     Kamu kurum ve kuruluşları, memurlar tarafından yürütülmesi gereken hizmetlerde, işçi statüsünde personel istihdam edemeyecek. Belirlenen hükümler, bu şekilde çalıştırılan işçiler için de uygulanacak. 
     Kamuda her yıl emekli edilecek veya istek üzerine memur olarak atanacak işçi sayısı, ünvanı ve nitelikleri, her kuruluş için ayrı ayrı ve belirli oranda olmak üzere Maliye Bakanlığı, Yüksek Denetleme Kurulu, Özelleştirme İdaresi Başkanlığı, DPT, Hazine ve Devlet Personel Başkanlığı ile ilgili kuruluş genel müdürlerinin katılımıyla etkinlik, verimlilik, karlılık ve kamu yararı dikkate alınarak belirlenecek. 
     Bu madde çerçevesinde yapılacak atamalar, her yıl Haziran ve Ekim aylarında olmak üzere yılda 2 kez gerçekleştirilecek. 
     Bu konudaki düzenleme de, 31 Aralık 2004 tarihine kadar geçerli olacak. 
     
     Naklen atama ve personel nakli 
     Taslakla, görev ve yer değişikliği ile naklen atama ve kuruluşlardaki personel nakli konuları da yeniden düzenlendi. 
     Buna göre, istihdam fazlası personelden ihtiyacın karşılanamaması halinde sözleşmeli personel, kurumların onayıyla iş yoğunluğu, karlılık ve verimlilik ilkeleri çerçevesinde Devlet Personel Başkanlığı'nın izni ile kurumlardaki aynı veya benzer unvanlı pozisyonlara naklen atama yapılabilecek. Naklen atanan sözleşmeli personelin ücretleri, göreve başladıkları tarihi takip eden ay başından itibaren yeni kurumu tarafından ödenecek. 
     
     Özelleştirilen kuruluşlarda durum 
     Özelleştirme programına alınan, özelleştirilen, faaliyeti durdurulan, küçültülen, kapatılan veya tasfiye edilen kuruluşlarda çalışan memurlar ile sözleşmeli personelin naklinde ise şu yol izlenecek 
     Bu durumda 15 gün içinde işlem sonuçları idare tarafından ilgili kuruluşa bildirilecek. İlgili kuruluş, bildirim tarihinden itibaren 30 gün içinde nakle tabi personelin listesi ile diğer bilgileri, Devlet Personel Başkanlığı'na gönderecek. Başkanlık da, 45 gün içinde sözkonusu personelin nakli için tespit edeceği ilgili kamu kurum ve kuruluşlarına atama teklif yazısını gönderecek. Teklif yazısından sonra 15 gün içinde atama işlemi sonuçlandırılacak. 
     Eski kadroları nedeniyle en az 6 ay makam tazminatı alan, ancak toplam 2 yıllık süreyi tamamlamadan nakledilen personelin yeni kadrosunda geçireceği süre, Emekli Sandığı açısından geçirilmiş süre olarak kabul edilecek. 
     





</TEXT>
</DOC>
