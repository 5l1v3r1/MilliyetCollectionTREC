<DOC>
<DOCNO> 81533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/01/son/sontur28.html </URL>
<DATE> 2002/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da 1 Mayıs nedeniyle trafiğe kapanan yollar açıldı... 
</HEADLINE>
<TEXT>

     Türk-İş, DİSK, Hak-İş, KESK ve Memur-Sen konfederasyonlarınca, ''Eşitlik, özgürlük, kalkınma ve sosyal adalet için başka bir Türkiye mümkündür'' sloganıyla İstanbul'da düzenlenen 1 Mayıs mitingine katılan grupların dağılımı, olaysız tamamlandı. 
     Mitingin sona ermesiyle Çağlayan Meydanı'ndan Şişli, Mecidiyeköy, Perpa ile Kağıthane yönlerine doğru dağılıma geçen, güvenlik güçlerince de havadan ve karadan izlenen gruplar, olaysız olarak saat 15.00 sıralarında tamamen dağıldı. 
     Grupların dağılmasının ardından, miting alanı çevresinde bekletilen ambulanslar, itfaiye araçları ve polis ekipleri normale döndü. 
     Miting alanı ve çevresinde herhangi bir grubun kalmaması üzerine, sabah saatlerinden itibaren trafiğe kapatılan yollar da yeniden ulaşıma açıldı. 
     Bu arada, İstanbul Emniyet Müdürü Hasan Özdemir, telsiz mesajıyla mitingde görev alan emniyet personeli ile jandarmaya teşekkür etti. 
     





</TEXT>
</DOC>
