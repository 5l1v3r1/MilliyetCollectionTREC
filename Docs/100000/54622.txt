<DOC>
<DOCNO> 54622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/29/guncel/agun.html </URL>
<DATE> 2001/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
KTHY eski başkanı zor durumda 
</HEADLINE>
<TEXT>
126 milyar maaşlı satış müdürü 
Ümit Utku’nun görevden ayrılmadan önce 18 yıllık sözleşmeyle satış müdürü yaptığı Mukaddes Cagnino, başka departmana atanınca tazminat davası açtı. Mukaddes Cagnino davada, evli olan Utku’nun 24 yıldır birlikte olduğu kadın sayesinde müdür olduğunu anlatınca, eski KTHY başkanı sıkıntılı anlar yaşadı... 
     ÖMER ERBİL İstanbul 

     Kıbrıs Türk Hava Yolları KTHY Yönetim Kurulu eski Başkanı Ümit Utku, şahit olarak dinlendiği İngiltere Yüksek Mahkemesi’nde özel hayatıyla ilgili sorular yüzünden soğuk terler döktü. Florence Nightingale Hastaneleri Yönetim Kurulu üyesi ve Film - San Vakfı Başkanı da olan Utku, KTHY eski Londra Satış Müdürü Mukaddes Cagnino’nun KTHY aleyhine açtığı 1 milyon sterlinlik tazminat davasında ifade verdi. 
     
     1 milyon sterlinlik dava 
     18 Haziran’da başlayan ve 18 Ekim 2001’de sonuçlanan davanın 300 sayfalık ifade tutanaklarına göre, Utku’nun 1997’de KTHY yönetiminden uzaklaştırılması üzerine Londra Satış Müdürü Mukaddes Cagnino da Lefkoşe’da başka bir departmanda görevlendirildi. Cagnino yeni görevini kabul etmeyerek Utku’nun kendisine 18 yıllık sözleşme yaptığını ileri sürdü. 66 yaşına kadar aynı görevde aynı maaşla çalışması gerektiğini belirten Cagnino, 1 milyon sterlin tutarında tazminat için İngiltere Yüksek Mahkemesi’ne başvurdu. 
     
     Lütfen metres demeyin’ 
     Yargıç Hooper’ın "Satış memurluğundan satış müdürlüğüne nasıl atandınız " sorusuna Mukaddes Cagnino, "Ümit Utku’nun kız arkadaşı Tülin Uçar bana referans oldu" deyince, mahkeme salonunda Utku’yu zora sokan şu diyalog başladı 
     YARGIÇ Tülin Uçar, Ümit Utku’nun metresi mi 
     CAGNINO Tülin 24 yıldır Utku ile beraber. Metres kelimesini duymaktan hoşlanmıyorum. Çünkü Tülin, Utku’nun kız arkadaşıdır. 
     YARGIÇ Ümit Utku’ya Tülin Uçar sizin özel bir arkadaşınız mı 
     UTKU Tülin gibi birçok özel arkadaşım var. 
     
"İstesem KTHY’yi bile satardım "      Utku, yargıcın Cagnino’ya 18 yıllık gizli bir sözleşmeyle 60 bin sterlinlik astronomik maaşı neden bağladığı sorusuna ise "Yetkim vardı. İsteseydim KTHY’yi bile satardım" diye yanıt verdi. Yargıcın sözleşmeyi neden gizli tuttuğu sorusu üzerine Utku, "Başka personel öğrenirse onlara da sözleşme yapmak zorunda kalırdım" dedi. Yargıcın herhangi bir partiyle ilgisi olup olmadığı sorusuna Utku, "DYP üyesiyim, MHP’ye de yakınım" karşılığını verdi. Mahkeme, tazminat istemini reddetti. 
     



 GÜNCEL 


















</TEXT>
</DOC>
