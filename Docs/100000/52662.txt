<DOC>
<DOCNO> 52662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/16/son/sonspo19.html </URL>
<DATE> 2001/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Interli Emre "Bu yaşta az futbolcunun tadacağı duygular içindeyim" 
</HEADLINE>
<TEXT>

     İtalya'da FC Inter takımında forma giyen Emre Belözoğlu da internette sitesi olan futbolcular arasına katıldı. 
     Genç futbolcu, ''www.emrebelozoglu.net'' internet adresinden tüm futbolseverlere ve hayranlarına seslenmeye başlarken, yaptığı ilk açıklamada, kendi yaşındaki pek az futbolcunun tadabileceği bir takım duygular içerisinde olduğunu kaydetti. 
     Kulüpler düzeyinde Galatasaray ile yaşadığı başarıların ardından, Avrupa Şampiyonası'nda A Milli Takım kadrosunda yer aldığını ve şimdi de Dünya Kupası finallerine gidecek bir takımın içinde olduğunu belirten Emre, ''Bu korkunç bir duygu'' dedi. 
     Emre Belözoğlu, Avusturya karşılaşmasında sahada, tüm dünyaya 'İşte biz buyuz' diyen bir ilk 11 bulunduğunu ifade ederek, açıklamasında şu görüşlere yer verdi 
     ''Her biri ilk 11'de oynayabilecek kapasitede toplam 26 kişiydik. 
     Şenol hocamız, günün şartlarına ve maçın atmosferine göre sahaya bir kadro çıkardı. Ancak emin olun sadece sahaya çıkan 11 değil yedek kulübesinde bekleyen arkadaşlar, tribünde bekleyen bizler bile sanki sahaya çıkan 11 gibi konsantre halindeydik. Maçı bizzat yaşadık. 
     Sonuçta hedefe ulaştık.'' 
     






</TEXT>
</DOC>
