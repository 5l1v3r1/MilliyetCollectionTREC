<DOC>
<DOCNO> 58605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/23/son/soneko03.html </URL>
<DATE> 2001/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
SPK, "yatırım tavsiyeleri" yapanlara yeni kurallar getirdi... 
</HEADLINE>
<TEXT>

     Sermaye Piyasası Kurulu SPK , yatırım danışmanlığı faaliyeti ve bu faaliyeti yapacak olan kurumlar ile sermaye piyasasında medya ve elektronik ortam da dahil yatırım tavsiyelerinde bulunacak kişi ve kuruluşlara ilişkin ilke ve esasları meslek kuruluşlarının tartışmasına açtı. 
     SPK tarafından hazırlanan ''Yatırım Danışmanlığı ve Bu Faaliyette Bulunacak Kurumlara İlişkin Esaslar Hakkında Tebliğ'' taslağında yatırım danışmanlığının tanımı, yatırım danışmanlığı faaliyetinde bulunabilecek kurumlar, faaliyet alanları, danışmanlık kapsamında sayılmayan haller sıralanıyor. 
     
     Yorum yapanların uyacakları kurallar 
     Taslakta yer alan yönlendirici yorum ve tavsiyeler kısmında sermaye piyasası ile ilgili konularda yönlendirici nitelikte yorum ve tavsiyelerde bulunacak kişi ve kuruluşların uyacağı ilke ve esaslar düzenleniyor. 
     Buna göre, bu kişi kuruluşlarca sunulan yorum ve tavsiyelerde, hazırlayanın kimliği ve veya ticaret unvanı, yararlanılan veri, kaynaklar, kullanılan analiz yöntemi, varsa formül ve kısaltmalarla ilgili açıklamalar yer alacak. 
     Yorum nedeniyle hazırlayana ya da 3. kişilere herhangi bir menfaat temin edilip edilmediği ile yorumu hazırlayanın doğrudan veya dolaylı olarak yoruma konu olan sermaye piyasası aracının ihraççısı ile sermaye veya yönetim bakımından ilişkisi varsa buna ilişkin bilgilere yer verilmesi zorunlu olacak. 
     Bu yorumların özenli hazırlanması ve objektif olması, halkı yanıltan ve aldatan bilgi, tecrübe ve eksikliklerini istismar eden tarzlarda ifadeye yer vermemesi, ''en iyi'', ''en sağlam'', ''en güvenilir'' gibi sübjektif ve abartılı ifadelerin yer almaması esaslarına uyulacak. 
     Sunulan yorum ve tavsiyeler güvenilir kaynak, belge, rapor ve analizlerle desteklenecek, belli bir getiri taahhüdünde bulunulamayacak, SPK'nın faaliyet alanına giren sonuçlanmış ya da incelenmekte olan konular hakkında yalan, yanlış, yanıltıcı ve mesnetsiz bilgi verilemeyecek, haber ve yorumda bulunulamayacak. 
     Belli sermaye piyasası araçlarının alım satımını teşvik edici ifadelere yer verilmesi veya başka surette yatırımcı kararları üzerinde etki yaratılması halinde sunulan yorum ve tavsiyenin yönlendirici nitelikte olacağı kabul edilecek. 
     
     Uyarı notu konulacak 
     Yatırım danışmanlığına ilişkin faaliyet izinleri, mesleki yeterlilik ilkeleri gibi konulara da yer verilen taslakta, yapılan kişisel yorumların ardından verilecek bir de uyarı notu yer alıyor. 
     Medya veya internet ortamında yapılacak yorumlara eklenecek uyarı notunda, yorumda, ulaşılan sonuçların tavsiyede bulunanların kişisel görüşünü yansıttığı, yorumdaki bilgilere dayanılarak yatırım kararı verilmesinin sağlıklı sonuçlar doğurmayabileceği gibi bilgilerin yer alması gerekecek. 
     






</TEXT>
</DOC>
