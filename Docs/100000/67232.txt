<DOC>
<DOCNO> 67232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/12/son/sondun02.html </URL>
<DATE> 2002/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
FBI'dan olağanüstü terörist alarmı 
</HEADLINE>
<TEXT>

     ABD'deki Federal Soruşturma Bürosu FBI dün gece olağanüstü terörist alarmı verdi. 
     Alarmda, güvenlik güçlerine ve vatandaşlara, bir Yemenli ile ondan fazla yardımcısının bugünlerde ABD'de terörist saldırılar düzenleyebileceği uyarısında bulunuldu. 
     FBI'ın terörist saldırının bir veya daha fazla kişinin katılımıyla yapılacağı yolunda istihbarat alması üzerine söz konusu uyarıyı yaptığı kaydedildi. Yetkililer istihbaratın güvenilir olduğunu ancak teröristlerin hedeflerinin neresi olduğu konusunun bilinmediğini ifade ettiler. 
     Teröristin kimliğini 1979 Suudi Arabistan doğumlu, Yemen uyruklu Favaz Yahya El Rabeei olarak açıklayan FBI, ayrıca Rabeei ile işbirliği yaptığı tahmin edilen ondan fazla kişinin adlarını içeren bir liste yayımladı. 
     Ülkede faaliyet gösteren 18 bin güvenlik ajansına gönderilen uyarı yazısında "Son alınan bilgiler, 12 Şubat 2002 veya buna yakın günlerde ABD'nin içinde veya ABD dışındaki Amerikan çıkarlarına yönelik bir saldırı yapılacağı göstermektedir. Saldırının bir veya birden fazla kişilerce yapılması ihtimali vardır" ifadeleri yer aldı. 
     






</TEXT>
</DOC>
