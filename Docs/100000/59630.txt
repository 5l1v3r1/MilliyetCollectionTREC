<DOC>
<DOCNO> 59630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/01/son/sontur03.html </URL>
<DATE> 2001/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul yeni yıla yangınlarla girdi 
</HEADLINE>
<TEXT>

     Bebek'te, içinde 40 kişinin bulunduğu bir teknede çıkan yangında şans eseri ölen ya da yaralanan olmazken, büyük bölümü yanan tekne battı. 
     Sahilden 100 metre kadar açıkta duran yaklaşık 150 bin dolarlık ''Binbir Gece Masalları'' adlı teknenin motor dairesinde, yılbaşı nedeniyle düzenlenen parti sırasında, henüz belirlenemeyen bir nedenle yangın çıktı. 
     Yangını farkeden tekne mürettebatı, durumu derhal kaptana iletti. Bunun üzerine kaptan tekneyi kıyıya çekerken, içeride bulunan 40 kişi tahliye edildi. 
     Tahliye işleminin ardından olay yerine gelen İstinye, Beyoğlu ve Beşiktaş itfaiyelerine bağlı ekipler, yangına müdahale ettiler. 
     İlk aşamada yangın kontrol altına alınırken içten içe yanan teknedeki alevler bir anda dışarıya çıkarak teknenin arka bölümünü tamamen sardı. 
     Yangın itfaiye ekiplerinin yaklaşık 3 saatlik çalışmaları sonucu güçlükle kontrol altına alındı, ölen ya da yaralanan olmadı. Özellikle arka tarafından büyük hasar alan tekne, sabah saatlerinde boğazın serin sularına gömüldü. 
     Bu arada, Sultanahmet'te bulunan Topkapı Sarayı'nın restorasyon çalışmalarının yapıldığı şantiyede sabaha karşı yangın çıktı. 
     Bir anda büyüyerek çatıya sıçrayan yangına müdahale etmek için saraya gelen itfaiye ekipleri, görevlilerce bir süre içeriye alınmadı. 
     Anlaşmazlığın giderilmesiyle birlikte çalışmalarına başlayan Fatih İtfaiye ekipleri, alevleri kontrol altına alarak, nedeni bilinmeyen yangını kısa sürede söndürdü. Yangında sarayın tarihi eserlerin bulunduğu bölümlerde herhangi bir zararın meydana gelmediği öğrenildi. Olayla ilgili soruşturmaya devam ediliyor. 




</TEXT>
</DOC>
