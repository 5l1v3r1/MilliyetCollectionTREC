<DOC>
<DOCNO> 84330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/16/son/sondun20.html </URL>
<DATE> 2002/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü tenisçi Hingis'in spor yaşamını ayakkabıları bitirdi 
</HEADLINE>
<TEXT>

     İsviçreli tenisçi Martina Hingis'in sol ayağındaki yaranın öngörüldüğünden daha ciddi olmasının ortaya çıkması üzerine tenis kariyerine nokta koymakla karşı karşıya kaldığı bildirildi. 
     İsviçreli eski dünya şampiyonu Hingis'in sağlık kontrollerinin devam ettiği, kesin sonuçların hafta sonunda beklendiği, ancak sonuçların olumsuz çıkması halinde doktor Heinz Buelmann'ın tenisçiye kariyerine son verme tavsiyesinde bulunmakta tereddüt etmeyeceği belirtiliyor. 
     Son kararın Hingis'e ait olduğunu belirten doktor Buelmann, ''Ancak eklemleri çok yıpranmış, oynamaya devam ederse en kötü durumda 10 yıl içinde eklem sorunları çeker ve sportif faaliyetlerde bulunamaz'' dedi. 
     Tenisçinin ayağındaki ağrının 13 yaşından beri giydiği Sergio Tacchini marka ayakkabılardan kaynaklandığını ileri süren doktor Heinz Buehlmann, ''Bu ayakkabılar müsabakalara uygun hale getirilmemiş, hatta ben başka zamanlar için de uygun olduğunu sanmıyorum, birçok defa uyarılmasına rağmen Tacchini değişiklik yapmadı'' dedi. 
     Hingis'in İtalyan üretici hakkında dava açtığı belirtiliyor. 
     





</TEXT>
</DOC>
