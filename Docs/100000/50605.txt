<DOC>
<DOCNO> 50605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/04/son/sontur14.html </URL>
<DATE> 2001/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamulaştırma bedelini alamayınca yolu trafiğe kapattırdı 
</HEADLINE>
<TEXT>

     Aydın'ın Bozdoğan İlçesi'nde, üzerinde karayolu yapılan arsasının kamulaştırma bedelini alamayan bir kişi, mahkemeye başvurarak karayolunun trafiğe kapatılması kararı aldırttı. 
     Bozdoğan-Muğla Karayolu, Mustafa Boru'ya ait 198 metrekare arsanın kamulaştırma bedeli ödenmeden hizmete açıldı. Mustafa Boru, bunun üzerine Karayolları Genel Müdürlüğü aleyhine dava açtı. 
     Bozdoğan Asliye Hukuk Hakimliği, İmar Yasası'nın 18. maddesi gereğince Boru'ya kamulaştırma bedelinin ödenmesi gerektiğini belirterek, bu ödeme yapılmadığı için davacı Mustafa Boru'nun lehine karar verdi. 
     Karayolları Genel Müdürlüğü yerel mahkemenin kararını temyiz edince, konu Yargıtay 5. Dairesi'nde görüşüldü. Yargıtay 5. Dairesi de yerel mahkemenin kararını onadı. 
     Mahkeme, Mustafa Boru'yu haklı bularak Karayolları Genel Müdürlüğü'nce işgal edilen arsasını teslim etti. Mustafa Boru da arsasının bulunduğu yerde yola barikat kurarak ''Bu yol trafiğe kapalıdır'' yazılı tabelayı astırdı. Böylece Muğla yönündeki trafik akışı, karayolu yerine ilçe merkezinden sağlanmaya başladı. 
     Mustafa Boru, kamulaştırma bedelini alabilmek için defalarca başvuru yaptığını, ancak hakkını alamadığını ve mağdur olduğunu söyledi. Yolun mahkeme kararıyla kapatılmasına üzüldüğünü, ancak mağduriyetinin giderilmesi için başka çaresi kalmadığını ifade eden Boru, ''Şimdi ağır tonajlı taşıtlar, çevre yolu yerine Bozdoğan ilçe merkezinden geçiyor. Bu da ilçemiz için önemli sorunlar doğuruyor. Kamulaştırma bedeli ödenirse, yolun yeniden trafiğe açılmasına razı olacağım'' dedi. 
     






</TEXT>
</DOC>
