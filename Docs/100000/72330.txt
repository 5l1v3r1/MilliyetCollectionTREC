<DOC>
<DOCNO> 72330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/13/son/sondun05.html </URL>
<DATE> 2002/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD "Afganistan'daki bombardımanda kadın ve çocuklar öldü" 
</HEADLINE>
<TEXT>

     Amerikan ordusu, Afganistan'ın doğusunda 6 Mart'taki bombardımanda ölen 14 kişinin arasında kadın ve çocukların bulunduğunu açıkladı. 
     Amerikan ordusu merkez komutanlığı tarafından yapılan yazılı açıklamada, Taliban ve El Kaide militanlarını barındırdığı sanılan bölge yakınlarınaki bir aracın isabet aldığı bombardımanda 14 kişinin öldüğü ve 1 kişinin yaralandığı belirtilerek, ''Bomba düşmesi sonucu ölenlerin çoğu erkekti, ancak aralarında kadın ve çocuklar vardı'' denildi. 
     Sözcü Jim Boelhke tarafından yapılan açıklamada, bombardımanda 1 çocuğun yaralandığı ve askeri hastanede yatan çocuğun sağlık durumunun kritik olmadığı belirtildi. 
     Bombardımanda ölenlerin tamamının, Amerikan uçağının Paktia eyaletinde, Pakistan sınırındaki Şikin köyü yakınlarına düzenlediği bombardıman sırasında bir araçta bulunduğu belirtilen açıklamada, ''Araç El Kaide'ye ait olduğu sanılan şüpheli bir barınaktan geliyordu ve araçta bulunanların teröristlerle bağlantılı olduğundan şüphelenildi'' denildi. 
     Sözcü Boelhke, ''Araçta bulunanlar istihbarat birimlerince hedef alındı, bu kişiler, aralarında bulunan kadın ve çocuklara rağmen 'düşman' olarak değerlendirildi. El Kaide üyelerinin, ailelerini tehlikeye atmak pahasına çoluk çocuk birlikte seyahat ettikleri biliniyor. Böyle yapmaları üzücü'' ifadesini kullandı. 
     






</TEXT>
</DOC>
