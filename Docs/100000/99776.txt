<DOC>
<DOCNO> 99776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/03/spor/ymese.html </URL>
<DATE> 2002/08/03/ </DATE>
<TIME>  </TIME>
<AUTHOR> BİLAL MEŞE  </AUTHOR>
<HEADLINE>
90 Dakika 
</HEADLINE>
<TEXT>

     Adı üstünde hazırlık maçı... Bu tür maçlarda ortaya konulan futbol, alınan skor takımın gerçek gücünü hiçbir zaman yansıtmaz. Futbolcular asla bu tür maçlara motive olamazlar, "Bitse de eve gitsek" düşüncesi her zaman ön plandadır. Evet, yeni sezon öncesinde Beşiktaş özel maçlarda hem kötü oynadı, hem de iyi neticeler alamadı. Sürekli "karamsar" tablolar yazıldı, çizildi. Sergenli, Tümerli, İlhan Mansızlı, Ahmet Dursunlu ve Noumalı Beşiktaş’a karamsar bakmak hatadan öteye gitmez. Hepsi de birer yıldız değil mi Yeter ki sahadaki yerlerini alabilsinler. 
     Ali Cansun’u ilk kez alıcı gözüyle izledim... Futbol zekası, pozisyon koklama, tekniği ve de ikili mücadelerdeki hırsı mükemmel, gelecek vadeden bir yetenek. Sakatlar düzelir, formsuzlar form tutarsa Beşiktaş ligde kolay pes etmez, 100. yılda arzuladığı hedefi kucaklar. 
     
     Beşiktaş, Rapid Bükreş karşısında rakibine oranla daha etkiliydi. Özellikle ilk yarıda Tümer’in asistliğini üstlendiği pozisyonlarda son vuruşlarda yeterli olamayan Bayram tribünlere saç - baş yoldurdu. Kartal, 11. dakikada gole çok yaklaştı. Tümer, ceza alanı yayı dışından soldan hareketlenen Bayram’ı kaçırdı, ancak kaleci Dolha zamanında çıkarak tehlikeyi önledi. 16’da Tümer, yay üzerinde sert vurdu, Dolha, tokatlayarak topu kornere gönderdi. 23’te yine Tümer soldan Bayram’ı kaçırdı. Tecrübeli futbolcunun çaprazdan sert vuruşunda, kaleci yine başarılıydı. 
     28. dakikada konuk takım İlieş ile pozisyon buldu. Sağda topla buluşan İlieş’in sert vuruşunda top Cordoba’da kaldı. 44’te Serdar soldan topu altı pasa kesti, Ali Cansun yükseldi, kafa şutunda top az farkla yanda auta gitti. 66. dakikada İlieş’in uzaktan sert şutunu Cordoba mükemmel çıkardı. 
     Beşiktaş gol ararken büyük şok yaşadı. 77’de Tümer’in kısa düşen pasını iyi değerlendiren Nija sağdan indi, çaprazdan sert vurdu, top Cordoba’nın ellerine çarparak fileleri buldu 0 - 1 
     Golün şokunu üzerinden atan Beşiktaş, 82’de Sergen’le pozisyon buldu. Nouma’nın pasında tecrübeli futbolcu sert vurdu, top yandan az farkla auta gitti. 86’da Kartal’ın golü geldi. Soldan gelen ortaya Yasin kafayla dokundu, Iencsi’nin ters vuruşunda top ağlarla buluştu. 
     



 SPOR 



























</TEXT>
</DOC>
