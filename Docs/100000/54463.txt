<DOC>
<DOCNO> 54463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/28/spor/aspo.html </URL>
<DATE> 2001/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
BUZ GİBİ GOL 1-0 
</HEADLINE>
<TEXT>

Galatasaray, Erzurum'un soğuğunda dondu-kaldı 
     Sarı - Kırmızılı ekip, zayıf rakibi karşısında baskılı oynamasına rağmen saha şartlarını aşamadı. Erzurumspor uzatmaların hemen başında bulduğu altın golle güçlü rakibini kupadan eledi 
     
     Cim-Bom’a denk geldi 
     GALATASARAY’A karşı mükemmel bir oyun ortaya koyan Erzurum kalecisi Korac bu sezon ilk kez forma giydi. Geçtiğimiz sezon kulübü tarafından, Türkiye’nin en yüksek bonservis ücreti belirlenen Yugoslav file bekçisi talibi çıkmayınca ülkesine dönmüştü. Ancak Avrupa’da kulüp bulamayan Korac geçtiğimiz hafta Erzurum’a geri gelmiş ve idmanlara çıkmıştı. Korac daha önce ligde hiç oynamadı. 
     
     Gol Eyüp’ten 
     HAFTA başından beri soğuk hava nedeniyle tedirgin olan Galatasaray’ın korktuğu başına geldi. Sarı - Kırmızılılar, İkinci Lig A Kategorisi’nde orta sıralardan kurtulmaya çalışan Erzurumspor’un direncini kıramadı, buz gibi zeminde oyun kuramadı. İki takımın da karşılıklı pozisyonlarına rağmen eşitlik bozulmadı. Uzatma dakikalarında altın gol kuralı işledi. 97. dakikada Eyüp’ün kafa vuruşundan ağlarla buluşan top, Cim Bom’un kaderini belirledi. 
     
     Dakika dakika maç 
     9. Victoria’nın ceza sahasına doldurduğu topa Ümit Karan vurdu. Üstten auta gitti. 
     11. Sağ kanattan kazanılan serbest vuruşu Hasan kullandı. Ceza alanına gelen ortaya Flerquin kafayı vurdu. Korac topu uzaklaştırdı. 
     14. Serkan’ın vuruşu filelere gitti, ancak pozisyondaki ofsayt nedeniyle gol geçerlilik kazanmadı. 
     30. Tansel, Kerem’le karşı karşıya kaldı. Genç kaleci topu yatarak rakibinin ayağından aldı. 
     33. Soldan ceza alanına giren Serkan pasını Hasan’a uzattı. Hasan’ın yakın mesafeden vuruşunu Korac kurtardı. 
     71. İkinci yarıda oyuna giren Ergün’ün sert frikiğinde yine kaleci Korac topu son anda kornere çeldi. 
     72. Yine Ergün, uzaktan çok sert vurdu. Köşeye giden topu günün yıldızı kaleci Korac kornere attı. 
     81. Sağ kanattan Ergün’ün ortasına Ümit vurdu, Korac bu tehlikeyi de kornere çelerek uzaklaştırdı. 
     90. Ersan’ın sağ kanattan ceza alanı içine verdiği pasta topla buluşan Yusuf Kerem ile karşı karşıya kaldı, vurdu, Kerem’den sekti. Faruk’un ters şutu kaleye yönelirken, Yvos’tan önce Emre uzaklaştırdı. 
     97. Erzurumspor’un kullandığı korner atışında ceza alanı içine gelen topa Ümit Karan’ın üzerinden yükselen Eyüp kafayı vurdu. Kerem’i geçen top filelere gitti 1 - 0. 
     
     NASIL OYNADILAR 
     KEREM Galatasaray'ın elenişinde başrol oynadı. Gol öncesi pozisyonda elindeki topu kornere attı, sonu hazırladı. 
     CAPONE İyi bir gününde değildi, oyuna ağırlığını bir türlü koyamadı. Savunmada büyük hatalar yaptı. 
     EMRE Gereksiz bir gerginlik içindeydi, kırmızı kart bile görebilirdi. Ağır sahada çabukluğunu da kaybetti. 
     PEREZ Takımının en iyisiydi. İyi mücadele etti, ama çaresiz kaldı. İkinci yarı ise çok çalışmaktan yoruldu. 
     VİCTORİA İlk yarı iyi oynadı. Gollük iki şutunu kaleci önledi. İkinci yarı fazla ileri çıkamadı, oyundan düştü. 
     BÜLENT AKIN İyi oynamadı, vasatın üstüne çıkamadı. Bozuk zeminde çok top kaybetti, yine etkisiz kaldı. 
     FLEURQUİN Ayakta duramadı, adeta buz pateni yaptı. Alışık olmadığı sahada oynadı, gollük şutunu Koraç önledi. 
     HASAN ŞAŞ Çok çabaladı, çok uğraştı, buzlu zeminde elinden geleni yaptı, ama tur için çabası yetersiz kaldı. 
     FARUK İlk yarıda sağ kulvarı iyi kullandı, ama daha sonra fizik yetersizliğinin kurbanı oldu. Gücü yetmedi. 
     ÜMİT KARAN Takımının en kötüsüydü. Maç süresince ne pozisyon bulabilidi, ne de üretebildi. Kötü gidişi sürüyor. 
     SERKAN Hiçbir şekilde top alamadı, o da Ümit Karan gibi pozisyona girmekte bile zorlandı, etkili olamadı. 
     AYHAN Lucescu, onu oyuna geç aldı, etkili olamadı. Buz gibi bir havada oyuna ısınamadı, istediğini yapamadı. 
     ERGÜN Oyuna girişiyle birlikte takıma canlılık getirdi. Çok çabaladı, ama arkadaşları gününde değildi. 
     ERHAN NAMLI İlk kez sınav verdi, heyecanlı ve stresliydi. Buna karşın kendini toparladı, sırıtmadı, ayakta kaldı. 
     
     NOTLAR 
     Kavga çıktı 
     SOYUNMA odasına giden Mondragon, kendisine karşı sevinç hareketi yapan bir yerel gazetecinin kafasına havluyla vurdu. Bunu gören Ümit Karan da olaya karıştı ve gazeteciyi yumrukladı. Olayı gören kaleci antrenörü Eser Özaltındere, araya girerek kavganın büyümesini önledi. 
     
     Jetler korkuttu 
     ERZURUM’DA eğitim uçuşu yapan iki F16’nın stadın üzerinden geçerken çıkarttığı sesler, büyük korku yarattı. Futbolcular da olayı şaşkınlıkla karşıladılar ve karşılaşma sonrası bu seslerden çok korktuklarını dile getirdiler. 
     
     Sergen üşüttü 
     GALATASARAYLI yıldız oyuncunun grip olmasına rağmen Erzurum’a götürüldüğü ortaya çıktı. Lucescu’nun maç kadrosuna almadığı Sergen’i göz hapsinde tutmak için kafileye dahil ettiği bildirildi. 
     
     Batista 12 trilyon 
     GALATASARAY, Gaziantep’ten transfer ettiği Batista ile bugün Florya’da medyanın önünde sözleşme tekrarlayacak. Batista ile 3.5 yıllığına anlaşma yapan Cim-Bom, yurt dışından gelecek teklifleri düşünerek, Brezilyalı futbolcunun fiyatını 8 milyon dolar 12 trilyon lira olarak belirledi. 
     
     Aslar kaldı 
     GALATASARAY’IN İstanbul’da kalan yıldızları Bülent Korkmaz, Arif, Hakan Ünsal ve Suat günü boş geçirmediler. Teknik Direktör Mircea Lucescu’nun talimatıyla dört futbolcu kondisyoner Carlo ile birlikte özel bir idman yaptılar. 
     
     Takır takır 
     CEMAL Gürsel Stadı’nın zemini güçlükle temizlendi. Görevliler saatlerce önce temizlik işlemlerine başlamalarına rağmen, maçın başlamasına kısa süre kala yetiştirebildiler. - 5 dereceyi bulan sıcaklık ve sertleşen sahada Galatasaraylılar zor anlar yaşadılar. 
     
     Ümit’e talip 
     GALATASARAYLI futbolcuya, Almanya’nın ünlü kulüplerinin teklife hazırlandığı açıklandı. Menajerler kanalıyla Ümit Karan’a da tekliflerin iletildiği, yıldız oyuncunun Almanya’da yetişmiş olması nedeniyle sıcak baktığı öğrenildi. 
     
     Bijediç’den itiraz 
     BURSA Teknik Direktörü, Galatasaray’ın Murat Sözkesen’e karşılık Ufuk ve Faruk’ın dışında vereceği futbolcunun, kadrodaki isimlerden biri olması gerektiğini belirtti. Bijediç, "Serkan tercihimdir. Olmazsa Ümit Karan ya da Arif’i versinler" dedi. 
     



 SPOR 

























</TEXT>
</DOC>
