<DOC>
<DOCNO> 92985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/30/son/sondun07.html </URL>
<DATE> 2002/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
"Üyelik görüşmelerinin başlamasıyla yatırım patlaması olacak" 
</HEADLINE>
<TEXT>

     Ekonomiden Sorumlu Devlet Bakanı Kemal Derviş, Avrupa'nın, Türkiye'nin üyeliğiyle, Ortadoğu, Doğu Akdeniz, Karadeniz ve Kafkasya bölgelerinde daha güçlü konuma geleceğini söyledi. 
     Crans Montana Forumu'nda, ''Türkiye'nin Avrupa'lı Geleceği'' konulu bir toplantı düzenleyen Derviş, Türkiye'nin AB üyeliğinin Avrupa'nın çıkarına olduğunu belirterek, Türkiye'nin Avrupa ile işbirliği ya da yakınlığının güçlendirilmesini değil, tam üyelik istediğini vurguladı. 
     Derviş, diğer 12 ülkeyle aynı kriterlerle aday listesine alınan Türkiye'ye bazı özel kurallar uygulanmasının kabul edilemeyeceğine dikkat çekti. 
     Ekonomiden Sorumlu Devlet Bakanı, AB'nin dinamik bir yapı olduğunu ve 5-10 yıl içinde nasıl bir şekil alacağının bilinmediğini belirterek, ''Bu koşullarda Türkiye de esnek olmalı. Ancak bunu 'net üyelik perspektifiyle' yaparız'' dedi. 
     
     YATIRIM PATLAMASI 
     Derviş, AB ile görüşmelerin başlamasının Türkiye'de yabancı yatırım patlaması yaratacağına da dikkat çekerek, ''Yapısal yardım gibi konular çok önemli değil. Yatırımcıların, Türkiye'ye yönlenmesiyle birçok sorun çözülecek. Böylece İspanya örneğinde olduğu gibi kaygı duyulan AB'ye yoğun bir göç de söz konusu olmayacaktır'' diye konuştu. 
     Derviş, görüşmelerin başlamasıyla serbest işçi dolaşımı gibi konularda ikili kararların da alınabileceğini söyledi. 
     Kemal Derviş, Avrupa'nın bilinç altındaki bazı rahatsızlıklara karşın, Müslüman ve laik Türkiye'yi üyeliğe kabul etmesiyle daha açık ve küresel bir yapıya dönüşeceğini belirtti. 
     Avrupa'nın, Ortadoğu ile ABD ve Japonya'dan daha yakından ilişkili olduğuna ve bu bölgedeki gelişmelerden daha çok etkilendiğine de dikkat çekerek, Türkiye'nin birliğe üye olmasıyla Doğu Akdeniz ve Ortadoğu'da da etkin bir ortaklık kurulabileceğini söyledi. 
     Derviş, bunun Karadeniz bölgesi, Kafkaslar ve Balkanlar için de geçerli olduğunu ifade etti ve Türkiye'nin AB için güçlü bir müttefik olacağının altını çizdi. 
     
     AVRUPA ULUSLARARASI KURALLARA UYMALI 
     Kıbrıs konusundaki sorular üzerine, Kıbrıs'ın üyelik ve Kopenhag kriterleriyle ilgisi olmadığını vurgulayan Derviş, Zürih ve Londra anlaşmalarını 3 garantör ülke Yunanistan, Türkiye ve İngiltere'nin aynı anda üye olmadığı bir uluslararası kuruluşa Kıbrıs'ın da taraf olamayacağı hatırlatarak, Türkiye'nin her zaman Avrupa'yı uluslararası anlaşma ve kurallara uymaya çağırdığını söyledi. 
     Toplantıya katılan eski Fransız Büyükelçilerinden Jean Daniel Tordjman, soru cevap kısmında, kişisel olarak Türkiye'nin AB üyeliğinin kabul edilmesi istediğini belirterek, Vatikan'ın bu konuda çok güçlü olduğunu, Türkiye'nin kilisenin konuyu anlaması için çalışmasını önerdi. 
     Ekonomiden Sorumlu Devlet Bakanı Kemal Derviş ve Turizm Bakanı Mustafa Taşar, Derviş'in toplantısının ardından Crans Montana'dan ayrıldılar. Derviş ve Taşar, Cenevre'den 13.30'da kalkacak uçakla İstanbul'a gidecekler. 
     





</TEXT>
</DOC>
