<DOC>
<DOCNO> 51142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/07/son/sontur07.html </URL>
<DATE> 2001/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Su aktı, Türk bu kez bakmadı... Raftingden 1 milyon dolar döviz... 
</HEADLINE>
<TEXT>

     Antalya'daki Köprüçay'da, bu yıl 200 bin turistin rafting yaptığı ve bu etkinliklerden 1 milyon dolar döviz elde edildiği bildirildi. 
     Köprüçay'da rafting etkinlikleri düzenleyen Aktivraft firmasının Genel Müdürü Burhan Gümüşoğlu, Antalya yöresinde bu sporun yapılabilmesi için en uygun yerin Köprüçay olduğuna işaret ederek, yörede risk oranının da çok düşük olduğunu bildirdi. 
     Gümüşoğlu, Köprüçay'da, 1994 yılından bu yana rafting yapıldığını ve Avrupa'nın her ülkesinden çok sayıda turistin, sadece bu etkinlik için Antalya'ya geldiğini söyledi. 
     Bir nehirde rafting yapılabilmesi için ''rapid'' adı verilen ''suyun hareketli olduğu irili ufaklı noktalar'' bulunması gerektiğini anlatan Gümüşoğlu, Antalya'da rafting sporunun, ağırlıklı olarak Köprüçay'da yapıldığını, Alanya'daki Alara ve Dim çaylarında da son yıllarda bu etkinliklerin gelişme gösterdiğini bildirdi. 
     Tehlike derecesi düşük olan Köprüçay'ın, bu özelliği dolayısıyla amatör raftingçilerin de gözde mekanı olduğunu bildiren Gümüşoğlu, ''7'den 70'e herkes Köprüçay'da rahatlıkla rafting yapabilmektedir'' dedi. 
     
     Köprüçüy'da 25 şirket 
     Köprüçay'da, 25 rafting şirketinin hizmet verdiğini anlatan Gümüşoğlu, ''Bu ırmak üzerinde bu yıl, yaklaşık 200 bin turist rafting yaptı ve 1 milyon dolara yakın döviz elde edildi'' diye konuştu. 
     Gümüşoğlu, Köprüçay'ın bu yılki rafting konuklarının yüzde 60'ını Rus turistlerin oluşturduğunu söyledi. 
     Köprüçay'daki rafting etkinliklerinin, çevredeki 3 köye ekonomik destek de sağladığına dikkati çeken Gümüşoğlu, bu hizmeti veren firmalara destek olunması halinde, hem turizm gelirlerinin artacağını hem de yöre köylüsüne daha fazla ekonomik destek sağlanacağını vurguladı. 
     Gümüşoğlu, Köprüçay'da kaçak çalışan bazı rafting şirketlerine de izin verilmemesini istedi. 
     Gümüşoğlu'nun verdiği bilgiye göre, rafting yapan bir turist, günde ortalama 50 dolar harcıyor. Yörede, mayıs ayında başlayan rafting etkinliği, havaların elverişli olması dolayısıyla ekim ayı sonuna kadar devam ediyor. Bununla birlikte, kış aylarında bile rafting yapmak için gelen turistler de oluyor. 
     Raftingçi turistlerin büyük bölümü Ruslar'dan oluşurken, Alman ve İngiliz turistlerin de bu spora ilgi gösterdikleri dikkati çekiyor. 
     






</TEXT>
</DOC>
