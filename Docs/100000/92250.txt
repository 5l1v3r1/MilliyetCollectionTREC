<DOC>
<DOCNO> 92250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/26/son/sonspo19.html </URL>
<DATE> 2002/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlin'de de hüzün var... 
</HEADLINE>
<TEXT>

     A Milli Futbol Takımı'nın Dünya Kupası'ndaki başarılarından sonra renk cümbüşüne dönen Almanya'nın başkenti Berlin'deki Türk vatandaşları, Brezilya yenilgisi ile yas içine girdi. 
     Binlerce dalgalanan Türk bayrağının renk cümbüşüne döndürdüğü Berlin, Brezilya yenilgisi ile önce sessizliğe büründü, daha sonra da bir gurup gösterilerde bulundu. 
     Potsdam meydanındaki Sony Center'de başlangıçta büyük tezahüratta bulunan Türk vatandaşları, Brezilya'nın golünden sonra suskunlaştılar, ama yine de umutlarını yitirmediler ve Milli Takımın ataklarında yine tezahüratlarını sürdürdüler. Burada sevinen ise bir avuç Brezilyalı oldu. Türk gençleri maçın bitiş düdüğünden sonra gözyaşlarını tutamayarak ağladılar. 
     Berlin polisi, herhangi bir olayın çıkmasına izin vermemek için çok az sayıdaki Brezilyalı taraftarı kordon altına aldı. 
     Türk taraftarlar Sony Center'i üzgün bir şekilde terk etmelerine rağmen, bazı taraftarlar yine de Kurfürstendamm adlı ana caddede toplanarak sevinç gösterisinde bulundu. 
     Alman 2. televizyon kanalı ZDF'nin spor programında maçın yorumunu yapan Alman Milli Takımı eski futbolcularından Jürgen Klinsmann, ''Türkiye muhteşem bir oyun oynadı, ancak son vuruş eksik kaldı. 
     Türkler milli takımlarıyla gurur duymalılar. Brezilyalılar, Rüştü'ye çok takıldılar'' dedi. 
     Yunanistan Milli Takımı'nın Alman teknik direktörü Otto Rehhagel ise Türk futbolcuların maçı bir dostluk maçı havasında oynadıklarına işaret ederek, ''Türkler güzel oynadı, ancak kaleye şut çekmekte geç kaldılar ve yeteri kadar hırslı değillerdi'' diye konuştu. 
     





</TEXT>
</DOC>
