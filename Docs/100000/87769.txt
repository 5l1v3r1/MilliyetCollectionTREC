<DOC>
<DOCNO> 87769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/04/guncel/gun08.html </URL>
<DATE> 2002/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye’de yargı bağımsız değil mi 
</HEADLINE>
<TEXT>

ÇAPRAZ ATEŞ 
     BELMA AKÇURA 

     İstanbul Barosu Başkanı Yücel Sayman ortada , Adalet Bakanlığı’nın DGM’de görev yapan bir hakimin, bir sanık hakkında istenen gözaltı süresini uzatmaması üzerine hakkında soruşturma başlatmasını "Yargı özgür değil" diye yorumladı. Bakanlığın, hakimlere baskı yaptığını söyleyen Sayman "Yargıç tek başına bırakılıyor. Yargı nasıl bağımsız olabilir ki" dedi. 
     
     Ercan Karakaş SODEV Genel Başkanı 
Bağımsız değil      Yargı bağımsızlığı yasamadan, yürütmeden tamamen bağımsız olarak karar verebilme hakkıdır. Ama bunu göremiyoruz. Geçmişte de bunu yaşadık Siyasiler yargıya müdahale ediyor. Yargı çalışanlarının görev yerlerini değiştirerek, hoşlarına gitmeyen kararları etkilemeye çalışıyorlar. Dolayısıyla Türkiye’de "yargı bağımsızlığı var" demek mümkün değil. Yeni düzenlemelere ihtiyaç var. Yargı mensuplarının tayin, terfi işleri gerçekten yargıçlar tarafından oluşturulan özel bir kurum tarafından yapılmalıdır. Bu henüz Türkiye’de sağlanamadı. Hakimler ve Savcılar Yüksek Kurulu’nun özel bir kurum haline gelmesi, böyle bir kurumda bakanın olmaması gerekir. İkincisi yargının işini kolaylaştıracak teknik maddi alt yapısının kurulması lazım. 
     
     Mehmet Ali Şahin AKP milletvekili 
Önerge verebiliriz      Yargı bağımsızlığı için hakim teminatı başta gelir. Bu da hakimin her türlü baskıdan uzak görevini yapmasıdır. Yargıçlar üzerinde zaman zaman siyasi baskı oluyor. Çeşitli baskı grupları da yargıyı etki altına almak istiyor. Bu durum adalet adına kaygı vericidir. Özellikle Hakimler ve Savcılar Yüksek Kurulu’nun başkanının bakan olması bu kaygıları zaman zaman doruk noktasına çıkarıyor. Yasal olarak hiçkimse hakim ve savcılarımıza talimat veremez. Sözkonusu olayda bir yargı mensubu, gözaltı süresiyle ilgili evrensel standartlara uygun davrandı. Takdir edilmesi gereken bir davranıştır. Yargıcın hakkında soruşturma açılması üzüntü vericidir. Olayı araştırdıktan sonra belki bunu bir soru önergesi ile Meclis gündemine getirebiliriz. 
     
     Ali Ilıksoy DSP - Anayasa Komisyonu 
Yargıçlar direnebilir      Türkiye’de yargıçların iradeleriyle hukuka uygun karar verecek kadar özgür ve güçlü olduklarına inanıyorum. Yargının sorunları yok değil Yargının da sorunları var ama bütün yargıçlarımız özgür iradeleriyle karar verecek durumdadır. Türkiye’de hiçbir yargıcın baskı altında karar vereceğine, verdiğine inanmıyorum. Eğer bir baskı söz konusu olursa, buna karşı koyacaktır. Yargıca baskı yapılmasına karşı bir baskı oluşursa bu durum söz konusu olamaz. Olmaması gerekir. Eğer böyle bir baskı söz konusu ise ona da direnecek güçte ve bilinçte bir yapıda olduklarına inanıyorum. 
     
     Bülent Orakoğlu Emniyet eski Müd. 
Genelleştirmek yanlış      Yargıya müdahale edildiği şeklinde birçok iddia, özellikle yargı tarafından dile getirildi. Ancak, bu genelleştirilemez. Devletin içerisinde uzun yıllar bulunduğum için söyleyebilirim. Çok az olmakla birlikte bazı hakimlerin çeşitli kaygılarla gözaltı süresi vermediğini gördük. Bazıları sempati duyuyor, bundan dolayı vermiyor. Bazıları da dosya boş ise vermiyor. Benim Hatay’da çalıştığım dönemde çok çeşitli miktarda silah yakalanmıştı. Bir hakim gözaltı süresi vermedi. Oysa bu yakalanan şahıs biraz daha sorgulanabilseydi, daha büyük olaylara gidilebilirdi. Türkiye’de siyasiler her zaman kamu birimlerine hakim olmak, denetlemek isterler. Adaletin sıkıntıda olduğu bir gerçek ama yargıyı bağımlı ya da bağımsız kılan olaylar genelleştirilemez. Devletin çalışma sistemi, işleyiş tarzı bu. DGM’ler de tamamen devletin emrinde değil. 
     



 GÜNCEL 

















</TEXT>
</DOC>
