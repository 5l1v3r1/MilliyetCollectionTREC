<DOC>
<DOCNO> 81443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/01/son/sondun18.html </URL>
<DATE> 2002/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya ve İtalya'da 1 Mayıs kutlamaları 
</HEADLINE>
<TEXT>

     Almanya Başbakanı Gerhard Schröder, Alman Sendikalar Birliği DGB tarafından Leipzig kentinde düzenlenen 1 Mayıs mitinginde, işletmelerin daha fazla mesleki eğitim imkanı sunmaları çağrısında bulundu. 
     Schröder, ''Federal hükümet, meslek eğitimi imkanları yaratılması için her yıl 2 milyar mark verdi. Ancak politika mesleki eğitim yerleri yaratamaz. Bu konuda işletmelere önemli görevler düşüyor'' dedi. 
     Schröder ile aynı mitinge katılan DGB Başkanı Dieter Schulte ise sendikaların toplu sözleşme için bu yıl açıkladıkları taleplerin karşılanmasının mümkün olduğunu belirterek, ''Şirketler geçen yıllarda iyi kazanç sağladılar, işletmelerin verimliliği de arttı. Bu nedenle insanlar artık daha fazla para görmek istiyor'' diye konuştu. 
     Metal Sendikası IG Metall'in Başkanı Klaus Zwickel, Berlin'deki mitingde yaptığı konuşmada, işçilerin ücretlerinin artırılması ve modern bir toplu sözleşme hazırlanması için grevleri sürdüreceklerini kaydederek, ''Düşük ücretler ve düşük zamlar, çalışma ve sosyal adalet için zehirdir. Kalkınmayı teşvik etmek için daha fazla paraya ihtiyacımız var. Bu nedenle grev yapıyoruz'' ifadesini kullandı. 
     Erfurt kentinde düzenlenen 1 Mayıs mitingi, Gutenberg Lisesi'ndeki katliamda hayatını kaybeden kurbanları anmak amacıyla sessiz bir yürüyüşle başladı. Yürüyüşte taşınan flamalara ve pankartlara siyah eşarplar bağlandı. 
     Mitinge katılmayan Birlik partilerinin CDU CSU başbakan adayı ve Bavyera Eyaleti Başbakanı Edmund Stoiber, IG Metall tarafından yayımlanan bir gazeteye yaptığı açıklamada, başbakan olduğu takdirde Almanya'nın modernleştirilmesi için işverenlerle sendikalar arasında hazırlanan ''İş için İttifak'' programını yeniden canlandıracağını söyledi. Stoiber, ''Ben ne büyük şeflerin adayıyım, ne de sendikaların düşmanı. Her iki tarafın da görüşme ortağıyım'' dedi. 
     Almanya'nın çeşitli kentlerinde düzenlenen mitinglere bakanlar ve eyalet başbakanları da katılıyor. 
     
     İTALYA 
     İtalya'daki 1 Mayıs kutlamalarında ise hükümetin sosyal politikaları protesto ediliyor. 
     Roma, Bologna, Torino, Milano ve Napoli gibi kentlerde işçi sendikaları tarafından düzenlenen gösterilerde, dayanışma ve barış sloganları atılırken, hükümetin işçilerin aleyhine iş yasasında değişiklik yapmasına bir kez daha karşı çıkıldı. 
     Hükümetin yasada değişiklik yapma isteği, daha önce de işçiler tarafından protesto edilmişti. 
     Roma'daki yürüyüşe 600 bin kadar kişinin katıldığı, diğer büyük kentlerde de yaklaşık bu sayıda kişinin katıldığı gösterilerin yapıldığı bildirildi. 
     1 Mayıs dolayısıyla bazı kentlerde akşam saatlerinde konserler 
     düzenlendi. En büyük konser, her yıl olduğu gibi bu yıl da Roma'daki San Giovanni Meydanı'nda düzenlenecek. Bu arada Katolik dünyasının ruhani lideri Papa İkinci Jean Paul, Vatikan'daki haftalık genel kabul sırasında, ''İşçi Bayramı'nın değerli bir bayram olduğunu'' belirtti ve emeğe saygı duyulmasını istedi. 
     





</TEXT>
</DOC>
