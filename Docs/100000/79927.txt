<DOC>
<DOCNO> 79927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/23/yazar/cemal.html </URL>
<DATE> 2002/04/23/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
23 Nisan Egemenliğin kaynağı gökte değil yerde... 
</HEADLINE>
<TEXT>

     Bugün 23 Nisan. Yalnız çocukların bayramı değil. Aynı zamanda egemenliği gökte değil, yerde arayanların bayramı... Egemenliğin kaynağını Allah'ta değil, millette arayanların bayramı... 
     Atatürk ve dava arkadaşları, egemenlik kayıtsız şartsız milletindir sloganıyla açtılar bu topraklarda çağdaş uygarlığın yolunu... Büyük Millet Meclisi'yle attılar 1920'de Cumhuriyet Devrimi'nin ilk adımını... 
     Dinle devlet işlerinin ayrılması demek olan laiklik açısından en büyük sıçrama böylece tarih sahnesine çıktı ülkemizde. 
     Hedef çok açıktı. 
     İşte Atatürk'ün 1923'teki sözleri 
     "Memleketimizi modernleştirmek istiyoruz. Bütün gayretimiz Türkiye'de modern, yani Batılı bir yönetim kurmaktır. Uygarlığa katılmayı arzu edip de Batı'ya yönelmemiş millet hangisidir .." 
     Yine Atatürk'ün sözleri 
     "Memleketler çeşitlidir. Fakat uygarlık birdir ve milletin ilerlemesi için bu yegane uygarlığa katılması gerekir... Siyasetimizin, geleneklerimizin, çıkarlarımızın, bizi fikir ve eğilim itibariyle bir Avrupa Türkiyesi, daha doğrusu Batı'ya yönelmiş bir Türkiye arzu etmeye götürecektir." 
     Batı'ya, Avrupa'ya yönelmiş bir Türkiye 
     Atatürk'ün uygarlık tarifi böyle. 
     Çünkü çağdaş uygarlığın altında millet egemenliği var, Allah egemenliği değil. Allah'la ilişkilerin vicdanlarda yer etmesi var. Yani dinin özel alanla sınırlı kalması, kamu alanının dışına çıkarılması, devlet işleriyle ilgisinin kesilmesi var. Dünya işlerine dini karıştırmaktan sakınmak var. 
     Burada düğümleniyor kavga da. 
     İslam dünyası bunun için karışık. 
     11 Eylül buradan kaynaklanıyor. 
     Bin Ladinizm, Talibanizm, Humeynizm, Vahhabizm... Hepsi, bütün bu izm'ler çağdaş uygarlıkla bu yüzden kavga ediyorlar. 
     Bu izm'lerin hedefi tek 
     Millet egemenliğine son vermek 
     Bir başka deyişle 
     Dine dayalı cumhuriyetler kurmak 
     Onun için bu izm'ler, kadın - erkek eşitliğine dayalı cumhuriyetlere, başında İslam sıfatı olmayan cumhuriyetlere, yani laik cumhuriyetlere düşman. Bizim laik demokratik cumhuriyetle benimsediğimiz ortak değerlerin hepsine o yüzden düşman bu izm'ler. 
     Türkiye modeli deyince o yüzden tüyleri diken diken oluyor hepsinin... 
     Birbirine tümüyle zıt bu iki yolun kavgası bu topraklarda henüz sona ermiş değil. Doğrudur, bizdeki kökten dincilik, İslamcı radikalizm gerileri. Bir kısmı yıllar içinde demokrasi oyununun kurallarını kabullenmeye, kimi de yumuşamaya ehlileşmeye başladı. 
     Ancak bir kısmı henüz kavgadan vazgeçmiş değil. "Ben dinimi yalnız kendi hayatımda değil, toplum ve devlet hayatında da yaşamak istiyorum" diyenler küçümsenmesin. 
     Çünkü dış destekleri var 
     Türkiye'de devlet ve toplum düzenini dini temele oturtmak, yani laik demokratik rejime son vermek isteyenlerin varlığı bu topraklarda devam ediyor. Evet, yakın tehdit ya da tehlike oluşturmuyorlar. Ama yine de uyanıklığı ve birçok açıdan mücadele kararlılığını sürdürmek lazım. 
     Recep Tayyip Erdoğan, daha 1990'larda referansının İslam olduğunu, devlet hayatında bu referansa aykırılıkların kalkması gerektiğini, Allah'ın egemenliğini savunuyordu. 
     Bugün başka yerde olduğunu söylüyor. Ama dünkü yerinin yanlış olduğunu hala söylemiyor. Dünkü yerinin niçin yanlış olduğunu hiç ağzına almıyor. Hatta dili doğru dürüst varıp değiştim de diyemiyor. Arada bir değişmedim, geliştim demeyi tercih ediyor. 
     O yüzden, bugün değişmiş olsa bile inandırıcı olamıyor Tayyip Erdoğan... 
     Türkiye'yi bundan sonra çağdaş uygarlık yolundan döndürmeye kimsenin gücü yetmez. Atatürk ve dava arkadaşlarının attığı temel tutmuştur. 
     Bundan sonrası, laik Cumhuriyet'in demokratik niteliğini güçlendirmek, hukuk devletini oturtmaktır. Çocuklarımızın, torunlarımızın refah ve mutluluk içinde yaşayacakları bir Türkiye'nin yollarını döşemeye devam etmektir. 
     23 Nisan Ulusal Egemenlik ve Çocuk Bayramı kutlu olsun. 
     
     







Fransa ve sol 


Hangi CHP 


Yılmaz Öcalan asılmamalı 


23 Nisan Egemenliğin kaynağı gökte değil yerde... 


Altın vuruş 


Kavramlar sözlüğü 


Bağış bayramına gelin siz de katılın 


Fransa'dan seçim dersleri 


Sandıktan mesaj çıktı 


Tartışılacak rapor 


Deprem çocuklarının bayramı 


Fransa'dan Le Pen dersleri 


İlaç devleri, yeni ilaç keşfedemiyor 


Senedin iadesi lazım 


Yirmi milyon çocuğumuzu eğitmek zorundayız 


Gazioğlu Belediye şantaj yapıyor 


</TEXT>
</DOC>
