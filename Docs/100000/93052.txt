<DOC>
<DOCNO> 93052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/01/guncel/agun.html </URL>
<DATE> 2002/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin’de Mao’nun izine rastlayamadım. Mao, hafızalara gömülmüş, yeni kahraman artık Deng 
</HEADLINE>
<TEXT>
Son duvar yıkılırken... 
Çin ciddi bir geçiş dönemi yaşıyor. 15 yıl önce tek yüksek binanın olmadığı kent, şimdi gökdelenlerle kaplı. Bisikletlerin yerini ise lüks otomobiller almış 
     DRAGON'UN ÜÇ YÜZÜ - 2 
CAN DÜNDAR ÇİN 

     Çin’e gittim ve anladım ki Türkiye’de daha çok Maocu var. Çünkü Çin’de Mao’ya rastlayamadım. Ne fotoğrafına, ne sevenine... Pekin’de Yasak şehrin girişinde bir posteri var... bir de paraların üstünde resmi... o kadar. Çin, Mao’yu saygıyla hafızasına gömmüş. Şimdi kahraman, ülkeyi dışa açan "küçük dev adam" Deng... Adından övgüyle söz ediliyor. 
     
     Piyasa sosyalizmi 
     Tam bir geçiş dönemi yaşıyor Çin... Pekin’e iner inmez, küreselleşmenin bütün gezegene biçtiği o tek tip elbisenin silueti çarpıyor suratınıza ilkin Sevimsiz bir şantiye görüntüsü... 15 yıl önce tek bir yüksek binanın görünmediği kent, şimdi pıtrak gibi yükselen kooperatif gökdelenleriyle kaplı... Eski Çin mimarisi hızla yok olurken, şehrin görüntüsü 3 ayda bir değişiyor. Şehirleşme hızının yüzde 39 olduğu söyleniyor. Mao’nun biraz da aileyi yok etmek için yaptırdığı söylenen tek göz odalı, ortak mutfak ve tuvaletli ytong’lar gecekondular yıkılıyor, ahali modern binalara naklediliyor. 
     Lüks evler 500 bin yuan... yani 40 bin dolar... Ortalama memur maaşı ise 2 bin 500 yuan yani 300 dolar... Son 3 senedir devlet 1 milyar 200 milyonluk ülkenin sosyal güvenlik yükünü üzerinden atmaya çalışıyor. Bugüne kadar bedava konut verdiği yurttaşlarını konut kredisiyle ev sahibi yapıyor. Karı koca çalışan bir aile, birinin maaşıyla krediyi geri ödeyerek ev sahibi olabiliyor. "Sosyalist piyasa ekonomisi" lafı buradan çıkıyor. 
     
     Batı zehirlenmesi 
     Buna "West - oxtication" deniliyor. Yani "Batı zehirlenmesi"... Sabah akşam her yaştan yolcusuyla yol kenarında bir ırmağa dönüşen bisiklet ordusu seyrelmiş, lüks arabalar geniş caddelerin trafiğini tıkıyor. Dev afişler diyarının panolarından Çinliye benzemeyen, ama Çinlilerin benzemek istedikleri Batılı kadınlar gülümsüyor. Kültür Devrimi’nin üremeyi özendiren politikası terk edilmiş. Şimdi tek çocuktan fazlasını yapan aileler ceza ödüyorlar. Mao’nun kırmızı kitabıyla, kızıl yıldızlı şapkası turistik eşya niyetine çeyrek dolara satılıyor. 
     Eskiden sabah sporu niyetine kung fu çalışılan parklar, tango yapan çiftlerle dolu... Mihmandarımız hitaptaki değişimi de şöyle vurguluyor "Yoldaşlık dönemi kapandı, artık Sayın’ diyoruz." Buranın, 15 yıl önce herkesin aynı üniformayı giydiği, kırmızı kitaplı ülke olduğuna inanmak imkansız. 
     
     Rusya gibi hızlı açılmadılar 
     Evinde geleneğiyle yaşayan, ama çocuklarını öyle yaşatmamak için gözünü dışarı dikmiş bir genç kız gibi Çin... İnanılmaz bir hızla değişiyor. Bu akımın Rusya’daki-nden farkı şu Tabandan dayatılsa da değişim rüzgarı, tavanın denetiminde... Tianenmen fırtınasını yaşayan Pekin yönetimi Rusya’nın hatasına düşmemiş. Değişime direnmek yerine ipleri gevşetmiş. O sayede atın üzerinde kalabilmiş. Ülkede fuhuştan karaborsaya, özelleştirmeden internete kadar değişim adına görülen her şey partinin denetiminde... Ekonomideki bu liberalleşme siyasete yansıyor mu Şimdilik hayır .. 
     Laf "demokratikleşme"den açılınca "O da ne" diyen gözlerle bakıyor yetkililer... Rejim, ekonominin vanalarını cömertçe açarken, politikada temkinli... Yılda 2500 idam olduğu söyleniyor. Temiz toplum şiarı uğruna, yolsuzluk yapan, rüşvet alan, hırsızlık yapan kurşuna diziliyor. Biz oradayken 300 bin dolar rüşvet aldığı saptanan bir bölge valisinin idama mahkum olduğu haberi geldi. Vali, başına bir kurşun sıkılıp öldürülecekti. 
     Özel radyo TV .. Çinli yetkililer "Hazır değiliz" diyorlar. Bir köşe yazarı resmi çizgi dışı bir yorum yapsa Gülümsüyor Şanghay Muhabirler Derneği Başkanı "Karışmayız, ama bize uymayan bölümleri düzeltiriz." Ama internet kapıya dayanmış. Çin’de 36 milyon internet kullanıcısı var. New York Times’ı günü gününe okuyabiliyorlar. Pekin yönetimi Rusya’nın birden açılmakla hata ettiğine inanıyor. "Aynı hataya düşmeyiz" lafı dillerde... Parti, geminin dümenini fırtınaya göre ustaca çeviriyor. Pekin, işe komşularıyla ilişkilerini düzelterek başladı. İstikrara ağırlık verdi. Açılmayı hızlandırdı. Böylece toplumdaki değişim talebini göğüsleyebildi... Rüzgarı karşısına değil, arkasına aldı. 
     
     Jiang Zemin çekilebilir 
     Geçenlerde Çin Komünist Partisi ÇKP bu değişimin en manidar işaretlerinden birini verdi Cumhurbaşkanı Jiang Zemin, üretime katkı sağlayan özel sektör temsilcilerinin de partiye alınmasını istedi. Böylece burjuvazi, Marksist - Leninist örgütlenmeye dahil oldu. Eylül sonu yapılacak ÇKP kongresinde 70’lik 7 Politbüro üyesinden 4’ünün yerlerini 50’lik "gençlere" bırakması bekleniyor. Çekilecekler arasında Zemin’in de bulunması büyük olasılık... Bu önlemler sayesinde muhalefeti doğmadan eritiyor Çin yönetimi... 
     Ya değişimin faturası Her yerde olduğu gibi burada da faturayı yoksullar ödüyor. O anlamda 2 Çin’den söz edilebilir Biri vitrin, diğeri arka bahçe. Lüks sokakların hemen paralelinde yakıcı bir fukaralık gözleniyor. İlk kez dilencilere ve yankesicilere rastlanıyor. Özelleştirme ile sosyal güvenlik şemsiyesi çöküyor, gelir uçurumu artıyor, işsizlik yayılıyor. Yine de Çinliler, şikayetlerini yüksek sesle dillendirmiyorlar. 
     
     Elinizi çabuk tutun 
     Hun akınlarına karşı yapıldığı söylenen Çin Seddi’ne içeriden bakınca hiç aklımıza gelmeyen bir boyut çıkıyor karşımıza Dışarıdakilere karşı bir kalkan diye bildiğimiz büyük duvarın bir işlevi daha var İçerden kaçacaklara engel olmak... İşte şimdi o duvar da yıkılıyor "Dışarı" para, yatırım, marka ile hızla içeri girerken, içerdekiler de pasaport alıp dışarı çıkabiliyor. Bundan sonra Çin’in geleceği, ÇKP yöneticilerinin esnekliğine bağlı. Değişime ayak uydurabilirlerse Çin uykusundan uyanıp bölgesinin süper güçlerinden olacak. Tavsiyem şu Asıl Çin’i görmek istiyorsanız, elinizi çabuk tutun. 
     Değişim bu hızla sürerse, olimpiyatların düzenleneceği 2008’de ülkenin Los Angeles’tan farkı kalmayacak. 
     
Çinliler tuvalete ailece girermiş...      Çin’de hacet gidermenin tarihi, ülkenin modernleşme tarihine paralel gidiyor. Eskiden aynı avluya açılan tuvaletsiz evlerin helası ortakmış. Kadın ve erkek tuvaletindekiler eski Romalılar gibi yanyana oturup sohbet ederek hacet giderirlermiş. Aralarında mahremiyet sağlayan bir duvar yokmuş yani... Kapılar açık dururmuş. Hatta Türkistan sınırında kadınlar bir köşeye çömelip çarşafın altından hacet giderirmiş. Bu işler ayıp sayılmazmış. 
     
     Çocuklar h l özgür 
     Mahremiyetin keşfiyle, tuvalette yanda hacet giderenin sadece yüzünü görebilecekleri bir duvar yükseltmişler. Modernleşme arttıkça, bu duvarın yüksekliği de artmış. Onca zaman doğal sayılan, giderek ayıp sayılmış. Bu sürecin sonunda herkes müstakil helalarda tek başına kalmış. Gerçi süper marketlerde hala aile boyu lazımlıklar satılıyor, ama artık yan yana sohbet ederek hacet gideren ailelere nadiren rastlanıyor. "Medenileşmeyen", ya da bir başka bakış açısıyla hala "doğallığını koruyan" ise çocuklar... Çocuk giysileri apış arasını açık bırakacak şekilde dikiliyor Çin’de... Çişi ya da kakası gelen çocuk böylece bulduğu ilk duvar dibine çöküp yapabiliyor. Ve popolar bir mendil darbesiyle temizleniyor. 
     
     Tüketim virüsü şimdi Çin’de 
Kadın televizyonla kendini yeniliyor      Değişimin en iyi göstergesi televizyon... Kara Murat filmlerine benzeyen Bruce Lee filmleri hala iş yapıyor ama medya yöneticileri en çok Amerikan TV dizilerinin izlendiğini söylüyor. Fransızların Ten Ten’i Çin’de Ding Dong adıyla yayımlanıyor. Kamusal Çin televizyonu da güne jimnastikle başlıyor. Sinemalarda "Yüzüklerin Efendisi" oynuyor. 
     
     Boşanmalar artıyor 
     Değişimin motoru ise kadınlar... En çok onların değiştiği gözleniyor. Bıyıksız erkekler yine gömlek - pantolon eski görünümdeler. Oysa kadınlar, özgürce tıkırdattıkları ince topuklu pabuçları ve efil efil tayyörleri içinde şık ve rahat... Boşanmalar artmış. Dünya markalarını satan dükkanlar tıklım tıklım... Hun akınlarının yıkamadığı seddi, tüketim virüsü yıkmışa benziyor. 
     
     Çin işi alışverişin kuralları 
800 yuanlık mal nasıl 90’a düşer      Burada pazarlık herkesin bildiği bir oyun. Satıcıların kolunuzdan çekmesiyle ve komik tekerlemelerle başlıyor. "Luka luka" yani "Göz at." "Çipa çipa..." yani "Çok ucuz." Satıcı pazarlığı en yüksekten açıyor. Diyelim bir heykele "800 yuan" dedi. Siz kocaman bir "Nooo" nidasıyla "50 yuan" diyorsunuz. Bu kez satıcı bir "Nooo" patlatıyor. O düşmeye başlıyor siz yükselmeye... Sonrası dayanma gücünüze kalmış. Siz 70’e çıktığınızda o 700’e iniyor ve uzlaşmaz gibi görünen bu pazarlık "makul" bir noktada sonuçlanıyor. Bu süreçte pek sık telaffuz edilen birkaç İngilizce cümle var ki öğrenmenizde yarar var Biri "Ay luuz mani" yani "Zarar ederim". Diğeri ise "Tel mi bestır prays" yani "Sen kaç vereceğini söyle". İtiş kakış sonunda 800’lük malı 90’a alıyorsunuz. 
     
     Türkiye tatili Çin’de moda 
İstanbul’da 3 gün tatil tam 68 dolar      Dünya Kupası, Türkiye’yi Çin’de moda haline getirmiş. Daha önemlisi, Türkiye’nin turizm destinasyonu ilan edilmesi. Daha önce yurttaşlarını tatil için Japonya ve Kore’ye gönderen Çin hükümeti, kapılarını Batı’ya açmış. Mayısta Çin’den ilk kafile Türkiye’ye geldi. Gerçi şimdilik gelenler İstanbul üzerinden Avrupa’ya sıçrıyorlar ama pazardan pay almak mümkün. Turizm şirketleri inanılmaz fiyatlar uyguluyor. Örneğin İstanbul’a geleceklere 3 gün her şey dahil 68 dolar fiyat veriliyor. 
     
     YARIN GELECEĞİN ÇİN’İ 
     


 GÜNCEL 










</TEXT>
</DOC>
