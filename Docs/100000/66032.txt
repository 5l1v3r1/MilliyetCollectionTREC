<DOC>
<DOCNO> 66032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/05/son/soneko13.html </URL>
<DATE> 2002/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
9.3 milyar dolarlık IMF kredisi hafta sonuna kadar kasaya girecek 
</HEADLINE>
<TEXT>

     IMF İcra Direktörleri Kurulu'nun serbest bıraktığı yaklaşık 9.3 milyar doların hafta sonuna kadar Hazine hesaplarına gireceği belirtiliyor. 
     9.3 milyar dolarlık kredinin, 
     yaklaşık 6.2 milyar dolarlık kısmı, hemen borç geri ödemesi için kullanılacak. Vadesi gelen söz konusu borcun, şartları itibarıyla maliyetinin yüksek olması nedeniyle ertelenmeyeceği ve hemen 9.3 milyar doların içinden ödeneceği vurgulanıyor. Bu arada bu yılın toplamında gelecek 10 milyar dolarlık yeni taze kaynağın 7 milyar dolarlık kısmı bütçede kullanılırken, geri kalan 3 milyar dolarlık kısım rezervlerin güçlendirilmesine ayrılacak. Bir başka veriye göre, yeni anlaşma çerçevesinde 2003 ve 2004 yılları dahil alınacak 12 milyar dolarlık taze kredinin 2 yıl üç aylık kısmı geri ödemesiz, dört yıl içinde tamamının geri ödenmesi gerekiyor. Zorunlu hallerde ise üç yıl üç aylık kısmı geri ödemesiz olurken, en geç beş yıl içinde geri ödenmesi gerekiyor. Faiz oranının ise yüzde 6.61 düzeyinde olacağı kaydediliyor. 
     
     İlk gözden geçirme Mart'ta... 
     Bu arada IMF heyetinin, İlk Gözden Geçirme ziyareti Mart ayında yapılacak. Bundan sonraki Gözden Geçirme Mayıs ayında, üçüncüsü ise Temmuz ayında gerçekleşecek. Bu yılın son gözden geçirmesi ise Ekim ayında yapılacak. 
     Her Gözden Geçirme'nin performans kriteri ve yapısal kriter niteliğindeki uygulamalar takvime bağlanarak, bu kriterlerin gerçekleştirilmesine bakılarak, diğer kredi dilimleri serbest bırakılacak. Yine her Gözden Geçirme'nin ardından IMF'ye Ek Niyet Mektupları gönderilecek. 
     Mart, Mayıs ve Temmuz aylarındaki Gözden Geçirmelerin ardından yaklaşık 1 milyar 150 milyon dolarlık dilimler serbest bırakılacak. 
     Ekim ayındaki Gözden Geçirme'den sonra ise yaklaşık 1.5 milyar dolarlık yılın son dilimi de serbest bırakılacak. 
     Ekonomik programın planlandığı gibi sürdürülmesi durumunda, IMF heyetinin 2003 ve 2004 yıllarında ise Türkiye'ye altışar aylık dönemler halinde gelebileceği belirtiliyor. 
     






</TEXT>
</DOC>
