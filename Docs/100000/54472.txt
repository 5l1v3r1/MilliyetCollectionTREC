<DOC>
<DOCNO> 54472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/28/spor/spo02.html </URL>
<DATE> 2001/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
DENİZLİ KANUNLARI 
</HEADLINE>
<TEXT>

Fenerbahçe Teknik Direktörü, pazar günü oynanacak Beşiktaş derbisi öncesi futbolcularına bir dizi yasaklar getirdi, herkesin bu kurallara uymasını istedi 
     Galibiyet hesapları 
     TÜRKİYE Kupası’nda bugün Altay ile karşılaşacak olan Fenerbahçe’yi bu maçtan çok hafta sonu yapılacak Beşiktaş derbisinin heyecanı sardı. Sahasında oynadığı son 24 maçı kazanma başarısı gösteren Sarı - Lacivertli takım, derbide de unvanını sürdürmenin hesaplarını yaparken, Teknik Direktör Denizli oyuncularıyla özel bir görüşme yaptı ve çeşitli yasaklar getirdi. 
     
     Röportaj yasağı 
     MUSTAFA Denizli, öncelikle pazar gününe kadar Beşiktaş hakkında kimsenin konuşmamasını, röportaj yapmamasını istedi. Tecrübeli hocanın yeni kanunlarına göre maç içinde rakibe sert girilmeyecek, taraftarı tahrik edici hareketlerden kaçınılacak. Hakeme kesinlikle itiraz edilmeyecek, verdiği kararlara uyulacak. Maç gününe kadar herkes özel hayatına dikkat edecek, kendine çok iyi bakacak. 
     
     Hayırlı olsun’ 
     YÖNETİM, Galatasaray’ın prensip anlaşmasına vardığı Gaziantepsporlu Batista ile ilgilenmediğini duyurdu. Kulübün resmi internet sitesi www.fenerbahce.org’da yer alan açıklamada, "Yönetim Kurulu istediği her oyuncuyu alabilecek güçtedir ve istediği oyuncuları da Fenerbahçe’ye kazandıracaktır. Batista’nın Galatasaray’a hayırlı olmasını dileriz" denildi. 
     
     Nouma sesleri 
     YENİ sezon için Andersson’un yerine santrfor arayışlarına girişen Fenerbahçe yönetimi gözünü Beşiktaş’ın eski futbolcusu Nouma’ya dikti. Hakan Şükür için de girişimlerde bulunan Sarı - Lacivertli yöneticilerin, Fransa’da top koşturan Nouma ile temasa geçtikleri belirtildi. 
     
     Rüştü korkuttu 
     ALTAY maçının hazırlıklarını dün yaptığı çalışmayla tamamlayan Fenerbahçe’de, antrenman sırasında sakatlık geçiren kaleci Rüştü herkesi korkuttu. Başarılı file bekçisinin yapılan kontrollerinde önemli bir sorunu olmadığı ve bugünkü maçta takımdaki yerini alabileceği açıklandı. Bu arada Oktay’ın Trabzonspor maçından sonra fıtık ameliyatı olacağı bildirildi. 
     
     Fatih İstanbul’da 
     Fenerbahçe’nin transfer ettiği Fatih Akyel, dün gece yarısı menajar Saffet Sancaklı ile birlikte İstanbul’a geldi. Havalimanında onlarca basın mensubu tarafından karşılanan Fatih’in gelişinde yıldız oyuncunun akrabaları ve menajeri Ahmet Bulut, gümrüklü alana girip genç oyuncuyla görüşmek isteyince Fenerbahçeliler, kaçırılma endişesiyle heyecan yaşadı. Fatih, ardından Başkan Aziz Yıldırım’ın yanına götürüldü. Sözleşmenin bugün imzalanması bekleniyor. 
     



 SPOR 

























</TEXT>
</DOC>
