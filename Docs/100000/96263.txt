<DOC>
<DOCNO> 96263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/son/sondun03.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
AB, BM ve Rusya'dan Arafat'a tam destek 
</HEADLINE>
<TEXT>

     New York'ta yapılan dörtlü toplantıda, AB, BM ve Rusya temsilcilerinin, ABD Dışişleri Bakanı Colin Powell'a, "Yaser Arafat'ı Filistin devletinin başkanı olarak gördüklerini" açık biçimde söyledikleri bildirildi. 
     Toplantıya katılan diplomatlar, "Annan, Solana-Moeller ve İvanov'tan oluşan Üçler'in Arafat'a tam destek verdiğini" ifade ettiler. 
     Waldorf Astoria otelindeki toplantıya Powell, BM Genel Sekreteri Kofi Annan, Rusya Dışişleri Bakanı İgor İvanov, AB yüksek komiseri Javier Solana ve AB dönem başkanı Danimarka Dışişleri Bakanı Stig Moeller katıldı. 
     Toplantıda, Üçler'in, Colin Powell'a "Arafat'ı destekliyoruz ve Filistin devletinin kurulması sürecinin bir an önce hayata geçirilmesini istiyoruz" mesajı verdikleri bildirildi. 
     Powell'ın, "Arafat'a sanal bir liderlik verilmesi ve icra yetkisinin hükümeti oluşturacak kişide olmasını" önerdiği, ABD Başkanı George Bush'un görüşü olan "şiddetin durması, Filistin devletinin kurulması dahil olmak üzere, diğer tüm hedeflerden önce gelir" görüşünü ortaya koyduğu öğrenildi. 
     Ayrıca, Powell, "yeni kanlı saldırının, Arafat'ın başkanlığının bir Filistin devleti kurulmasına yardımcı olmadığını" ifade etti. 
     "BM'nin Arafat'ı Filistin halkının lideri olarak tanımaya devam ettiğini" vurgulayan Annan ise "Filistin devletinin kurulması ve İsrail'in Batı Şeria'dan çekilmesinden" yana tavır koydu. 
     Toplantı sonunda yayınlanan ortak bildiride Dörtler, "Filistin bölgesinde yaşanan insani krizden duydukları kaygıyı" dile getirdiler ve "Filistinlilerin acil ihtiyaçlarını karşılamaya kararlı olduklarını" ifade ettiler. 
     





</TEXT>
</DOC>
