<DOC>
<DOCNO> 65494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/02/siyaset/siy01.html </URL>
<DATE> 2002/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam, Bush kararlı 
</HEADLINE>
<TEXT>

Başbakan Ecevit, Irak Lideri’ne mektup gönderdi "BM kararlarına uy... Kapılarını silah denetimine aç, yoksa Irak halkı zarar görür." 
     ANKARA Milliyet 

     Başbakan Bülent Ecevit, ABD yönetiminin Afganistan’dan sonra müdahale edeceği mesajını verdiği Irak Devlet Başkanı Saddam Hüseyin’e, "BM kararlarına uymazsanız Irak halkı zarar görebilir" telkininde bulundu. 
     ABD ziyaretinin ardından Saddam Hüseyin’e göndereceği bir mektubun çalışmasını uzun süredir yürüten Ecevit, dün metne son şeklini verdi. Ecevit mektubunda Saddam’ı, BM’nin kararlarına uymaya çağırırken, Bush yönetiminin kararlılığını vurguladı ve "Irak’ın kapılarını silah denetimine açması" tavsiyesinde bulundu. 
     Ecevit, mektubunda Türkiye’nin Irak’ın toprak bütünlüğü ve birliğine verdiği önemi de vurguladı. Türkiye’nin komşu bir ülkenin halkının göreceği zarardan üzüntü duyacağını da kaydeden Ecevit, Irak’ın BM ile işbirliği yapmasının önemine işaret etti. Ecevit’in mektubunda "aksi halde olumsuz gelişmelerin yaşanabileceğini" vurguladığı öğrenildi. 
     
     Mektup Dışişleri’nde 
     Dün, Dışişleri Bakanlığı Müsteşarı Uğur Ziyal ve Başbakanlık Dışişleri Danışmanı Erdal Tümer’in katıldığı bir toplantıda son şekli verilen mektup, Saddam Hüseyin’e gönderilmek üzere Dışişleri Bakanlığı’na iletildi. 
     
Şeytan ekseni’ne bir uyarı daha      ABD Başkanı George W. Bush, "ülkesi ve müttefiklerinin güvende olması için", "şeytan ekseni" olarak tanımladığı Irak, İran ve Kuzey Kore’yi bir kez daha uyardı ve bu ülkelere karşı "her türlü seçeneğin değerlendirildiğini" söyledi. Bush, Ürdün Kralı 2. Abdullah’ı kabulü sırasında yaptığı konuşmada, "Bu üç ülke, yürüttükleri kitle imha silahları geliştirme çalışmalarını çok ciddiye aldığımızı bilmelidirler" dedi. 
     



 SİYASET 















</TEXT>
</DOC>
