<DOC>
<DOCNO> 87735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/03/son/sontur03.html </URL>
<DATE> 2002/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Şişli'de İSKİ ana su borusu patladı, bazı evleri su bastı... 
</HEADLINE>
<TEXT>

     Şişli'de, İSKİ'ye ait su borusunun patlaması sonucu bazı ev ve işyerlerini su bastı. 
     Feriköy Baruthane Caddesi'nde, İSKİ'ye ait ana su borusunun gece saatlerinde patlaması sonucu, bu caddedeki Fırat Pastanesi, yanındaki Uğur Apartmanı ve bir başka bina ile Keşfi Efendi Sokak'taki Alper Ofset Matbaa Hizmetleri, çevre sokaklardaki bazı evlerin bodrum katları su baskınına uğradı. 
     Baruthane Caddesi'nin borunun patladığı bölümü de akan suyun etkisiyle çöktü. 
     Vatandaşların İSKİ'ye patlamayı bildirmesinin ardından, sular kesilerek borudan akma durdurulabildi. 
     Ev ve işyerlerindeki sular da vatandaşlar tarafından İSKİ görevlilerinin yardımlarıyla tahliye edildi. 
     Semt sakinleri, aynı boruda daha önce de patlama meydana geldiğini ve önlem alınmadığını, ayrıca suyun geç kesildiğini öne sürerek, zararlarının tazminini istediler. 
     İSKİ yetkilileri ise yapılan ihbarın ardından suyun kesildiğini, ancak patlayan boruda var olan suyun geç boşaldığını belirterek, vatandaşların da bu durumu ''suyun geç kesildiği'' şeklinde yorumladığını bildirdiler. 
     





</TEXT>
</DOC>
