<DOC>
<DOCNO> 58715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/24/son/sondun02.html </URL>
<DATE> 2001/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan uçaklarında ayakkabılar da kontroldan geçirelecek 
</HEADLINE>
<TEXT>

     ABD'de 11 Eylül terörist saldırılarıyla sıkılaştırılan havaalanı güvenlik kontrolüne, Amerikan Airlines uçağında ayakkabılarında patlayıcı bulunduran bir adamın yakalanması üzerine ayakkabı kontrolü de eklendi. 
     Bundan sonra Amerikan uçaklarına binerken yolculardan ayakkabılarını çıkarmaları da istenecek. Uygulama, İngiliz pasaportu taşıyan 28 yaşındaki Richard Reid'in, Paris'ten Miami'ye giden bir American Airlines uçağında, ayakkabılarındaki patlayıcıları kibritle ateşlemeye çalışırken yakalanmasının hemen ardından başlatıldı. 
     Amerikan Federal Havacılık İdaresi, yayımladığı yeni güvenlik bildirisinde, yolcuların ayakkabıları çıkarılarak kontrolden geçirilmesi istendi. 
     Öte yandan Federal Soruşturma Bürosu FBI yetkilileri, Reid'in daha büyük bir terörist organizasyonun parçası olup olmadığını araştırıyorlar. 
     American Airlines'ın önceki günkü 63 sefer sayılı uçağı, Reid'in etkisiz hale getirilmesinin ardından Boston'daki Logan havaalanına indirilmişti. Uçakta bulunan 183 yolcu ve 12 kabin görevlisi, Reid'in eylemini engellemişti. 
     Boston'dan bugün Miami'ye ulaşan yolcuların ifadesine göre, Reid'in spor ayakkabılarından sarkan kablolar, ilk önce bir kadın uçuş görevlisi tarafından fark edildi. Kadın görevli Hermis Moutardier, yanmış kibrit kokusu alınca, hemen durumu kaptana bildirdi ve Reid ile yüzleşti. 
     Reid, spor ayakkabısının iç kısmını kibritle yakmaya çalışırken, Moutardier engel oldu ve Reid'in ayakkabısını almaya çalıştı. Ancak Reid tarafından yere itildi. Moutardier, ikinci kez ayakkabıyı almaya çalışırken, bağırarak diğer yolculardan yardım istedi. 
     Başka bir uçuş görevlisi Cristina Jones, 1.93 boyunda ve 90 kilogram ağırlığındaki Reid ile boğuşmaya başladı. Reid, Jones'un elini ısırırken, bu sırada Moutardier saldırganın yüzüne su attı. 
     Daha sonra profesyonel basketbol oyuncusu Kwame James'in de aralarında bulunduğu yolcular, Reid'i güçlükle zaptetmeyi başardı. 
     Reid, koltuğuna bağlanırken, Amerikan Hava Kuvvetleri'ne ait iki F-15 savaş uçağı, Boston'daki Logan havaalanına ininceye kadar American Airlines uçağına eşlik etti. 
     Reid'in, 20 yıl hapis ve 250 bin dolar para cezasına çarptırılabileceği belirtiliyor. Reid, FBI'a Sri Lankalı olduğunu söylemişti. 
     






</TEXT>
</DOC>
