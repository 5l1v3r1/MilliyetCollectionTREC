<DOC>
<DOCNO> 55666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/05/son/soneko06.html </URL>
<DATE> 2001/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Okuyan ''Kademeli emeklilik yılbaşından sonra gündeme gelecek'' 
</HEADLINE>
<TEXT>

     Çalışma ve Sosyal Güvenlik Bakanı Yaşar Okuyan, kademeli emeklilikle ilgili bir taslağın henüz eline gelmediğini belirterek, yeni düzenlemenin hükümetin gündemine yılbaşından sonra geleceğini bildirdi. 
     ''Mavi Melekler Projesi'' konulu toplantıya katılmak üzere SSK'ya gelen Okuyan, burada gazetecilerin, bugün bir gazetede yer alan kademeli emeklilik düzenlemesine ilişkin haberle ilgili sorularını yanıtladı. 
     Okuyan, bu konuda çalışmaların sürdüğünü ve ellerinde birkaç taslak bulunduğunu vurgulayarak, şunları kaydetti 
     ''Bugün bir gazetede yer alan taslağı okudum. Arkadaşımızı tebrik ediyorum. Gayet güzel hazırlanmış bir öneri. Böyle bir taslak şu dakika itibariyle benim elime gelmiş değil. Bize intikal eden birşey yok. 
     Kamuoyuyla paylaşacağımız zaman netice aldığımız bir aşamada olursa, daha yararlı olur. Çünkü o zaman kamuoyunu yanlış bilgilendirmiş oluruz. Şu aşamada insanları bir beklenti içine sokarız, bu da doğru değil. Dolayısıyla belli bir netice almadan, net bir hale gelmeden o konuyla ilgili kamuoyuna Bakan olarak bir açıklama yaptığınızda, insanların beklentilerini arttırmanın doğru olacağına inanmıyorum. Kademeli emeklilikle ilgili yeni düzenleme hükümetin gündemine yılbaşından sonra gelir.'' 
     






</TEXT>
</DOC>
