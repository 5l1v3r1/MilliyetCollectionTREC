<DOC>
<DOCNO> 70917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/05/son/soneko12.html </URL>
<DATE> 2002/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakır'da bulanan kaliteli petrolün üretimine başlandı 
</HEADLINE>
<TEXT>

     Diyarbakır'ın Ergani İlçesi'nde kaliteli petrolün bulunduğu Gökiçi-1 kuyusunda üretime başlandı. 
     TPAO'nun Türkiye Petrolleri Anonim Ortaklığı Ergani İlçesi'ne 20 kilometre uzaklıkta bulunan Gökiçi Köyü'ndeki kuyuda sondaj kulesinin çıkarılması ve at başının yerleştirilmesi işlemleri tamamlandı. 
     Kaliteli olduğu için ''Arap ışığı'' olarak da adlandırılan Gökiçi-1 kuyusundaki petrolün, 34 graviteli olduğu tahmin ediliyor. 
     Üretimin bu sabah başladığı kuyudan çıkarılan petrol, önce sahada üretim tanklarına alındıktan sonra tankerlere aktarılıyor. Tankerler de petrolü Diyarbakır'ın Pirinçlik mevkiindeki TPAO'ya ait tesislere boşaltıyor. 
     Toplam 50 işçinin çalıştığı Gökiçi-1 kuyusunda sabah başlayan üretim çalışmalarında şimdiye kadar üretilen ham petroller 8 tankere doldurularak, Pirinçlik'e gönderildi. 
     Öte yandan, kuyuda üretime geçilmesi nedeniyle bir tören düzenleneceği ve törene, TPAO Genel Müdür Yardımcısı Erdal Eren'in de katılacağı belirtildi. 
     Bu arada Gökiçi-1 kuyusunda bulunan petrol medyanın ilgi odağı oldu. Üretimi İstanbul ve Ankara başta olmak üzere çok sayıda gazete ve televizyon muhabirleri izliyor. 
     TPAO, Gökiçi-1 kuyusundan 4 kilometre uzaklıkta ikinci bir kuyunun daha açılamasını kararlaştırırken, bunun için gerekli lokasyon çalışmalarına başlandığı öğrenildi. Bu kuyunun da 3 veya 4 ay içerisinde açılması tahmin ediliyor. 
     
     TPA Genel Müdürü 

     TPAO Genel Müdür Yardımcısı Can Bakiler, Diyarbakır'ın Ergani İlçesi'nde Gökiçi-1 kuyusunda çıkan petrol ile ilgili bir takım şeyler söylemek için daha erken olduğunu söyledi. 
     TPAO Genel Müdür Yardımcıları Erdal Eren ve Can Bakiler, Ergani İlçesi'ne bağlı Gökiçi Köyü'nde petrol üretiminin başladığı Gökiçi-1 kuyusundaki çalışmaları yerinde incelediler. 
     Can Bakiler, burada yaptığı açıklamada, Gökiçi-1 kuyusundan çıkarılan petrolün sürekli olarak test edildiğini ifade ederek, şöyle dedi 
     ''Petrol ile ilgili birtakım şeyler söylemek için erken. Bir kaç gün üretim çalışmalarından sonra debi ile ilgili bir şeyler söylenebilir. Sonuçlar olumlu çıkarsa burası TPAO'nun Diyarbakır'daki 7., Türkiye'deki ise 46. petrol sahası olacak.'' 
     
     Petrol köyünde sabanla tarım 

     Diyarbakır'ın Ergani İlçesi'ne bağlı Gökiçi Köyü'nde bulunan kaliteli petrolün üretimine başlanırken, köylüler tarlalarını hala sabanla sürüyor. 
     Ergani'nin Gökiçi Köyü'nde çıkan 34 gravitedeki petrolün üretimine bu sabah başlandı. Petrol üretiminin yapıldığı Gökiçi-1 Kuyusu'nun hemen yanındaki arazide, köylülerin sabanla tarım yapması ilginç bir görüntü oluşturuyor. 
     İlkel koşullarda tarım yapan köylülerden Cemal Sarıgül 38 
     köylerinde çıkan petrolden umutlu olduklarını belirtti. Köyde sağlıksız su kullandıklarını, telefon bulunmadığını ve yollarının kışın kullanılamaz hale geldiğini söyleyen Sarıgül, şöyle dedi 
     ''Köyümüzde küçük çocuklar dışında okuma yazma bilen yok. Arazimiz az ve verimsiz olduğu gibi tarım makineleri alacak gücümüz de yok. 
     Birkaç dönümlük arazim dışında sahip olduğum tek şey çiftte kullandığım at. Çıkan petrol artık bizim tek umudumuz.'' Petrolün çıkarıldığı ve mera denilen yerin kendi arazileri olduğunu ileri süren Gökiçi köylüleri ise şöyle dediler 
     ''Süremediğimiz için burası boş duruyordu. Ancak hepsi bizim arazimiz. Bundan bir gelirimiz olmazsa bile en azından iş sahibi olmayı ve köyümüzün hizmet görmesini istiyoruz. Arazimizde petrol çıkarken bizi aç ve işsiz bırakmazlar herhalde. Artık her gece petrolün rüyasını görmeye başladık. En azından iş sahibi olmayı umuyoruz.'' 
     






</TEXT>
</DOC>
