<DOC>
<DOCNO> 89880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/14/son/sonspo12.html </URL>
<DATE> 2002/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya, Hasan Şaş'ı izliyor.. 
</HEADLINE>
<TEXT>

     A Milli Futbol Takımı 2002 Dünya Kupası Finalleri'nde 2. tura çıkarak büyük sükse yaparken, tüm dünya da oynadığı futbolla göz dolduran Hasan Şaş'ı izlemeye başladı. 
     Dünya Kupası finallerinin, maçları saniye saniye futbolseverlere ulaştıran ve büyük ilgi gören resmi internet sitesi ''www.fifaworldcup.yahoo.com'', bugünkü yükselenler değerlendirmesinde, Türk Milli Takımı'nın yıldızı Hasan Şaş'ı seçti. 
     Hasan Şaş'tan övgü ile bahseden site, futbolcunun özgeçmişini verip, başarılarından söz etti. 
     Sitede yer alan yazıda, Hasan'ın 22 Nisan 1998 tarihinde Rusya maçı ile ilk milli deneyimini yaşadığı belirtilirken, 1976 doğumlu oyuncu ''Türk Milli Takımı'nın en tehlikeli kanat oyuncusu'' olarak gösterildi. 
     Hasan'ın, Galatasaray'ın 2000 yılında UEFA Kupası'nı kazandığı kadroda ve Türkiye'nin Belçika'daki aynı yıl düzenlenen Avrupa Şampiyonası'nda çeyrek finale çıkan takımında yer aldığını belirten site, Galatasaraylı futbolcunun, ''Batı Avrupa takımlarından birine yüksek bir ücretle transfer olabileceğini'' kaydetti. 
     
     TURNUVA İSTATİSTİKLERİ 

     Hasan'ın Dünya Kupası finallerindeki istatistiklerinin de verildiği sitede, bu oyuncunun iki gol atıp, iki de asist yaptığı vurgulandı. 
     Hasan'ın diğer istatistikleri ise şöyle 
     Şut 8. 
     Gollük şut 5. 
     Top kapma 9. 
     Yaptığı faul 6. 
     Yapılan faul 8. 
     Sarı kart 1. 
     Oynama süresi 270 dakika. 
     Site, Türkiye'den Hasan Şaş'ı ''yükselen değer'' gösterirken, 1998 Dünya Kupası üçüncüsü Hırvatistan'ı ise elenmesi nedeniyle düşüşte olarak nitelendirdi. 
     





</TEXT>
</DOC>
