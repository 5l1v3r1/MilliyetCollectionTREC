<DOC>
<DOCNO> 69463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/25/son/sonspo20.html </URL>
<DATE> 2002/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu yarınki maç için en büyük silah olarak hırslarını görüyor 
</HEADLINE>
<TEXT>

     Galatasaray Teknik Direktörü Mircea Lucescu, bazı futbolcularından yararlanamayacaklarını belirterek, ''Yarın mutlaka kazanmalıyız. Golü atacak oyuncumuz yoksa, hep birlikte o golü atmalıyız'' dedi. 
     Lucescu, futbolcuları Mondragon ve Bülent Kokmaz ile Florya Metin Oktay Tesisleri'nde düzenlediği basın toplantısında, Liverpool maçının önemine değinerek, ''Mutlaka gol atmalıyız, eğer oyuncularımız atamazsa, teknik heyet ve taraftarlarla birlikte hepimiz bu golü bulmalıyız'' diye konuştu. 
     Galatasaray'ın zor günlerin takımı olduğunu vurgulayan Rumen çalıştırıcı, yarın da böyle olacağını düşündüğünü söyledi. 
     Lucescu, Galatasaray'ın eksiklerinin bulunduğunu, ancak diğer oyuncuların da değerlerinin ortada olduğunu belirterek, sözlerini şöyle sürdürdü 
     ''Yarınki maçta hiçbir avantajımız yok. Rakibimiz çok iyi bir ekip ve geçtiğimiz sezon 5 kupa kazandılar. Çok değerli oyuncuları var. 
     Hızlı ataklarda tehlike yaratıyorlar. Ancak, bizim de güçlü yanlarımız var. Oyun disiplinine sadık kalıp, arkamıza da taraftarlarımızı alırsak, bunları aşacağımızı inanıyorum.'' Galatasaray olarak en büyük silahlarının hırsları olduğunu kaydeden Lucescu, ''Bizi çeyrek finale götüren kazanma ve yola devam etme hırsı en büyük silahımız'' dedi. 
     Mircea Lucescu, rakiplerinin zayıf yönlerinin de bulunduğunu, bunları en iyi şekilde incelediğini anlatarak, özellikle ölü ve hava toplarını iyi kullanmayı düşündüklerini söyledi. 
     Şampiyonlar Ligi'nde bugüne kadar oynayacakları en önemli ve zor maça çıkacaklarını belirten Rumen teknik adam, karşılaşmanın Galatasaray'ın Avrupa'daki geleceğini de etkileyeceğini dile getirdi. 
     Lucescu, bu karşılaşmada taraftarların gücüne çok ihtiyaçlarının bulunduğunu da belirtirken, ''Liverpool taraftarlarının Asla yalnız yürümeyeceksin diye bir sloganı vardır. Bu slogan tam bizim taraftarlarımız için yazılmış sanki'' diye konuştu. 
     Galatasaray'ın nasıl mali zorluklarla kurulduğunu herkesin bildiğini de söyleyen Lucescu, kazandıkları ücretler açısından Liverpollu Owen ile Victoria'yı karşılaştırdı. 
     Owen'ın bir haftada kazandığını Victoria'nın bir yılda kazanamadığını kaydeden Rumen teknik adam, ''Galatasaraylı futbolcular çok çalışıyorlar ve renk aşkıyla oynuyorlar. Sınırlarımızı biliyoruz. 
     Herkesin de bunu gözönünde bulundurması lazım'' dedi. 
     Lucescu, konuşmasında ezeli rakipleri Beşiktaş ve Fenerbahçe'ye de taş attı. 
     Rumen çalıştırıcı, bir soru üzerine, ''Türkiye'deki düşmanlarımız ve rakiplerimiz de yarın akşam bizi destekleyeceklerdir. Çünkü Galatasaray, onlar bir şey yapmadan, Şampiyonlar Ligi'ne girmelerini sağlıyor'' şeklinde konuştu. 
     Karşılaşmanın hakemlerinin kendisini ilgilendirmediğini kaydeden Lucescu, maçı sahada hakemlerin değil, futbolcuların oynayacağını belirtti. 
     Lucescu, Avrupa'da zaman zaman da kendi hatalarından dolayı olumsuzluk oluştuğunu anlatarak, şöyle dedi 
     ''Bu, deneyimsizlikten ve Türk insanının sıcak kanlı oluşundan da kaynaklanıyor. Ancak, Liverpool maçında oyuncularım soğukkanlıydılar. 
     Gördükleri 4 sarı karta da ben anlam veremedim. Ancak, anlamasam da ben Türk televizyonlarını seyrediyorum. Gayet modern giyinmiş insanlar, kavga edecek durumlara geliyorlar. Türk futbolcuların da böyle olmalarını anlıyorum.'' Gençlerbirliği ile oynadıkları maçta sahaya girmesine de değinerek, ''Sahada olan bitene tahammül edemedim'' diyen Lucescu, sözlerini şöyle tamamladı 
     ''Bir antrenör kendi silahlarını kendi çıkarları için kullanmalı. 
     Ancak, maçta elimde olmadan sahaya girdim. Her maçta gözümün önünde futbolcularımı kaybediyorum. Rakiplerimiz başka takımlara aynı sertlikle oynamıyor.'' 
     






</TEXT>
</DOC>
