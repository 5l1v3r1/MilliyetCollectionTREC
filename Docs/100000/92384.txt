<DOC>
<DOCNO> 92384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/son/sondun01.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Türkiye'nin dahil olduğu Avrupa daha güçlü olacak" 
</HEADLINE>
<TEXT>

     Kanada'daki Montreal Konferansı'na katılan Derviş, Türkiye'nin Avrupa Birliği üyelik sürecini değerlendirirken, Türkiye'nin dahil olduğu bir Avrupa'nın daha güçlü olacağını söyledi. 
     Bakan Derviş, ''Uluslararası Finansal Reformlar'' konulu oturumda yaptığı konuşmanın ardından bir soru üzerine, Avrupa Birliği'nin üyelik aşamasına gelen İrlanda, İspanya, Portekiz, Yunanistan gibi ülkelere kapılarını derhal açtığını ve bu ülkelerin AB'ye üyeliklerinin ardından yapılan yatırımlar sayesinde ekonomilerinin süratle geliştiğini söyledi. 
     Derviş, ''AB'ye üyelik sürecine hız kazandırılmasının Türkiye açısından en büyük faydası, yabancı yatırımcıların AB'ye üyelikte ne kadar kararlı olduğumuzu görerek yatırımlar konusunda kendilerini cesaretli ve emniyette hissetmeleri olacaktır'' dedi. 
     Avrupa açısından bakıldığında Türkiye'nin üyeliğinden onların da kazanç sağlayacağını vurgulayan Derviş, Türkiye'nin dinamik bir nüfusa sahip ülke olduğunu, Türkiye'nin dahil olduğu bir Avrupa'nın daha güçlü olacağını söyledi. 
     Derviş, Avrupa'nın bütün kurumlarına dahil olmuş, güçlü bir ekonomiye sahip kendine güven duyan bir Türkiye'nin doğu Akdeniz'de ve Karadeniz'de çok önemli, yapıcı roller üstlenebileceğini açıkladı. 
     Avrupa'nın, böyle güçlü bir Türkiye'ye birliği içinde ihtiyacı olduğunu ifade eden Derviş, böylece Türkiye'nin Ortadoğu ülkeleri için bir örnek teşkil edebileceğini kaydetti. 
     Türkiye'nin AB dışında da bu rolü üstlenebileceğini ifade eden Derviş, ''Eğer Türkiye AB içinde olursa, bölge barışı açısından üstleneceği rolün faydası ve etkisi iki katına çıkar'' dedi. 
     





</TEXT>
</DOC>
