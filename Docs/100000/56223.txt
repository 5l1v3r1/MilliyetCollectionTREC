<DOC>
<DOCNO> 56223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/08/son/sontur10.html </URL>
<DATE> 2001/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da yoğun yağış ulaşımı aksatıyor... 
</HEADLINE>
<TEXT>

     Antalya yöresinde, son 15 günden beri aralıklarla süren yağışlar yüzünden karayollarında ulaşım zaman zaman aksıyor. 
     Meteoroloji Bölge Müdürlüğü yetkilileri, Antalya'da son 24 saatte metrekareye 25 kilogram yağış düştüğünü belirterek, sağanak ve gök gürültülü sağanak yağmurun yarın da sürmesinin beklendiğini, 10 Aralık Pazartesi günü yağışın duracağını, 1 günlük aradan sonra yeniden başlayacak yağmurların 13 Aralık Perşembe gününe kadar sürmesini tahmin ettiklerini kaydettiler. 
     Meteoroloji yetkilileri, Akdeniz'de bugün ve yarın 7 kuvvetinde fırtına beklendiğini vurgulayarak, denizcilerin dikkatli olmalarını istediler. 
     
     Karayollarında durum... 
     Antalya ve çevresinde, son 15 gündür zaman zaman şiddetlenerek süren yağmur, şehirlerarası karayolu ve köy yollarında tahribata yol açtı. Yağmurun gevşettiği toprağın, karayoluna akması yüzünden, Antalya-Kaş ve Antalya-Korkuteli yollarında ulaşımda aksamalar oluyor. 
     Karayolları 13. Bölge Müdürü Nidai Şahinöz, A.A. muhabirine yaptığı açıklamada, dün başlayan yağmurun karayollarında henüz önemli bir hasara neden olmadığını söyledi. Şahinöz, ancak Antalya-Finike ve Antalya-Korkuteli yolunda küçük çaplı toprak kaymaları olduğunu, bölgedeki ekiplerin, karayoluna akan toprağı anında temizleyererek, ulaşımın kesintisiz sürmesini sağladıklarını bildirdi. 
     Şahinöz, Kemer'in Kiriş mevkiinde yoldaki toprak akıntısının temizlendiğini, önceki yağmurlarda, sel sularının tahrip ettiği Korkuteli karayolundaki 400 metrelik bölümde ise onarım çalışmalarının devam ettiğini açıkladı. Yine geçen haftaki yağmurlarda tahrip olan Finike-Çatallar yolundaki sanat yapılarının menfezler prefabrike olarak onarıldığını anlatan Şahinöz, ''Geçen haftaki yağmurlarda hasar gören yol ve sanat yapılarında onarım çalışmaları sürüyor. Burada, trafik servis yolundan sağlanıyor'' dedi. 
     Finike-Demre karayolunda da selin tahrip ettiği yolda çalışmaların sürdüğünü ifade eden Şahinöz, bu bölümde de ulaşımın tek şeritten verildiğini belirtti. 
     
     Dim Çayı Köprüsü'nde çökme 
     Şahinöz, yine önceki yağmurlarda, Alanya-Gazipaşa yolu üzerindeki Dim Çayı Köprüsü'nün orta ayaklarında 40 santim kadar oturma meydana geldiğini hatırlatarak, ''Köprüdeki çalışmalarımız sürüyor. Köprü, kontrollü olarak ulaşıma açık tutuluyor. Zaten, bu köprünün hemen yanındaki yeni köprünün yapımı da hızla sürüyor'' diye konuştu. 
     Şahinöz, Meteoroloji Bölge Müdürlüğü ile sürekli irtibat halinde bulunduklarını, tüm ekiplerin görev başında veya teyakkuz halinde olduğunu vurgulayarak, ''Karayolları ekipleri, sorumluluk alanımızda ulaşımda aksama olmaması için 24 saat görev başındadır'' dedi. 
     Bölge Trafik Müdürlüğü'nden alınan bilgiye göre, bu sabahtan itibaren, Antalya-Korkuteli karayolunun Cehennemderesi mevkiinde, kar yağışı ve toprak akıntısı nedeniyle ulaşım kısa sürelerle ve zaman zaman aksadı. Kemer-Kiriş mevkiinde, karayoluna akan toprak da kısa sürede temizlenerek, yol çift şeritli olarak ulaşıma açıldı. 
     






</TEXT>
</DOC>
