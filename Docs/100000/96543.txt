<DOC>
<DOCNO> 96543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/18/son/sondun24.html </URL>
<DATE> 2002/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ebu Seyyaf örgütünden ABD hükümetine '' Allah cezanızı verecek'' 
</HEADLINE>
<TEXT>

     Filipinler'de Ebu Seyyaf örgütü, Washington yönetiminin, örgütün ortadan kaldırılması için Filipinler ordusuna yardım etme çabaları nedeniyle Amerikan vatandaşlarının ''cezalandırılacakları'' uyarısında bulundu. 
     El Kaide örgütü ile bağlantısı olduğu belirtilen Ebu Seyyaf örgütünün sözcüsü Ebu Süleyman, RMN radyosunda ABD hükümetine hitaben yaptığı konuşmada, ''Er ya da geç, Allah'ım bizlerin aracılığıyla sizleri cezalandıracak'' dedi. 
     Ebu Süleyman, ''Bu dünyada değer verdiğiniz her şey, hayatlarınız ve mallarınız bizimle güvende olmayacak. Sizin için değerli olan ne varsa memnuniyetle yaratıcımıza adayacağız. Böylece bu dünyada gerçek anlamda barış ve adalet olabilir'' diye konuştu. 
     Ülkede teröre karşı ABD ve Filipinler arasında, Ebu Seyyaf örgütünün kalesi konumundaki Basilan adasında yapılan ortak tatbikatın 31 Temmuz'da sona ermesi planlandı. 
     Washington ve Manila yönetimleri, muhtemelen Ekim ayında da tatbikat yapılması için görüşmelerde bulunuyor. 
     





</TEXT>
</DOC>
