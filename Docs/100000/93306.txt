<DOC>
<DOCNO> 93306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/02/son/soneko20.html </URL>
<DATE> 2002/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da tüketiciler Euro'yu protesto için greve gidiyor... 
</HEADLINE>
<TEXT>

     İtalya'da dört tüketici derneği euro ile gelen pahalılığı protesto etmek için 5 Temmuz Cuma günü greve gideceklerini açıkladı. 
     Adoc, Adusbef, Codacons ve Federconsumatori adlı tüketici derneklerinden yapılan açıklamada ''euro ile yapılan yuvarlak hesaba karşı protesto'' sloganıyla tüketicileri 1 gün boyunca hiçbir şey almamaya davet ettiler. 
     Halka ''cüzdanlarınızı evde bırakın'' çağrısında bulunan dernek yetkilileri, ''Ulusal İstatistik Enstitüsü de euro ile fiyatların ne kadar artığını ortaya koyuyor. Tüketicilerden sürekli şikayet mektupları alıyoruz. Çoğu aile ay sonunu getiremiyor. Ekonomiyi durdurmak istemiyoruz ama bu seslere kulak verilmeli. Kurumlar bu problemi çözmeye ya istekli değil ya da kabiliyetleri yok'' dediler. 
     Açıklanan verilere göre, 1 Ocak 2002'den itibaren euro'ya geçen İtalya'da sebzelerin yüzde 16.1, gazetelerin yüzde 14.7, meyvelerin yüzde 11, banka hizmetlerinin yüzde 7.5, şans oyunlarının yüzde 6.6, otellerin yüzde 5.6, cafelerin yüzde 5.1 oranında zamlandığı belirtildi. 
     Euro'ya geçişte en fazla zam yapılan ürünlerin başında İtalyanların meşhur pizzaları gelirken, pizza fiyatlarında yüzde 20 civarında artış olduğu kaydedildi. 
     





</TEXT>
</DOC>
