<DOC>
<DOCNO> 90077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/16/ekonomi/eko04a.html </URL>
<DATE> 2002/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
9,000'lerde tutunmayı deneyebilir 
</HEADLINE>
<TEXT>

Kısa ve uzun vadeli göstergeler endeksin destek bölgelerinde bulunduğunu gösteriyor 
     Zeynep Candan AKTAŞ 

     10,000 desteğinin kırılmasıyla destek arayışına giren endeksin 9,500'deki tutunma çabaları da sonuçsuz kaldı. Haftanın son günü 9,339 puan ile son sekiz ayın en düşük seviyesi görülmüş oldu. Endeksin kısa vadeli göstergeleri aşırı satım bölgelerinde düşüş eğilimini sürdürüyorlar. 
     Uzun vadeli göstergelerin de son bir yılın en düşük seviyelerine gerilemesi ve kısa vadeli alçalan kanalın desteğinin 8,800'lerden geçmesi endeksin 9,000'lere doğru güçlenebileceğinin sinyallerini veriyor. 
     
     İlk destek 9,000-8,800’de 
     Son durumda endeks uzun vadeli düşüş eğiliminde destek arayışlarını sürdürüyor. Burada ilk destek seviyeleri de 9,000 ve 8,800 seviyeleri olarak karşımıza çıkıyor. 
     Hafta içinde özellikle bankacılık sektöründe yaşanan satış baskısı son gün yoğunluğunu artırdı. BDDK'nın bankacılıkta beklenen sermaye artışı ihtiyacının beklenenlerin altında 145 milyon dolara indiğini açıklamasına rağmen, yabancı derecelendirme kuruluşlarının sektörü yine de zayıf olarak nitelemesi mali sektör hisselerinin büyük bir kısmında desteklerin aşağı kırılmasına neden oldu. 
     Kasım 2000’de bankacılıkta yaşanan patlamanın ardındaki değişim süreci birçok bankanın kapanmasına, tasfiye olmasına ve birleştirilmesine neden oldu. Halen birleşme ve satınalmalarla devam eden bu süreçte sektörün güçlenmesine katkıda bulunacak önlemler alınmaya çalışılıyor. Yaklaşık altı aydır bankalar gerçek durumlarını ortaya koyacak şeffaf bilançolarını hazırlamaya çalışıyorlardı. 
     Banka bilançolarının İMKB'nin performansına etkisi ise açıklanan bilançolarla negatif oldu. Perşembe günkü kapanışı itibariyle İMKB 100'ün 22 seviyelerinde görülen F K oranları cuma günü banka bilançolarının verilere ilave edilmesiyle 60 seviyelerine yükseldi. 3 aylık bilançoların girilmesi de oranların yükselmesine neden olabilir. 
     
     Dirençler 10,000-10,400’de 
     Bu durumda teknik açıdan destek bölgelerinde bulunan endeksin mali açıdan çok ucuz olduğunu söyleyebilmek güç. Bankaların sermaye ihtiyacının giderilmesi için sermaye artışına ihtiyaç var. Yani piyasanın arz tarafı güçleniyor. Talep yönünün güçlenmesini sağlayabilecek ekonomik gelişmeler siyasetin gölgesinde kalıyor. 
     Önümüzdeki hafta için endeksin destekleri 9,000 ve 8,800'de iken dirençler 10,000 ve 10,400 seviyelerinde bulunuyor. 
     Bol kazançlı haftalar dileğiyle. 
     



 EKONOMİ 
















</TEXT>
</DOC>
