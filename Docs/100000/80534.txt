<DOC>
<DOCNO> 80534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/26/son/sondun08.html </URL>
<DATE> 2002/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'den de El Kaide için para ve adam toplanmış 
</HEADLINE>
<TEXT>

     11 eylül saldırılarının planlanmasına katkıda bulunduğu öne sürülen İmad Yarkas adlı kişinin, El Kaide hesabına adam ve para toplamak üzere Türkiye'ye de geldiği bildirildi. 
     New York Times gazetesi, Suriye'nin Halep kentinden olan Yarkas'ın geçen Kasım ayında tutuklandığını ve yapılan sorgusu sonunda Türkiye'nin yanı sıra İngiltere, Belçika, Danimarka, İsveç, Endonezya, Malezya ve Ürdün'e giderek El Kaide için adam ve para toplamaya çalıştığını yazdı. 
     El Kaide'nin Avrupa'daki kasası olduğu bildirilen ve İspanya'da tutuklanan Suriye kökenli Galib Kalaj Zuaydi'nin de, işlettiği emlak ve inşaat şirketleri aracılığıyla kazandığı paranın bir bölümüyle, Türkiye, Suudi Arabistan, Suriye, Ürdün, Çin ve Filistin'deki El Kaide faaliyetlerini finanse ettiği gazetenin haberinde belirtildi. 
     Polis, Zuaydi'nin başta Chicago olmak üzere ABD'nin çeşitli kentlerine para yolladığının saptandığını da açıkladı. İspanyol yetkililer, Zuaydi'nin İspanya'daki şirketlerinin El Kaide hesabına çalışan paravan şirketler olduğunu bildirdiler. 
     





</TEXT>
</DOC>
