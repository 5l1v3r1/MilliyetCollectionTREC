<DOC>
<DOCNO> 69205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/24/guncel/gun02.html </URL>
<DATE> 2002/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Devir imaj devri 
</HEADLINE>
<TEXT>

Türk imaj maker’ Uğur Develi’ye göre, Tarkan karizmatik, Sakıp Sabancı’nın hata yapması zor... Peki siz nasıl bir imaj isterdiniz 
     ELİF KORAP İstanbul 

     İmaj, markalaşmanın ön adımı. Günümüzde, yalnız kurumların değil, kişilerin de marka olma çabası söz konusu. Artık bu konuda Türkiye’de de tıpkı yurtdışında olduğu gibi profesyonel şirketler sizin için bir imaj yaratıyorlar. İmaj maker’a gidiyor ve hayattaki amacınızı söylüyorsunuz. Sizin için diksiyonunuzun nasıl olması gerektiğinden saç renginize kadar pek çok ayrıntıyı içeren ayrıntılı bir çalışma yapıyorlar. Sekiz aylık bir süreçte istediğiniz imaja sahip oluyorsunuz. 
     
     Herkesin doğal imajı var 
     Kurumsal ve bireysel imaj çalışması yapan ve danışmanlık hizmeti veren Hermes Yönetim Danışmanları ve Eğitim Merkezi Genel Koordinatörü Uğur Develi ve İmaj Geliştirme Uzmanı İnci Beydeşman, konuya ilişkin bilgiler verdiler ve son günlerin gündemdeki isimlerinin toplum üzerindeki imajlarını değerlendirdiler. 
     Beydeşman, hayattan beklentisi olan herkesin bir imajının olması gerektiğini belirtiyor. Her insanın doğal bir imajının da varolduğunu söyleyen Beydeşman, ancak bunun pantolon ceket değiştirmekle olmayacağını, imajın yaşam kalitesinin artması anlamına geldiğini anlatıyor. 
     
     Tüm ayrıntıları bilmeli 
     Beşdeşman, imaj maker’ın çalıştığı kişiyi çok iyi tanıması gerektiğini ve onun diksiyonundan saçına kadar tüm ayrıntıları tartışarak belirlemesi gerektiğini ifade ediyor. Develi ise Türkiye’de imajın iki temel üzerinde başarılı olduğunu savunuyor. Develi, bu konuda şunları söylüyor "Genelde iki temel üzerine oturtulan imaj başarılı oluyor. Ya sizden biriyim’ ya da örnek alınacak biriyim’. Ancak imaj yaratılırken altının boş kalmaması, yani kişinin yarattığı imaja uygun biri olması gerek." 
     

</TEXT>
</DOC>
