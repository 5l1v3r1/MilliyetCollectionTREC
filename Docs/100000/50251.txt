<DOC>
<DOCNO> 50251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/02/son/sontur10.html </URL>
<DATE> 2001/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanı "Kıbrıs konusunda çok keskin bir karar alabilir" 
</HEADLINE>
<TEXT>

     Dışişleri Bakanı İsmail Cem, Avrupa Birliği'nin, Kıbrıs'ta bütün tarafların üzerinde anlaştığı bir çözüm bulunmaksızın, Güney Kıbrıs Rum Yönetimi'ni Kıbrıs'ın tek temsilcisi olarak üye alması durumunda, ''çok ciddi ve çok kökten bir hareketi yapmak durumunda'' olacağını söyledi. Türkiye'nin Kıbrıs meselesini kendi oluruna bırakmak gibi bir yaklaşım içinde olmadığını ifade eden Cem, Türkiye'nin, Kıbrıs'ta konfederasyon modelinin gerçekleşmesi için ciddi şekilde çalıştığını bildirdi. 
     Dışişleri Bakanlığı'nın 2002 Yılı Bütçesi, TBMM Plan ve Bütçe Komisyonu'nda kabul edildi. Bakanlığı bütçesi üzerindeki eleştirileri yanıtlayan Dışişleri Bakanı İsmail Cem, AB üyeliğinin, Türkiye'nin iki büyük hedefinden biri olduğunu belirterek, ''Bunu ciddiye aldık ve burada belli bir gelişme de sağladık. AB-Türkiye ilişkilerinin, Helsinki'den başlayarak fena sayılmayacak bir tempoda ilerlediği bir gerçektir'' dedi. 
     AB ile ilişkilere iyimser veya karamsar değil objektif ve gerçekçi baktıklarını kaydeden Cem, AB ile ilişkilerin sadece Türkiye'ye değil AB'ye de bağlı bir süreç olduğunu vurguladı. Bu süreç içinde zaman zaman bazı sıkıntılar çıktığını anlatan Cem, Avrupa Konvansiyonu toplantısı konusunda Türkiye'ye bir ayırım yapılacağını zannetmediğini söyledi. Cem, ''Avrupa Konvansiyonu denen hadise çok belirleyici, çok hayati bir olay değildir ama Türkiye'ye ayırım yapılacaksa o zaman bizim açımızdan çok ciddi bir hadiseye dönüşür'' diye konuştu. 
     
     Kıbrıs sorunu 

     Dışişleri Bakanı Cem, Helsinki ve Katılım Ortaklığı Belgesi'nde Kıbrıs konusunun Türkiye'nin önüne bir koşul olarak getirilmediğini, ancak işin gerçeğinde, Kıbrıs konusunun geleceğine bakışta Avrupa Birliği ile Türkiye arasında ciddi bir mesele bulunduğunu vurguladı. 
     Cem, konuşmasını şöyle sürdürdü 
     ''AB ile aramızdaki mesele, AB'nin Güney Kıbrıs Rum Yönetimi'ni sanki bütün adanın tek temsilcisiymiş gibi üye almak hazırlığından kaynaklanmaktadır. Bunu defaatle söyledik. Eğer AB Kıbrıs'ta bütün tarafların üzerinde anlaştığı bir çözüm bulunmaksızın Güney Kıbrıs Rum Yönetimi'ni Kıbrıs'ın tek sözcüsü, tek hükümeti, tek temsilcisi gibi üye alır ise Türkiye buna karşı çok ciddi ve çok kökten bir hareketi yapmak durumundadır. Bunu fevkalade net söyledik. Hatta bir seferinde Peki nedir yapılacak olan diye sorulduğunda, Bunun limiti olmaz 
     diye cevap verdim.'' Türkiye'nin Kıbrıs'taki amacının, ''iki egemen birimden, varlıktan oluşan her biri kendi içinde kendi organizasyonuna sahip iki egemenlikten oluşan bir konfederasyon olduğunu'' vurgulayan Cem, ancak böyle bir modelin hem Kıbrıs'ın gerçeğine hem de iki tarafın hassasiyetine cevap verebileceğini söyledi. 
     
     Konfederasyon için çalışıyoruz 

     Cem, Türkiye'nin Kıbrıs meselesini kendi oluruna bırakmak gibi bir yaklaşım içinde olmadığını ifade ederek, şöyle devam etti 
     ''Biz konfederasyon modelinin, anlayışının, çerçevesinin gerçekleşmesi için ciddi şekilde çalışmaktayız. Muhataplarımıza da şunu söylemekteyiz. Bu çözüme ulaşamazsak hakikaten tatsız bir durum doğacaktır. Bundan herkesin canı sıkılacak, herkesin ziyanı olacaktır. 
     Böyle bir durumda Türkiye'nin başkalarına kıyasla belki daha fazla sıkıntısı olacaktır, daha fazla sıkıntılar üstlenmek durumunda kalacaktır ama bilin ki bunun başka yolu yoktur. Eğer bir anlaşma olmaz da adanın tek hükümeti diye Kıbrıs Rum Yönetimi'ni üye alır iseniz, Türkiye buna karşı kendi menfaati, Kıbrıs Türklüğünün menfaati, Doğu Akdeniz'in dengeleri bağlamında gereğini yapacaktır.'' Orta Asya'daki dengelerin Türkiye'nin ve Türk cumhuriyetlerinin lehine sonuç yaratabilecek şekilde geliştiğini kaydeden Cem, muhalefet milletvekillerinin, Türkiye'nin Ortadoğu politikası konusundaki eleştirilerini ''haksız'' olarak niteledi. 
     Cem, Japonya'nın, Türkiye'yi turistler açısından yeterli güvenlikte olmadığı yolundaki açıklamasını da eleştirdi. Cem, bu konuda yapılabilecek her şeyi yaptıklarını da ifade ederek, ''Böyle bir şeyi Japonya gibi ciddi bir ülkeye yakıştıramadık. Umarım, Japonlar, bu yaklaşımlarından vazgeçerler'' dedi. 
     Bakan Cem, milletvekillerinin sorusunu yanıtlarken de hükümetin şu anda başka bir yere asker göndermek gibi bir düşüncesi olmadığını söyledi. 
     Cem, Türkiye'nin, Afganistan'daki bir barış gücünün içinde yer alıp almayacağı sorusuna da bunun o günün koşullarına bağlı olduğu karşılığını verdi. Cem, ''Türkiye kendi değerlendirmesiyle, böyle bir görev yapmasına elverişli bir ortam görürse, böyle bir elverişli siyasal ortamda gelişecek siyasal yapılanmaya kendi katkısını getireceğini görmekteyse, Afgan halkına faydası olacaksa elbette o barış gücünde yer alır. Eğer bu koşullar yoksa, Türkiye sadece bir barış gücünün içinde misafir sanatçı gibi yer almayı düşünmez'' diye konuştu. 
     






</TEXT>
</DOC>
