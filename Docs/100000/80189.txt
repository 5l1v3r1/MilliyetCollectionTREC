<DOC>
<DOCNO> 80189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/24/son/sonspo23.html </URL>
<DATE> 2002/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Divan Kurulu, 14 yaşındaki üyenin üyeliğini düşürdü 
</HEADLINE>
<TEXT>

     Beşiktaş'ta muhalefetin geçen pazartesi günü video görüntüleri eşliğinde düzenlediği basın toplantısında, usulsüz üye yapıldığı ve seçimlerde şaibe olduğu iddialarına, divan ve seçim sicil kurulu yanıt verdi. 
     Kongre divan başkanı Erdoğan Tuncer, divan kurulu başkanı Gazi Akınal ve seçim sicil kurulu üyeleri, Akaretler'deki kulüp binasında basın toplantısı düzenledi. 
     Erdoğan Tuncer, son seçimdeki başkan adayı Hasan Arat'ın ''Beşiktaş'ta hukuk çiğnenmiştir, genel kurula şaibe karışmıştır'' sözlerini hatırlatarak, ''Beşiktaş seçim genel kurulunda en ufak bir şaibe yoktur. Şaibe diyenler bunun altında kalır'' dedi. 
     Seçimde oy kullanacak üye listelerinin seçim öncesi Hasan Arat'a iletildiğini belirten Tuncer, şunları söyledi 
     ''Ayrıca seçimde boş oylar var diye itirazda bulundular. Seçimi durdurup hemen ikazda bulunduk. Sonuçta 1 tane bile boş oy çıkmadı. 
     Böyle bir iddia Beşiktaş genel kurul üyelerini hafife almak demektir. 
     Ayrıca seçim sonuçlarına herhangi bir itiraz yapılmamış ve kendi gözlemcileri Ahmet Akpınar da sonuç tutanağını imzalamıştır. Genel kurul sonucuna itiraz etmeksizin şaibe var denilmesi yanlıştır.'' 
     
     14 yaşındaki üye 

     Muhalefetin 14 yaşındaki K.G.'nin kulübe üye yapıldığı yönündeki görüntü ve iddialarını da yanıtlayan Tuncer, ''Yaptığımız incelemede böyle bir kişinin kulübe üye olduğunu saptadık ve üyeliğini hemen düşürdük'' dedi. 
     K.G.'nin 22 Mart 2001 tarihinde Beşiktaş'a üye olduğunu hatırlatan Tuncer, ''O dönemde tüzük değişikliği yapılmamıştı ve beyan esasına bakılıyordu. Bu nedenle sadece beyana bakılıp, K.G. kulübe üye yapılmıştır. Ayrıca seçim öncesinde S.K. isimli bir üyenin de yaşı tutmadığı saptanmış ve üyeliği hemen düşürülmüştür'' diye konuştu. 
     
     "Seçim 793 oy farkla bitti" 

     Tuncer, 31 Mart'ta yapılan seçimin 793 oy farkla bittiğini, dolayısıyla yaşı tutmayan bu üyenin kullandığı oyun birşeyi değiştirmeyeceğini bildirdi. 
     Bu durumlarda sicil kurulunun gereken hassasiyeti gösterdiğini ve tüzükteki 8. maddenin M fıkrası uyarınca K.G.'nin hemen üyelikten çıkarıldığını vurgulayan Tuncer, ''793 oy farkla biten bir seçimde, 1 üyenin oyunun yanlış olması, o seçimi iptal ettirmez'' dedi. 
     Muhalefetin sürekli ''şaibe var'' diyerek, bunu ağzına sakız yapmasının Beşiktaş'a yara verdiğini, bu konuların kamuoyu önünde tartışılmaması gerektiğini savunan Tuncer, şöyle devam etti 
     ''Eğer bunu gelecek seçim için kullanıyorlarsa çok yazık. 
     Konuşmalarına söylemlerine dikkat etsinler. Kimse Beşiktaş'ı yıpratarak, bunaltarak olağanüstü seçime götüremez. Eğer olağanüstü seçim istiyorlarsa bunun yolu var, imza toplasınlar. Yoksa Beşiktaş'ı kamuoyu önünde dillerine sakız yapmasınlar.'' 
     
     "Fenerbahçe ve Galatasaraylı üyeler" 

     Muhalefetin kulübe Fenerbahçeli ve Galatasaraylı kişilerin üye yapıldığı yönündeki video görüntülerine de değinen Tuncer, ''Kimsenin alnında Fenerbahçeli veya Galatasaraylı diye yazmıyor. Eğer bir üyemizin başka bir kulübe üye olduğunu saptarsak, onu üyelikten atamıyor, sadece üyeliğini askıya alıyoruz. Ancak başka bir kulübe üye olmadan, bizim kulübe üye olanları vicdanlarına bırakıyorum. Bir kişinin hangi takımı tuttuğunu röntgen filmi çekerek anlayamazsınız. 
     Ayrıca Fenerbahçeli olduğunu iddia eden ve görüntüleri yayınlanan kişinin, son 2 yılda değil 1995 yşılında kulübe üye yapıldığını saptadık. Beşiktaş ismi üzerinden kimse prim yapmaya kalkmasın'' DİYE konuştu. 
     Divan kurulu üyesi Cemil Ulusel ise, muhalefetin video görüntülerinde yer alan ve Galatasaray ile Fenerbahçe'yi tuttuğunu belirten kişileri üyelikten atacaklarını söyledi. 
     Ulusel, divan kurulunun kısa süre içinde toplanacağını ve bu görüntüleri ihbar kabul ederek, gerekenleri yapacaklarını söyledi. 
     





</TEXT>
</DOC>
