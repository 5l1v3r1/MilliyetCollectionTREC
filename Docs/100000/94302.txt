<DOC>
<DOCNO> 94302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/ekonomi/aeko.html </URL>
<DATE> 2002/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçim için ziller çaldı, TÜSİAD turlara başladı 
</HEADLINE>
<TEXT>

TÜSİAD Yönetim Kurulu üyeleri bugün Tayyip Erdoğan’la öğle yemeğinde buluşuyor. Patronlar, hafta içinde tüm liderlerle başta AB ve seçim konuları olmak üzere toplantılar yapacak 
     EYLEM TÜRK 

     Türk Sanayici ve İşadamları Derneği TÜSİAD Yönetim Kurulu bugün öğle yemeğinde AKP Genel Başkanı Tayyip Erdoğan ile bir araya gelecek. AKP’den üç kişinin katılacağı yemek Ceylan Oteli’nde düzenlenecek. 
     Ekonomik ve siyasi konuların gündeme geleceği yemekte ana gündem maddesi dün MHP Genel Başkanı Devlet Bahçeli tarafından gündeme getirilen erken seçim tartışmaları olacak. Avrupa Birliği konusunda Meclis’te kilit noktaya gelen ve anket sonuçlarına göre olası bir seçimde başarılı olacağı iddia edilen AKP’ye görüşme teklifi TÜSİAD tarafından yapıldı. 
     TÜSİAD Yönetim Kurulu Erdoğan’ı Ankara’da ziyaret etmek istedi. Ancak Erdoğan’ın İstanbul’da önceden yapılmış bir programı olduğundan görüşme İstanbul’a alındı. Görüşmeye AKP’den Erdoğan’ın yanısıra Genel Başkan Yardımcısı Abdullatif Şener ile partinin kurucularından Turan Çömez katılacak. AKP’nin ikinci adamı Abdullah Gül ise yurtdışında olduğundan yemeğe katılamayacak. 
     
     Yarı açık görüşme 
     Yönetim Kurulu Başkanı Tuncay Özilhan başkanlığındaki TÜSİAD heyetinin ise, Başkan Yardımcıları Mustafa Koç, Ömer Sabancı, Aldo Kaslowski, üyeler M. Ali Babaoğlu, Cem Duna, Şadi Gücüm, Şerif Kaynar, Oktay Varlıer, Lütfi Yenel ile Genel Sekreter Haluk Tükel’le yemeğe katılacak. AKP’den verilen bilgiye göre görüşmenin yemek kısmı basına açık olacak. Ancak ardından yapılacak görüşme basına kapatılacak. 
     
Başbakan’la perşembe günü görüşecekler      TÜSİAD Yönetim Kurulu, diğer parti liderleri ile de bir araya gelecek. Perşembe günü Recai Kutan ve Başbakan Ecevit ile görüşücek. TÜSİAD’ın, ANAP Genel Başkanı Mesut Yılmaz, MHP Genel Başkanı Devlet Bahçeli, DYP Genel Başkanı Tansu Çiller, CHP Genel Başkanı Deniz Baykal ve Dışişleri Bakanı İsmail Cem ile bir araya gelerek görüşme yapması bekleniyor. Bütün temaslarını Ankara’da yapacak olan TÜSİAD, sadece Tayyip Erdoğan’ın çalışma takvimine uymaması nedeniyle İstanbul’da görüşecek. 
     



 EKONOMİ 



















</TEXT>
</DOC>
