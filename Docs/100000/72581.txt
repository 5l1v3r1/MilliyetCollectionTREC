<DOC>
<DOCNO> 72581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/son/sonspo14.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski hocası Özberk ve Gaziantepliler Lima'yı anlatıyor... 
</HEADLINE>
<TEXT>

     Avrupa Şampiyonlar Ligi'nde dün gece yapılan AS Roma-Galatasaray karşılaşmasının ardından çıkan olaylarda ön planda görülen Brezilyalı futbolcu Lima'nın, bir dönem formasını giydiği Gaziantepspor'un yöneticileri, eski oyuncularının yaptıklarına anlam veremediklerini söylediler. 
     Gaziantepspor Teknik Direktörü Sakıp Özberk, Lima'nın eğitiminin zayıf olduğunu belirterek, ''Lima, Brezilya'nın Amazonlar bölgesinde, ulaşımı olmayan bir yerleşim biriminde doğmuş ve yetişmiş. Bildiğim kadarıyla ilköğretim düzeyinde bile diploması yok, ancak iyi bir futbolcu olmuş'' dedi. 
     Lima'nın futbolculuğunun fizik gücüne dayalı olduğunu kaydeden Özberk, şu değerlendirmeyi yaptı 
     ''Lima, çok güçlü, çok koşan, ancak teknik kapasitesi zayıf bir oyuncuydu. 1996-1997 sezonunda Gaziantepspor'u çalıştırdığım sırada kadroda olan Lima, saha içinde çok hızlı olduğu için kontrolünü çok iyi beceremez ve sahada geçilmesi zor bir oyuncuydu. Ama saha dışında tün arkadaşları onu çok severdi. Dün akşam yapılan karşılaşmanın ardından yaşanan olayları yadırgadım. Gerçi, olayların nedenini de tam bilmiyoruz. Karşılaşma içinde bizlerin de Lima ile diyaloğu iyi değildi. Ama iyi futbolcuydu ve herkes tarafından da sempatik bulunurdu.'' Gaziantepspor Kulübü Basın Sözcüsü Kamil Gereçci ise Lima'nın futbolculuğuna ve saha dışındaki davranışlarına hiç kimsenin söyleyeceği olumsuz bir söz olamayacağına dikkati çekti. 
     ''Lima, burada kişiliğiyle de düzgün birisiydi'' diyen Gereçci, saha içinde agresif olan Lima'nın, Gaziantepspor için elinden gelen çabayı gösterdiğini kaydetti. 
     
     "Eski oyuncumuz adına üzüldük" 
     Gaziantepspor Kulübü Başkanı da olan Celal Doğan ise olaylara neden olduğu öne sürülen ve 4 sezon önce Gaziantepspor'da oynayan Lima'nın, bu görüntüde olmasını yadırgadıklarını ifade etti. 
     ''Lima bizde oynadığı sırada bu görüntülerde, hırçın ve kavgacı yapıda değildi'' diyen Doğan, sözlerini şöyle sürdürdü 
     ''Bizde oynadı, hoş ve tatlı çocuktu, espiriliydi. Arkadaşları ile uyum içerisindeydi. Böyle bir olaya şahit olmadık. Ama ne olursa olsun dünkü maç sonrası çıkan olaylara neden olması, kavgacı görüntüsü bizleri üzdü. Eski bir oyuncumuzun görüntülerinden çok büyük üzüntü duyduk, demek ki onu tanıyamamışız.'' 
     






</TEXT>
</DOC>
