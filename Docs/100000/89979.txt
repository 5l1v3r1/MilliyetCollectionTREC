<DOC>
<DOCNO> 89979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/15/spor/ydenizli.html </URL>
<DATE> 2002/06/15/ </DATE>
<TIME>  </TIME>
<AUTHOR> MUSTAFA DENİZLİ  </AUTHOR>
<HEADLINE>
Başla devam et bitir 
</HEADLINE>
<TEXT>

Japonya’nın grafiği aşağıya eğri çiziyor. Rakibi devirecek bölüm, oyunun üçüncü devresidir. Onun içindir ki, başlayacak, devam ettirecek ve bitirecek futbolcu tercihleri, bizim için çok önemli 
     Görüldü ki, Türk Milli Takımı asgari altı puan alacağı gruptan, dört puanla çıktı. Bu da bize yetti. Şimdi rakip Japonya. Aslında ilk maçtan sonra grubun Japonya ve Belçika tarafından paylaşılacağı belliydi. 
     Bugün itibarı ile grubun en formda ekibi Belçika... Japonya’nın rakip olmasında avantaj ve dezavantajlar iyi kullanılmalı. Çünkü grafikler değişiyor. Japonya turnuvaya başladığı görüntüsünden uzaklaştı. Yani grafiği aşağıya eğri çiziyor. Türkiye ise tersine. Kötü başlangıcın ardından, Çin karşısında nispeten iyi oyun ve düzelen moraller var. 
     Çeyrek final oynamak istiyorsak, kendi takımımızı ve oyun şeklimizi bir kez daha gözden geçirmemiz lazım. Yükselen değer Emre Belözoğlu’nun olmaması dezavantaj. Emre Aşık’ın olmaması defansta yeni bir arayışı gerektirecek mi Bunu teknik adamlarımız mutlaka çözecek. 
     Japonya maçının stratejisi şu başlamak, devam etmek ve bitirmek... Bu üç ana konuyu çok çok iyi analiz etmemiz lazım. Japonya’nın lehine gibi gözüken faktörleri aleyhine çevirebiliriz. Coşkulu seyircisi olmasına rağmen pasifize edilebilir tarafları çok. Bu da oyunun temposu ve topa sahip olmakla mümkün. Japonya karşısında oyuna yüksek tempo ile başlamamamız lazım. Kontrolu elinizde tuttuğunuz takdirde oyunu ve tribünleri istediğiniz gibi yönlendirebilirsiniz. Japonya’yı bilinçsiz ataklara çıkartabilecek atmosfer oluşacaktır. Bundan yararlanmamız gerekir. 
     Japonya maçının kazanılacak bölümü, oyunun üçüncü kademesidir. Onun içindir ki başlayacak, devam ettirecek ve bitirecek futbolcu tercihleri, bizim için çok önemli. 
     Japonya gerçekten çok mücadele eden, kazanma hırsı olan, topu çabuk kullanmak isteyen, ama aynı zamanda acemiliği olan bir ekip. Biraz telaşa düştüklerinde oyun disiplininden uzaklaşıp, rakibe pozisyon veriyorlar. 
     Her şeye rağmen Nakata, Japonya’nın yönlendiricisi. Alan markajı ile oynadığımız taktirde etkinliklerini asgariye indiririz. Özellikle çabuk yön değiştirdiğimiz zamanlarda büyük avantaj yakalayacağız. Burada kanatlarda görev yapacak oyuncularımızı, özellikle geriden çıkacakları, çok iyi kullanmamız lazım. 
     Hakan Şükür’ün olumlu yönde giden bir görüntüsü var. Önemli silah olacaktır. Bunun için de orta sahadan ve kanatlardan ona destek verilmesi gerekir. Bu yardımı sağlarsak, Japonya maçında Hakan bizim en önemli asist oyuncumuz olacaktır. Hakan’dan ne kadar gol bekliyorsak, gol pozisyonu üretmemizde en önemli kozumuz da olacaktır. 
     Yine tekrar ediyorum Türkiye’nin bu turda da, bundan sonra çıkacak rakipte de şansı büyük ölçüde devam ediyor. Görüldü ki bu turnuvanın favorisi durumuna gelen Brezilya, bizi düşündüğümüz kadar zorda bırakan bir ekip olmadı. O da turnuvanın grafiği giderek yükselen bir ekibi. Kısacası Brezilya kadar zorlu bir rakiple bundan sonraki turlarda karşılaşmayacağız. Bu da bizim için kullanılması gereken bir konudur. 
     



 SPOR 




































</TEXT>
</DOC>
