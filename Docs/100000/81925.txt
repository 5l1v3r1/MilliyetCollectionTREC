<DOC>
<DOCNO> 81925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/03/son/sontur06.html </URL>
<DATE> 2002/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Plastik fabrikası yandı, bir itfaiyeci yaralı... 
</HEADLINE>
<TEXT>

     Bağcılar'da, bir plastik fabrikasında çıkan yangın, büyük çapta maddi hasara yol açtı. Yangına müdahale eden bir itfaiye eri yaralandı. 
     Güneşli Evren Mahallesi Gülbağ Caddesi'nde bulunan, İzzet ve İbrahim Şendağ'a ait ''Şendağ Plastik Sanayi ve Ticaret Limited Şirketi''ne ait fabrikanın 2. katındaki boyama makinesinde, sabah saatlerinde yangın çıktı. 
     Plastik malzemelerin alev alması sonucu kısa sürede büyüyen yangın, fabrikanın 3. katına da sıçradı. 
     Kocasinan itfaiye grubunun müdahalesi yeterli olmayınca Bağcılar, Sefaköy ve Fatih itfaiye ekipleri de olay yerine geldi. 
     İtfaiye, içinde parlayıcı ve patlayıcı plastik malzemeler bulunan fabrikada meydana gelen patlamalar nedeniyle yangına güçlükle müdahale edebildi. 
     Uzun süren çalışmalar sonucu itfaiye ekiplerince konrol altına alınan ve fabrikada büyük çapta maddi hasara yol açan yangın, çevredeki binalara sıçramadan söndürüldü. 
     Bu arada, yangın sırasında meydana gelen patlamalar nedeniyle fırlayan cam parçalarından Ahmet Bot isimli itfaiye eri yaralandı. 
     Yangın sırasında bazı itfaiye görevlileri de dumandan etkilendi. 
     Bakırköy Devlet Hastanesi'ne kaldırılan itfaiye eri Bot, tedavisi ayakta yapıldıktan sonra taburcu edildi. 
     Dumandan etkilenen diğer itfaiye görevlilerine ise, olay yerinde bulunan ambulansların içinde müdahale edildi. 
     Öte yandan, plastik torba ve benzeri malzemeler üretilen fabrikada çıkan yangın sırasında meydana gelen patlamalar nedeniyle çevredeki vatandaşlar da korkulu anlar yaşadı. 
     Yetkililer, yangının çıkış nedeninin araştırıldığını bildirdiler. 
     





</TEXT>
</DOC>
