<DOC>
<DOCNO> 91811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/son/sonspo27.html </URL>
<DATE> 2002/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Japon basını "Türkiye - Güney Kore finali neden olmasın .." 
</HEADLINE>
<TEXT>

     Japonya'da yayınlanan Yomiuri Shimbun Gazetesi, 17. Dünya Kupası'nda Türkiye ile Güney Kore'nin final oynama olasılığı bulunduğunu belirterek, ''Şimdi, bu çılgın Dünya Kupası'nda, olasılık dışı eşikte ve gerçekleşmek üzere'' dedi. 
     Gazetede, ''Türkler dalga yapmak istiyor'' başlıklı yorumda, ''Dünya Kupası başlamadan önce Türkiye-Güney Kore'nin final oynayacağı tahmininde bulunsaydınız, ya Koreli, ya Türk, ya kötü bir kumarbaz ya da daha fazlası olduğunuz söylenirdi'' denildi. 
     Fakat favorilerin, son Dünya Şampiyonu Fransa'dan başlayarak birer birer turnuva dışı kaldıklarını belirten gazetede, ''Şimdi yarı finaldeyiz ve geride kalan katılımcılar, 4 kez şampiyon olan Brezilya, 3 kez şampiyon olan Almanya ve ne biliyorsunuz Güney Kore ve Türkiye'' ifadelerine yer verildi. 
     Gazetede ayrıca, kupada olasılık dışı verilenin gerçekleşmek üzere olduğu kaydedilerek, teknik direktör Şenol Güneş'in, Dünya Kupası'na 2. kez katılan Türkiye'nin Senegal'i 1-0 yenerek ilk kez yarı finale çıktığı maçtan sonra, ''Türkiye ve Güney Kore finali mi Neden olmasın '' biçimindeki sözlerine yer verildi. 
     Yorumda, Türkiye'nin 26 Haziran Çarşamba günü Saitama'da ilk raundun ''öcünü'' alarak, Brezilya'yı geçmek ve en azından gümüş madalyayı ele geçirmek istediği kaydedildi. 
     Asahi Shimbun Gazetesi'ndeki haberde de, 17. Dünya Kupası yarı final karşılaşmalarının yarın başlayacağı belirtilerek, ''Cezalı ve sakatları olan Brezilya, 26 Haziran'da Türkiye ile karşılaşacak'' denildi. 
     Türkiye'nin, Brezilya ile grupta 3 Haziran'da karşı karşıya geldiği maçta, Hasan Şaş'ın ilk devrenin uzatmalarında attığı beklenmedik bir golle 1-0 öne geçtiği, ancak Brezilya'nın karşılaşmadan 2-1 galip ayrıldığı hatırlatılarak, ''Rivaldo'nun, Hakan Ünsal'ın ayağına attığı bir topu kafasına çarpmış gibi yaparak Hakan'ı oyun dışı bıraktığı bir karşılaşmaydı'' denildi. 
     Teknik direktör Şenol Güneş'in karşılaşmaya ilişkin, ''O maçı hakem yüzünden kaybettik'' biçimindeki değerlendirmesine de gazetede yer verilerek, şunlar kaydedildi 
     ''Takımda bir intikam havası var. Türkiye karşısındaki zaferinden sonra tüm maçları geçen Brezilya imajını düzeltti. Fakat yarı finalde Ronaldinho yok. Ayrıca Ronaldo'nun sol ayağı ağrıyor. Brezilya'nın handikapları var. Buna karşılık Türkiye, durumunu gittikçe iyileştiriyor.'' Türkiye'nin Japonya'ya karşı oynadığı maçı 1-0 kazanmasına karşın takım olarak güçlü bir görüntü vermediği görüşü savunulan haberde, ''Türkiye, Senegal'e karşı oynadığı maçta farklıydı. Her iki yandan rakibi yıkıcı ve takım futbolu oynadı. Ofansif futbol oynamasında, savunmasının da istikrarlı olmasının büyük payı var'' ifadesi de yer aldı. 
     





</TEXT>
</DOC>
