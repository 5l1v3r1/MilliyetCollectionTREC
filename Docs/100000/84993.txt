<DOC>
<DOCNO> 84993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/20/spor/spo07.html </URL>
<DATE> 2002/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kupa Tarihçesi 
</HEADLINE>
<TEXT>

1954 İsviçre ya da Bizim Kupa 
     İspanya ile oynanan elemeler bizi İsviçre’ye götürdü. Karşılıklı iki galibiyet sonrasında Roma’da oynanan üçüncü maç ve hepimizin adını ezbere bildiği o küçük İtalyan çocuk Franco’nun çektiği kura ile bizi finallere götürüşü. İki finalistin grubunda Suat 2 Lefter, Burhan 3 ve Erol’un golleriyle G.Kore’yi 7-0’la geçip, Almanya’ya önce 4-1 sonra 7-2 yenilerek elendiğimiz kupa. 48 yıl önceki ilk ama artık tek olmayan katılımımız. 
     FIFA İsviçre kararını hiç zorlanmadan verdi. Taa 1946’da. Kuruluşun merkezi Zürih’teydi ve 50. kuruluş yıldönümünü de bu yılda kutlayacaktı. İsviçre yeni ve muhteşem statlar yapma vaadini tutmadı. Maçlar küçük statlarda oynandı. Yine de finansal bir başarıyla sonuçlandı organizasyon. İlk kez bazı maçlarda yerel TV yayını yapıldı. FIFA’nın yeni başkanı Belçikalı Rodolphe Seeldrayers kupanın formatının değişmesi gerektiğini savunuyordu ve değiştirdi. Bugünkü yapıya temel oluşturacak önce lig usulü sonra eleme sistemine geçildi. 16 takım 4 gruba ayrıldı ve her gruptan iki takım kalifiye oldu. Ancak her gruptan iki takım birbiriyle oynamıyordu. Macaristan ve Türkiye karşılaşmadı böylece. Ki o Macaristan turnuvanın favorisiydi. Bomba gibi başladılar ve Almanya’ya 8, Güney Kore’ye 9 gol attılar. Puskas, Kocsis, Hidegkuti, Czibor gibi yıldızlarıyla muhteşemdiler. Diğer favori ise kupayı ilelebet müzesine götürmek isteyen Uruguay’dı. Henüz Dünya Kupaları’nda maç kaybetmemişlerdi. Çekoslovakya ve İskoçya’yı da grupta yendiler. Çeyrek finalde ise İngiltere’yi 4-2’yle geçtiler ama yarı finalde karşılarında Macaristan vardı. Kupa tarihinde ilk kez yenildiler ve kupayı bir daha hiç kazanamadılar. Uruguay efsanesi biterken bir diğer efsane doğuyordu. Ama beklendiği gibi Macaristan değil bu takım Federal Almanya’dı. Grupta 8-3’le ezildikleri, 50 maçtır ve 4 yıldır yenilmeyen Macarlar’ı finalde devirdiler. Hem de henüz 8. dakikada 2-0 yenik duruma düştükleri mücadelede. Almanya böylece seri başı olmayan ilk şampiyon unvanını da kazandı. 
     

</TEXT>
</DOC>
