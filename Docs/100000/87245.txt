<DOC>
<DOCNO> 87245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/son/sonspo21.html </URL>
<DATE> 2002/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Anakaragücü, Yanal ile ilgili hukuki işlemlere başladı 
</HEADLINE>
<TEXT>

     Ankaragücü Kulubü Başkanı Cemal Aydın, ''Ersun Yanal'ın gidişi değil, gidiş şekli spora uygun değil'' dedi. 
     Sarı-lacivertli kulübün başkanı Aydın, Gökçe Tesisleri'nde düzenlediği basın toplantısıyla, Gençlerbirliği ile anlaşan teknik direktör Ersun Yanal ile ilgili hukuki işlemleri başlattıklarını açıkladı. 
     Ankaragücü'nün, Yanal'ın icraatlarından bu yana sessiz kaldığı şeklindeki yorumların yanlış olduğunu ifade eden Cemal Aydın, ''Ankaragücü'nün sessizliği, hiçbir şey yapmıyor demek değildir. 
     Ankaragücü kurumsallaşmayı tamamlamış bir kulüptür'' diye konuştu. 
     Cemal Aydın, kulüpten ayrılmak istediğini ve çalışma arzusunu kaybettiğini ifade eden bir teknik direktör ile zaten zorla çalışamayacaklarını belirterek, şöyle devam etti 
     ''6 voltluk bir akü haline geldiğini ve kendini yenilemesi gerektiğini söyledi. Gitmesi için her türlü yardımı yapmaya hazır olduğumu ifade ettim. Başta Gençlerbirliği olmak üzere, bize sürpriz yapmaması, haberdar etmesi için uyardım. Çocuklarının üzerine yemin etti. Hiçkimsenin çocuğu, yalan beyanlar için masaya yatırılmamalı.'' Yanal'ın Gençlerbirliği Kulübü ile temasa geçişinin çok öncelere dayandığını ispatladıklarını belirten Aydın, şunları söyledi 
     ''Sezon ortasında anlaştıklarını ve kendisinin kırmızı-siyahlılardan para aldığına kadar tüm belgeleri gördüm. Bundan yüzde 99.99 değil, yüzde 100 eminiz. 
     Bize, kafamı toplamaya Denizli'ye gidiyorum deyip, Nevşehir'e Gençlerbirliği için kamp yeri bakmaya gittiğini, ailesine Almanya'ya gitti dedirtip, Avusturya'da yine kırmızı-siyahlılar için kamp yeri ayarlamaya gittiğini de belgeleriyle ispat ediyoruz. Etik bu mudur 
     Bizim sinirlendiğimiz nokta budur. Bu iddialarımızın bir virgülü dahi eksikse, hem Türk spor kamuoyundan özür diler, hem de Ankaragücü başkanlığından da hemen istifa ederim. 
     Benim üzüntüm, 2 yıl bizimle çalışan bir kişinin, personelinden futbolcusuna, yönetiminden başkanına, kimseye veda etmeden, ligin son maçı olan Çaykur Rizespor karşılaşması sonrasında, kulüpten 7 dakika içinde toparlanıp kaçarak gitmesidir.'' 
     
     HUKUKİ İŞLEMLER 
     Cemal Aydın, Yanal'ın ''Gönül Sözleşmesi'' olarak adlandırdığı, 31.5.2003 tarihine kadar kulüpte kalacağı taahhüdünde bulunduğu ve 
     ayrılması halinde yerine getireceği sorumluluklarını ifade ettiği imzalı belgeyi de basın mensuplarına gösterdi. ''Beni Ersun Yanal yapan Ankaragücü'ne, sözleşme sürem içinde ayrılırsam, başta 2 milyon dolarlık tazminat olmak üzere, her türlü diyeti ödemeye hazırım'' ifadelerinin bulunduğu, Yanal ve kendisinin imzasının yer aldığı belge hakkında hukuki işlemlerin başlatıldığını ifade eden Aydın, ''Bize attığı bu imzanın hukuki yaptırımları Yanal'ı çok üzecek. Hem Futbol Federasyonu, hem de Ankara mahkemeleri nezdinde'' dedi. 
     
     YARDIMCILARIN SÖZLEŞMESİ 
     Aydın, Ersun Yanal'ın 3 yardımcısının sözleşmesini sezon içinde 31 Mayıs 2003 tarihine kadar uzattıklarını vurgulayarak, ''Halen Ankaragücü Kulübü ile anlaşmaları resmi olarak devam ediyor. Ancak, 1 aydır kayıplar'' dedi. 
     Yanal ve ekibinin, Ankaragücü Kulübü'ne ait, paraları kulüp tarafından ödenmiş ve futbolcular ile ilgili bilgilerin bulunduğu bilgisayar kayıtlarını da aldıklarını söyleyen Aydın, ''Bilgisayarlardaki programları dahi silerek, adeta kulüpten kaçarcasına ayrıldılar. Bunun adı da hukuk dilinde hırsızlıktır'' diye konuştu. 
     
     CAVCAV'A TEPKİ 
     Cemal Aydın, tüm bu gelişmeler olurken, Gençlerbirliği Kulübü Başkanı İlhan Cavcav ve arkadaşlarının, nezaketen bile olsa kendileri ile temasa geçmediği söyledi. 
     Gençlerbirliği'ne en zor zamanlarında dahi el uzatmış bir kulüp olarak, sportif mücadelede Kulüpler Birliği çatısı altında omuz omuza mücadele etmeleri gerekirken, kendilerine yalan söylenmesini onurlarına yediremediklerini ifade eden Aydın, ''Kulüpler Birliği başkanı olacaksın. Her türlü yükü vurduğun Cemal Aydın'a yalan söyleyeceksin. Bir de Yanal için Ankaragücü'ne para vereceğini açıklayacaksın. Sen kimsin ki Ankaragücü'ne, hele Cemal Aydın'a para vereceksin'' dedi. 
     Kulüpler Birliği toplantısına da katılmayacağını belirten Aydın, bu tarz düşünen bir spor adamı ile etik olarak bir daha biraraya gelemeyeceğini ifade ederek, olayların başlangıcından itibaren başkan vekili olarak Kulüpler Birliği'nin hiçbir yazışmasına imza atmadığını anlattı. 
     Aydın, biri Türk olmak üzere 3 teknik direktör ile her konuda anlaştıklarını açıkladı. 
     3 teknik adamın da göreve başlamak üzere sadece bir telefon 
     beklediklerini belirten Aydın, ''Türk teknik adamlarının hepsi, Yanal olayı ile ilgili tepkilerini dile getirdiler. Ancak, bağlı oldukları dernekleri TÜFAD'dan hiçbir açıklama gelmedi. Şahsi fikrimdir, Türk teknik direktör ile çalışmayacağımı şimdiden açıklıyorum. Tercihim yabancıdan yana'' dedi. Ankaragücü, Brezilyalı orta saha oyuncusu Marcelo Silva ile anlaştı. Santos takımının kaptanlını da yapan oyuncuyu renklerine bağladıklarını bildiren başkan Aydın, santrfor için 2 yabancı oyuncu ile görüştüklerini belirterek, Konyaspor kalecisi Recep ve Baidoo ile de kesin anlaşmaya vardıklarını söyledi. Antalyaspor'dan Ramazan ve Bursaspor'dan Murat Hacıoğlu arasındaki tercihlerini Ramazan'dan yana kullandıklarını belirten Aydın, Adanasporlu Altan'dan, Kocaelispor devreye girdiği için vazgeçtiklerini sözlerine ekledi. 
     





</TEXT>
</DOC>
