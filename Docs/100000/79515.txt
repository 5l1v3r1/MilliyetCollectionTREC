<DOC>
<DOCNO> 79515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/21/dunya/dun01.html </URL>
<DATE> 2002/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa’da sonucu tartışmalı seçim .. 
</HEADLINE>
<TEXT>

Fransa bugün sandık başında. Ancak düşük katılım oranı şimdiden Cumhurbaşkanı halkın ne kadarını temsil edecek ’ sorusunu gündeme getirdi 
     MİNE G. KIRIKKANAT Paris 

     Fransa’da bugün cumhurbaşkanlığı seçimlerinin birinci turu yapılıyor. Tarihte ilk kez rekor sayıda 16 cumhurbaşkanı adayı arasında bir seçim yapmak zorunda kalan Fransız seçmenlerin "sandığa küsmesi" ve oy oranının da rekor düzeyde düşük olması bekleniyor. Söz konusu sandık küskünlüğüne bir numaralı etken olarak aday fazlalığı dolayısıyla "kafa karışıklığı" gösterilirken, seçimlerin en ilginç yanı da bizzat "beklenmedik" aday fazlalığı. Dün 28 yaşına basan Troçkist "LCR" Devrimci Komünist Lig adayı, postacı Olivier Besancenot’nun ilk katıldığı seçimlerde gençlerden gördüğü ilgi ve yüzde 5 dolaylarında oy potansiyeli, geleneksel ve yaşlı politikacılardan duyulan hayal kırıklığının da bir belirtisi. Seçimlere katılan 16 adaydan 14’ü bugün elenecek. Ve bu Fransız "yurttaşları"nın, eleneceklerini bile bile aday olmaları, partilerinin kendilerini desteklemek için para harcaması, geleneksel politikacılara karşı duyulan bıkkınlığa rağmen, cumhuriyet rejimine güvenin de göstergesi. Bugünkü turda iki güçlü aday, halen Cumhurbaşkanı Jacques Chirac ile Başbakan Lionel Jospin’in, yüzde 18 ile 19 arasında oy oranlarıyla ikinci tura kalması beklenirken aşırı sağcı Ulusal Cephe FN lideri Jean Marie Le Pen’in, birinci turda kıl payıyla elenmesi, iki başlı iktidarın gerek merkez sağ Chirac, gerekse sol Jospin kanadından duyulan hoşnutsuzluğu vurgulayacak. 
     "Demokrattan önce cumhuriyetçiyim" sloganıyla laikliği savunan ve Fransa’da türbanla mücadelenin önemli isimlerinden eski Savunma ve İçişleri Bakanı Jean Pierre Chevenement’ın da Le Pen’e yakın bir skor yapması bekleniyor. Seçimlerin ilk "siyahi" ve altı kadın adayından biri olan, Yaşar Kemal hayranı Christiane Taubira da, aday yelpazesinin renkli simalarından olmasına karşın, kadınlar arasında en çok oy oranını, Troçkist LO lideri ve cumhurbaşkanlığı seçimlerinin "eskimeyen" müdavimi Arlette Laguiller’in elinden alamayacak. Birinci turda en çok oy alan iki adayın "final"i 5 Mayıs’ta. İkinci turda, iki adaydan birini cumhurbaşkanı seçecek Fransızların, daha az kafa karışıklığıyla sandıkla barışması umuluyor. 
     



 DÜNYA 













</TEXT>
</DOC>
