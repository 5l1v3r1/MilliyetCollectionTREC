<DOC>
<DOCNO> 54429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/28/dunya/dun03.html </URL>
<DATE> 2001/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İyi başladılar 
</HEADLINE>
<TEXT>

Bonn’da Afganistan’ın geleceğini belirlemek üzere bir araya gelen dört Afgan grubunun temsilcileri çözüm takvimi konusunda anlaştı 
     MEHMET AKTAN Bonn 

     Afganistan’ın geleceğini belirlemek üzere Birleşmiş Milletler girişimiyle düzenlenen Afganistan Konferansı, dün Almanya’nın eski başkenti Bonn yakınlarındaki bir otelde başladı. BM temsilcisi konferansın ilk gününün umulandan çok daha iyi geçtiğini açıkladı. 
     BM Afganistan Özel Temsilcisi Lahdar Brahimi’nin sözcüsü Ahmet Fevzi, Afganistan Konferansı’ndaki görüşmeleri cesaret verici olarak niteledi. Fevzi, birinci gün Afganistan’da geçici bir hükümetin nasıl oluşturulabileceği yönünde henüz somut görüş olmadığını kaydetti. 
     
     Türkiye’den gözlemci 
     Ancak Afgan gruplarının bir takvim üzerinde görüş birliği içinde olduğunu belirterek, buna göre 2002’nin ortasında kadar ülkeyi yönetecek geçici bir konsey kurulması ve daha sonra tahminen 2 yıllığına geçici bir hükümetin oluşturulmasının ardından üst düzeyde ve çok geniş tabanlı Loya Cirga’nın Büyük Meclis oluşturulmasının düşünüldüğünü açıkladı. Türkiye’den Dışişleri Bakanlığı Afganistan Özel Koordinatörü Müsteşar Yardımcısı Aydemir Erman’ın da bulunduğu 19 ülkeden diplomatlar konferansı "gözlemci" statüsüyle izledi. 
     
     Kimler katıldı 
     Kuzey İttifakı 4 Afgan grubunun başında, biri kadın 11 temsilciden oluşan Yunus Kanuni başkanlığındaki Kuzey İttifakı geliyor. 
     Roma Grubu Eski Kral Zahir Şah’a yakın olan bu grup, ikisi kadın 9 kişiden oluşuyor. Bunların arasında sürgünde yaşayan Afganlılar da var. 
     Peşaver Grubu Üç kişiden oluşan bu grupta Peştunlar ağırlıkta ve Pakistan tarafından destekleniyor. 
     Kıbrıs Grubu Iran’ın desteklediği Kıbrıs Süreci’ne katılan sürgündeki gruplardan oluşuyor. 
     
     Almanlar örtündü 
     Ev sahibi Almanya, Afgan delegelerin rahatça bir araya gelip görüşmesi için elinden geleni yapmaya çalıştı. Konferansa katılanların kaldığı konuk evi Ramazan ayına uygun olarak düzenlendi. Birlikte namaz kılınacak bir salonda Kıble’nin yönü belirlenip, yeterince seccade konuldu. Yemek saatleri iftar ve sahura göre ayarlandı. Hizmet sunan bayan personelin de kapalı giysiler giymesi sağlandı. 
     
     1200 gazeteci vardı 
     Bonn yakınlarında Königswinter kasabasının bitişiğindeki Petersberg tepesinde tarihi devlet konukevindeki konferansı izlemek amacıyla 1200 gazetecinin başvurması üzerine, Alman Dışişleri Bakanlığı, Königswinter kasabasında Ren nehri kenarındaki Maritim otelindeki basın merkezini genişletmek zorunda kaldı. Perşembe günü Ren nehri kenarında bir nehir gemisini kiralayarak ikinci basın merkezi haline getirdi. 
     



 DÜNYA 













</TEXT>
</DOC>
