<DOC>
<DOCNO> 57201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/14/son/soneko16.html </URL>
<DATE> 2001/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
The Economist "Türk ekonomisi için ışık göründü.." 
</HEADLINE>
<TEXT>

     İngiltere'de yayınlanan haftalık siyaset ve ekonomi dergisi The Economist geçen yıl başlayan ekonomik gerileme ile büyük yara alan, daha sonra bankacılık alanında yaşanan olumsuzluklar ve dövizdeki aşırı değer artışıyla krize giren Türk ekonomisinin, toparlanmanın ilk belirtilerini göstermeye başladığını bildirdi. 
     Dergi, ''bir yıldan sonra Türkler ilk kez umut titreşimlerini görüyorlar'' ifadesini kullandı. 
     Bu arada Kıbrıs'ta yeniden görüşme sürecinin başlaması ve Türkiye'nin Avrupa Ordusu ile ilgili veto tehdidinden vazgeçmesi gibi diğer bazı olumlu gelişmelerin de yaşandığını belirten Dergi, Avrupa Güvenlik ve Savunma Politikası Avrupa Ordusu alanında yaşanan sorunun, Türkiye'ye kendi bölgesini ilgilendiren çatışmalarda bu gücün kullanılmayacağına dair garanti verilmesiyle aşılabildiğini ifade etti. 
     Dergi çeşitli sorunlardaki bu olumlu değişime neyin yol açtığını sorgularken, önce ekonomik alandaki değişimin nedenlerini analiz etti. 
     Uluslararası Para Fonu'nun IMF verdiği acı ilacın üç partili koalisyon hükümeti tarafından itirazsız içildiğini, Türkiye'de gerçekleştirilen reformların IMF'nin de takdirini kazandığını belirten Dergi, taze kredi müjdesiyle borsanın yükseldiğini ve Türk Lirası'nın yeniden değer kazanmaya başladığını aktardı. 
     Türkiye'nin kendine güvenindeki yükselişin bir bölümünün de 11 Eylül saldırılarından sonra Türkiye'nin Batı'nın gözünde artan öneminden kaynaklandığını belirten Dergi, Türkiye'nin 11 Eylül saldırılarından sonra başlatılan harekata destek veren ilk Müslüman ülke olduğuna da dikkat çekti. 
     Bu arada Türkiye'nin Irak'a olan yaklaşımında bile farklılıklar sezildiğini öne süren The Economist, ortaya ABD'nin Saddam Hüseyin'e saldırması halinde Türkiye'nin itiraz etmeyeceğine yönelik bir izlenim çıktığını iddia etti. Dergide Dışişleri Bakanı İsmail Cem'in ''terörizm neredeyse takibedilmeli ve mücadele edilmelidir'' şeklindeki sözleri de bu görüşe kanıt olarak sunuldu. 
     The Economist, Türkiye'nin iyiniyetinin bir ifadesi olarak Bin Ladin'le ilişkili olduğundan kuşkulanılan Irak'ın Ankara'daki büyükelçisini de ''gönderdiğini'' belirtirken, KKCT lideri Rauf Denktaş'ın ortaya koyduğu esnek tutumun ve görüşmelerin yeniden başlatılmasının da ABD'yi ve AB'yi memnun ettiğini savundu. 
     






</TEXT>
</DOC>
