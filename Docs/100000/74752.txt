<DOC>
<DOCNO> 74752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/son/sontur22.html </URL>
<DATE> 2002/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan'a "yargısız infaz" suçlaması... 
</HEADLINE>
<TEXT>

     AKP kurucusu Mehmet Gazioğlu, Genel Başkan Tayyip Erdoğan'a yönelik eleştirileri nedeniyle kesin ihraç istemiyle Disiplin Kurulu'na sevk edilmesine, "yargısız infaz, katliam" diye tepki gösterdi. 
     AKP Merkez Yönetim Kurulu, sabah saatlerinde toplandı. 
     Toplantının resmi gündeminde olmamasına karşın Gazioğlu'nun Erdoğan'a karşı eleştirilerine karşı alınacak önlemin sonradan gündeme alınması üzerine Erdoğan toplantıya katılmadı. 
     Toplantı sonucunda Gazioğlu'nun partiden kesin ihracı istemiyle Merkez Disiplin Kurulu'na sevk edilmesi kararlaştırıldı. Gazioğlu hakkındaki karar, Tayyip Erdoğan'a en yakın isimlerden Trabzon eski Milletvekili Kemalettin Göktaş başkanlığındaki Merkez Disiplin Kurulu'nca 7 gün içinde verilecek. 
     Mehmet Gazioğlu ise karara çok sert tepki gösterdi. 
     Gazioğlu, ihracı istemiyle Disiplin Kurulu'na sevki kararını, "Bu bir yargısız infazdır, katliamdır" diye nitelendirdi. Tayyip Erdoğan'a yönelik, "Kalbi de kafası da boş" eleştirilerini sürdüren Gazioğlu, AKP'nin eleştirilerini dikkate almayarak büyük yanlış yaptığını belirtirken, Erdoğan'ı "şeriatçılıkla" da suçlayarak, "Erdoğan ve partisini Türkiye için tehlikeli bulduğunu" belirtti. 
     






</TEXT>
</DOC>
