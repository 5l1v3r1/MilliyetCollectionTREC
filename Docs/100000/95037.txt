<DOC>
<DOCNO> 95037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/11/spor/spo08.html </URL>
<DATE> 2002/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Turu 
</HEADLINE>
<TEXT>

     YASİR KAYA 

Conceiçao bilmecesi      BEŞİKTAŞ’IN gündemindeki Flavio Conceiçao uzun süredir sakatlıklarla boğuşuyor. 1994’te geldiği İspanyol Deportivo’da dört sezon oynayan Brezilyalı yıldız, Temmuz 2000’de 25 milyon dolara Real Madrid’e transfer oldu. Milan’a giden Redondo’nun yerini doldurması bekleniyordu, ama onun kaderi de sakatlık nedeniyle iki yıldır İtalya’da sahalardan uzak kalan Redondo’ya benzedi. Flavio, Ocak 2001’den itibaren kasığındaki sakatlık yüzünden 3 ay forma giyemedi, iyileşmenin ve İspanyol vatandaşlığına geçmenin sevincini yaşarken, eylülde aşil tendonundaki yırtık nedeniyle tedavi görmeye başladı. 
     
Tenisçi futbolcu      MİLLİ oyuncumuz Alpay’ın da forma giydiği İngiliz Aston Villa, eski tenisçi Michael Boulding’le 1 yıllık sözleşme imzaladı. 22 yaşına kadar profesyonel olarak tenis oynayan ve ülkesinin en iyi 20 raketi arasında yer alan Boulding 4 yıl önce yeteneğine güvenerek Manchester United’la antrenmanlara çıkmış, ardından Mansfield ve Grimsby’de forma giymişti. Sol açık oynayan ve iki ayağını da kullanabilen 26 yaşındaki eski tenisçi, geçen sezon Grimsby’de 35 maçta 11 gole imza attı. 
     
Hasanlı tanıtım      UEFA ile Avrupa’nın önde gelen 102 kulübü arasındaki koordinasyonu sağlayacak ve futbolun geleceğini ilgilendirecek hayati kararlar alacak kulüpler forumu’ oluşumunu tamamladı. Galatasaray’ın da bulunduğu Avrupa’nın önde gelen 11 kulübünün katılımıyla kurulan forumun başkanlığına Bayern Münich temsilcisi Karl Heinz Rummenigge seçildi. Oluşumun İsviçre’nin Nyon kentinde yapılan ilk toplantısı öncesi hazırlanan tanıtım broşürü ve basın duyurularında Hasan Şaş’ın fotoğrafını kullanılması ise ilginçti. 
     

</TEXT>
</DOC>
