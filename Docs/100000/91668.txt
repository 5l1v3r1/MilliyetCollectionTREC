<DOC>
<DOCNO> 91668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/siyaset/siy03.html </URL>
<DATE> 2002/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da bunlar konuşuluyor 
</HEADLINE>
<TEXT>

Sökmenoğlu canlı yayında işi bitirdi. Jitem meydan muharebesi. Adıyaman Valisi Halil Işık’ı duygulandıran ödül 
     Ayhan Aydemir 

Özkan’ı canlı yayında yakaladı      Hasta yatağında Özkan’a ulaşamayan Sökmenoğlu canlı yayında gördüğü bakanı yanındaki vekilin cebinden aradı 
     TBMM’nin MHP’li Başkanvekili Murat Sökmenoğlu, GATA’da olduğu bypass sonrası uzun süre hastanede kaldı. Başarılı geçen ameliyat sonrası Sökmenoğlu, işleriyle de yakından ilgilendi. 
     Sökmenoğlu hasta yatağında iken seçim bölgesi olan Hatay’ın Altınözü beldesi Suriye’de patlayan bir baraj yüzünden zarar gördü. Sökmenoğlu zararın karşılanması için tarım ve maliye bakanlarını arayarak yardım istedi ancak Hüsamettin Özkan’a bir türlü ulaşamadı. 
     Özkan, cep telefonu da kullanmıyordu. Sökmenoğlu Makamı’ndan Özkan’ın Meclis’te olduğunu öğrendi. Bu arada gözü TBMM TV’ye ilişti. 
     
     Telefona sarıldı 
     Ekranda, Özkan’ın SP’li Hüsamettin Korkutata ile bir şeyler konuştuğunu gören Sökmenoğlu hemen Korkutata’yı cebinden aradı ve "adaşını telefona ver" deyip Özkan’a derdini anlattı. Canlı yayında işi bitiren Sökmenoğlu böylece rahat nefes aldı. Taburcu olduktan sonra bir süre Gölbaşı’ndaki Vilayetler Evi’nde dinlenen Sökmenoğlu, ameliyat sonrası ilk iş olarak Meclis’in kendisine tahsis ettiği makam aracını terketti. Kendisine bir yıl önce aldığı Mercedes marka panelvana binen Sökmenoğlu, TBMM003 no’lu kırmızı plakayı da bu araca takarak makam arabası yaptı. Sökmenoğlu, buna gerekçe olarak, ameliyat sonrası bu aracın daha ferah olmasını gösterdi. 
     
Jitem meydan muhaberesi      Geçtiğimiz şubat ayında Küçükesat semtinde bir barda meydana gelen olayın ifade tutanakları istihbaratçı subayların karıştığı meydan kavgasının örtbas edildiğini ortaya koydu. Tutanaklara göre, Jandarma Binbaşı V.M. ve arkadaşları olay günü C. Bar’da eğlenirken masalararası sataşma ve 32 milyon liralık hesap yüzünden Binbaşı V.M. "Biz çok adamı faili meçhule götürdük. Sıra sizde" deyip elini beline attı ve kıyamet koptu. C. Bar’ın sahibi M.M. ile garsonlar ellerinde beyzbol sopaları ile binbaşı ve arkadaşlarının üzerine saldırdı. Diğerleri de karşılık verince C.Bar’ın sahibi ile garsonlar hastanelik oldu. 
     
Böyle ödül görülmedi      Adıyaman Valisi Halil Işık, çalışkanlığı ile bilinen bir yöneticidir. Türkiye Milli Olimpiyat Komitesi’nin Toplumsal Fair Play Davranış dalındaki büyük ödülün de sahibidir. Ancak Işık geçtiğimiz günlerde kendisini daha da duygulandıran bir ödülün sahibi oldu. Gerger ilçesi Oymaklı Köyü muhtarlığı ihtiyar heyeti kendilerini ilk kez ziyaret eden Vali Işık’a "Milenyum Valisi" unvanı verip bu kararı hem kendisine hem de İçişleri Bakanlığı’na resmi olarak gönderdi. 
     



 SİYASET 












</TEXT>
</DOC>
