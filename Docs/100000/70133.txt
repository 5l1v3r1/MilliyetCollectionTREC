<DOC>
<DOCNO> 70133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/01/spor/aspo.html </URL>
<DATE> 2002/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Efsane iş başında 
</HEADLINE>
<TEXT>

Galatasaray’da Hagi’ye teklif götüren Teknik Direktör Lucescu’nun yönetimin bilgisi dahilinde hareket ettiği, Sarı - Kırmızılı kulübün ayrıca Popescu’yu da menajer olarak takımın başına getireceği belirtildi 
     HALİL ÖZER 

     Çalışmalar sürüyor 
     GALATASARAY’DA Teknik Direktörü Lucescu’nun Liverpool maçından sonra Hagi’ye teklif götürmesini Yönetim Kurulu’nun istediği ortaya çıktı. Sarı - Kırmızılı kulübün 2. Başkanı Fatih Altaylı, Hagi’nin gelmesini yönetimin arzuladığını ve ayrıca Popescu’yu da menajerlik görevine getirmek için çalışmaların sürdüğünü söyledi. İtalya’nın Lecce takımında forma giyen Popescu, takımı küme düşerse önümüzdeki sene iş başı yapacak. 
     
     Canaydın’a söylendi 
     SARI - Kırmızılı yönetim, bu gelişmeler yaşanırken centilmence bir davranışta bulunarak başkanlığa aday olan Özhan Canaydın ekibi ile de temasa geçti. Özellikle Lucescu ile imza atılırken Canaydın’ın listesinde yer alan Ali Dürüst’ten onay alındı. Bu arada Fatih Altaylı yaptığı açıklamada Popescu ve Hagi konusunda genel bir mutabakata varmak üzere olduklarını, olayın önümüzdeki günlerde kesinleşeceğini açıkladı. 
     
     Eğitim görecek 
     HAZIRLANAN projeye göre Hagi kabul ederse bir yıl boyunca Lucescu’nun yardımcısı olarak çalışacak. Rumen yıldız bu süre içinde teknik direktörlük için bir çeşit eğitim görecek. Bir yıl sonunda ise Hagi takımın başına geçecek. Lucescu ise Galatasaray’ın tüm takımlarından sorumlu olarak Florya’da kalacak. Popescu’nun da futbol takımının profesyonel menajerliğine getirileceği belirtildi. 
     



 SPOR 
























</TEXT>
</DOC>
