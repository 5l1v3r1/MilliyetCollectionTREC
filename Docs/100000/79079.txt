<DOC>
<DOCNO> 79079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/18/son/sondun29.html </URL>
<DATE> 2002/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de 106 yılın en sıcak günleri klima satışlarını patlattı 
</HEADLINE>
<TEXT>

     ABD'nin doğu kıyısını etkisi altına alan, New York ve çevresinde 106 yıllık sıcaklık rekorunun kırılmasına yol açan sıcak hava dalgası, kentte klima cihazları ve dondurma satışlarında patlamaya yol açtı. 
     New York'ta dün hava sıcaklığı, 1896 yılından beri ilk kez Nisan ayında 35,5 santigrat dereceye çıktı. Sıcak havanın hafta sonuna kadar devam edeceği bildiriliyor. 
     Kentteki dev ev eşyası mağazalarından ''Richard Son'' firması bir gün içinde 1000 klima cihazı sattıklarını, normalde bu sayının 100 dolayında olduğunu bildirdi. ''Gracious Home'' mağazası da bir günde 400 vantilatör satıldığını açıkladı. 
     ''Hagen-Dazs'' firması, dondurma satışlarında patlama yaşandığını bildirirken, kentin akciğeri sayılan Central Park'ta günde ortalama 50 şişe su satan seyyar satıcılar, satışlarının 500'e çıktığını ifade ettiler. 
     Kente elektrik veren Con Edison firması da, Nisan ayında 7.1 megawatt olan ortalama elektrik tüketiminin, dün klima cihazlarının aşırı çalıştırılması yüzünden 9.7 megawatta yükseldiğini duyurdu. 
     





</TEXT>
</DOC>
