<DOC>
<DOCNO> 66644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/08/son/sonspo18.html </URL>
<DATE> 2002/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Interli Emre ile Parmalı Hakan bu hafta ilk onbirde 
</HEADLINE>
<TEXT>

     İtalya Ligi'nde mücadele eden Türk futbolculardan İnterli Emre Belezoğlu ile Parmalı Hakan Şükür'ün, takımlarının bu haftasonu yapacağı karşılaşmalarda ilk 11'de forma giymeleri bekleniyor. 
     Parma'nın perşembe günü Brescia ile oynadığı İtalya Kupası yarı final rövanş maçında, sakatlığı nedeniyle forma giyemeyen Hakan Şükür'ün, pazar günü Lazio ile yapılacak lig maçına yetiştirileceği öğrenildi. 
     Kulüp Doktoru Luca Montagna tarafından yapılan açıklamada, ''Nestor Sensini ve Hakan Şükür çok büyük olasılıkla pazar günü oynayabilecekler. Bugün takım ile çalıştılar ve herhangi problem yaşanmadı'' dedi. 
     Hakan Şükür'ün geçen hafta ligdeki Brescia maçından sonra sol arka adalesinde kanama tespit edilmiş, hafta içinde ilaç ve lazer tedavisi görmüştü. 
     Bu arada şampiyonluğa oynayan İnter, bu hafta Bologna deplasmanına giderken, teknik direktör Hector Cuper bu kez Guly'nin yerine Emre ile maça başlayacak. İki haftadır yedek kalan ve daha sonra Guly'nin yerine oyuna giren Emre'nin, kendisine verilen şansı iyi değerlendirmesi gerekiyor. 
     İnter'deki diğer Türk futbolcu Okan Buruk'un ise yaklaşık 1 aydır süren sakatlığı devam ediyor. Okan'ın koşulara yeni başladığı belirtildi. 
     Öte yandan Milan'da yedekler arasında tutulan ve uzun süredir forma şansı bulamayan Ümit Davala'nın da bu hafta yine yedekler arasında yer alması bekleniyor. 
     






</TEXT>
</DOC>
