<DOC>
<DOCNO> 92059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/son/sontur13.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi memurunun kaybettiği çanta fünyeyle patlatıldı.. 
</HEADLINE>
<TEXT>

     Kayseri'de, vergi memurunun bankada kaybettiği çanta, bir otomobilin yanında şüpheli şekilde bulununca, bomba imha uzmanları tarafından fünyeyle patlatıldı. 
     Alınan bilgiye göre, sigortacı Dilek Eskitürk, Gülük Mahallesi İnönü Bulvarı'nda, park ettiği 06 FB 275 plakalı otomobiline binmek istediği sırada, aracının yan tarafında siyah renkli çanta olduğunu görerek, polisi aradı. 
     Olay yerine gelen bomba uzmanları, ipin ucuna bağlı kancaya taktıkları çantayı otomobilin yanından uzaklaştırarak boş araziye taşıdılar. Çevre güvenliğinin alınmasının ardından fünyeyle patlatılan çantadan, resmi evrak çıktı. 
     Patlamanın ardından olay yerine gelen ve Kaleönü Vergi Dairesi'nde memur olarak çalıştığını söyleyen Nevzat Kaplan, çantanın kendisine ait olduğunu belirtti. 
     İfadesine başvurulmak üzere karakola götürülen Kaplan, ''Bazı işlemler için İş Bankası'na gittim. İşlemlerim bitince çantayı bıraktığım yerde göremedim. Daha sonra karakola gelip durumu polise bildirdim. Birinin çantayı içinde para var diye çaldığını, bir şey bulamayınca da otomobilin yanına gizlice bıraktığını tahmin ediyorum'' dedi. 
     





</TEXT>
</DOC>
