<DOC>
<DOCNO> 50563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/04/son/sondun21.html </URL>
<DATE> 2001/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'nın askeri yardım önerisini ABD kabul etti 
</HEADLINE>
<TEXT>

     İtalya'nın Afganistan'da sürdürülen harekat için ABD'ye yardım önerisinde bulunduğu, ABD'nin yardımı kabul ettiği bildirildi. 
     La Repubblica Gazetesi'nin haberinde, askeri yardımın birkaç uçak gemisi, 10 kadar uçak ve 1000 kadar asker içerdiği, askeri grubun 15 ile 60 gün arasında harekat bölgesine ulaşabileceği ifade edildi. 
     Gazetenin haberini doğrulayan Savunma Bakanı Antonio Martino, haberde sözü edilen rakamlar hakkında yorum yapmadı. Martino, gazetecilere yaptdığı açıklamada, İtalyan askerlerinin gönderilmesi konusunda parlamentodan hızla onay gerektiğini söyledi. 
     İtalyan haber ajansları da 6 ya da 8 tornado keşif uçağı, 1 ya da 3 Boeing 707 ikmal uçağı ve 1 adet C-130 tipi nakliye uçağının gönderileceğini bildirdiler. 
     Gönderilecek 1000 kadar askerin ise farklı birimlerde uzman gruplar halinde olacakları belirtildi. 
     İtalyan televizyonları, harekata katılıma ilişkin haberlerinde, ''İtalya savaşa girdi'' ifadelerini kullandı. 
     






</TEXT>
</DOC>
