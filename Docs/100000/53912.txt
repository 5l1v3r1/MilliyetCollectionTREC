<DOC>
<DOCNO> 53912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/24/son/soneko05.html </URL>
<DATE> 2001/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Akmerkez'de haftasonu indirimi izdihamı 
</HEADLINE>
<TEXT>

     Şişli'de başlatılan haftasonu indiriminin ardından Akmerkez'de de indirim kampanyası başladı. 
     Akmerkez yönetiminin, kendi bünyesinde yer alan mağazaların büyük çoğunluğunun katılımıyla başlattığı 2 günlük indirim kampanyası müşteriler tarafından ilgi gördü. 
     Fiyatlarda yüzde 20 ile yüzde 50 arasında değişen oranlarda indirime giden mağazalardan bazılarının kasaları önünde uzun kuyruklar oluştuğu gözlendi. 
     İndirime katılan mağazalar vitrinlerine ''bu ülke için seve seve'' yazısının da bulunduğu Akmerkez logolu indirim sticker'ı yapıştırdılar. 
     Akmerkez Reklam ve Halkla İlişkiler Müdürü Ülker Melek A.A muhabirine yaptığı açıklamada, 200'e yakın mağazadan kampanyaya büyük katılım olduğunu belirtti. 
     Konfeksiyonda katılımın yüzde 90'lara vardığını söyleyen Melek, beyaz eşya, optik, mücevher ve saat satışı yapan mağazalarının da kampanyada yer aldığını kaydetti. 
     Melek, kampanya dolayısıyla Akmerkez'de ekstra güvenlik önlemleri alındığını da söyledi. 
     Park Bravo Akmerkez Mağaza Yöneticisi Nilüfer Ayaz, kampanyaya katılarak yüzde 40 indirim uyguladıklarını belirterek, müşterilerin çok yoğun ilgisiyle karşılaştıklarını ifade etti. 
     Derimod Mağaza Müdürü Sevim Kasarcı da, sabah mağaza açılışını müşterilerle beraber yaptıklarını ve çok yoğun ilgi olduğunu belirterek, ''talep çok fazla. İnsanlar alışveriş yapmayı özlemişler'' diye konuştu. 
     Adilışık Mağaza Görevlisi Zehra Gül ise, yüzde 40 indirim yaptıklarını ve satışların çok iyi gittiğini, müşterilere yetişebilmek için personel sayılarını artırdıklarını kaydetti. 
     Yargıcı Mağaza Müdürü Uğur Alçık da, kampanyaya çok fazla ilgi olduğunu, özledikleri bir ilgiyle karşılaştıklarını ifade ederek, daha önce başlattıkları yüzde 50'lik indirimle bu kampanyaya katıldıklarını ve indirim oranlarının toplam yüzde 75'lere kadar çıktığını söyledi. 
     Alışveriş yapan müşteriler de indirimden memnun oldurken, fiyatların cazip olması nedeniyle ihtiyaçları olmayan ürünleri de almaktan şikayeçi oldular. Bu arada İstanbul dışından da alışveriş yapmak için Akmerkez'e gelen müşeriler olduğu gözlendi. 
     






</TEXT>
</DOC>
