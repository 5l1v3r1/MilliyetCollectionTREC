<DOC>
<DOCNO> 84697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/spor/spo05a.html </URL>
<DATE> 2002/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Mondi düellosu 
</HEADLINE>
<TEXT>

Burak Elmas, Mondragon’la görüştüm. Başka bir kulüpte forma giymeyeceğini söyledi. Metz ile pazarlıktayız’ dedi 
Rumen teknik adam Mircea Lucescu, "Mondragon artık Beşiktaşlı oldu" açıklamasını yaptı. İbrahim Altınsay, "Mondi’yi almak isteyen önce bize gelsin" mesajını yolladı 
     ERHAN TELLİ 

     MONDRAGON ile 4 yıllık sözleşme imzalayan Galatasaray’da gergin bekleyiş devam ediyor. Dün bir basın toplantısı düzenleyen Futbol Şube Sorumlusu Burak Elmas, Kolombiyalı kalecinin Galatasaray’da kalacağını açıkladı. Elmas, "Mondragon haberlerden rahatsız olduğunu söyleyip, bizimle görüşmeye geldi. Galatasaray dışında bir takımda oynamayacağını tekrarladı. Fikir değiştirecek yapıda biri değil. Burada futbolcunun tercihi önemli. Metz ile pazarlıktayız" dedi. 
     METZ Kulübü’nün hesabına kaleci Mondragon için 2 milyon 800 bin dolar yatırdığı belirtilen Beşiktaş’ta ise ilginç açıklamalar vardı. Teknik direktör Mircea Lucescu, Romanya’ya gitmeden önce havaalanında "Mondragon artık bizim kalecimiz" açıklamasını yaptı. Yöneticilerden İbrahim Altınsay ise bonservis parasını ödediklerini ima ederek, "Galatasaray Mondragon’u almak istiyorsa önce bizimle masaya oturması gerekiyor" ifadesini kullandı. 
     İKİ kulüp arasında Mondragon konusunda sıcak gelişmeler yaşanırken, Galatasaray Futbol Şube Sorumlusu Burak Elmas, Sergen konusunda da beklemede olduklarını vurguladı. Elmas, "Sergen’in bizimle sözleşmesi ay sonuna kadar devam ediyor. Ayrıca eski yönetimle yapmış olduğu bir anlaşma var. Şartlarında cezai bir durum söz konusu. Bu futbolcu için nasıl bir yol çizeceğimizi önümüzdeki günlerde belirleyeceğiz" yorumunu yaptı. 
     
Yetkisiz yetkililer      Mondragon transferi bitti dediği anda, kalecisini elinden kaçırma noktasına gelen Galatasaray yönetimi şaşkına döndü. Kolombiyalı file bekçisiyle hafta başında sözleşme imzalayan yönetim, bir anlamda vurdumuymazlığının acısını çekiyor. Aslında Cim - Bom, bu konuda aylardan beri rahat davranıyor. Lucescu, geçtiğimiz sezon Mondragon için, "Bu işi bir an önce bitirin. Yoksa dert olur" uyarılarını yönetime yollamış, ama 22 Mayıs’taki mahkemeyi gerekçe gösteren Galatasaray sanki duymazdan gelmişti. 
     Sarı - Kırmızılı takımın, yıldız kaleciyle ilgili çekinceli davranışları, geçtiğimiz pazartesi de sürdü. Mondragon’un imzasından sonra Fransa’da Metz ile görüşmek üzere yerine, telefon ya da faksla bağlantı kurmayı tercih eden yönetim, fiyat teklifini bile bu yolla bildirdi. Hiç kimsenin aklına Fransa’ya gidip, Metz’i yakın markaja almak gelmedi. Metz, Kartal kıskacından Galatasaray’ı haberdar etti. Ancak yönetim transferi yine ağırdan aldı. 
     Ayrıca bu krizde, yönetim içindeki yetki çıkmazının da rolü oldu. Eski sistemde, Ali Dürüst ve Burak Elmas transferleri karşılıklı görüşmelerle bitirir, imzalar atıldıktan sonra konu yönetime getirilirdi. Ancak bu yöneticilerin artık böyle bir yetkisi yok. Yeni politikaya göre söz konusu oyuncu için görüşmeler yapılıp, fiyatlar alınacak. Ardından Başkan Özhan Canaydın’a durum iletilecek. Canaydın onaylarsa, tekrar transfer görüşmesi yapılacak. Bu tarz transfer çalışmasını Ali Dürüst de, Burak Elmas da kabul etmedikleri için Fransa’ya gitmediler. Yetkisiz yetkili futbol şubesi sorumluları bu tavrı alınca, transferler de kaosa girdi. 
     Ancak Beşiktaş olayı dün patladıktan ve taraftarlar kulüp telefonlarını kilitledikten sonra Başkan Özhan Canaydın paniğe girdi. Daha önce "Bütçeye sadık kalalım" diyen Başkan, başlangıçta vermesi gereken "Bu işi bitirin" talimatını daha yeni verdi. 
     Sonuçta, Galatasaray Mondragon transferinden zarar görecek. Beşiktaş, alırsa, yönetim ağır eleştirilere uğrayacak. Kalecisini elinde tutmak isterse, 2 milyona bitireceği transferi 3.5 milyon dolardan aşağıya çekemeyecek. 
     
Girişimin nedeni Murat      Beşiktaş’ın Mondragon konusundaki ısrarcı tutumunun ardında yatan gerçeğin İstanbulsporlu Murat’ın transferindeki tutumlar olduğu da su yüzüne çıktı. 
     Siyah - Beyazlı kulübün, sezon içinde Murat ile anlaşmasına rağmen Galatasaray’ın devreye girerek, İstanbulsporlu oyuncu ile prensip anlaşması yaptığını açıklaması, bir anlamda bardağı taşıran son damla oldu. 
     Yönetim ve Menajer Sinan Engin, ilk olarak Sergen’in transferi için düğmeye basarken, Siirt Jetpa ile olan temaslarını da hızlandırdı. Yıldız oyuncunun basın toplantısı yapmasını sağlayan yöneticiler, Galatasaray’a ilk misillemeyi böyle yolladılar. 
     Ancak Lucescu’nun uyarısı ile Mondragon’a yönelen Beşiktaş yönetimi, Galatasaray’ın bu oyuncuya imza attırdığını bilmesine rağmen, Metz ile henüz bir pazarlık aşamasına gelinmemesini fırsat bildi. Kolombiyalı kaleci için Metz’e, Sarı - Kırmızılı kulüpten daha fazla para öneren Beşiktaş, attığı bu önemli adımla, bir anlamda misilleme politikasının ikinci atağını gerçekleştirmiş oldu. Fransız kulübünü, mahkeme sonucunu beklemesine rağmen, yakın markaja alan Siyah - Beyazlı kulüp, Mondragon’un transferini bitirmek için para musluklarını da sonuna kadar açacak. 
     
Kimseyle anlaşmadık’      MONDRAGON’UN bonservisini elinde bulunduran Metz Kulübü ise gelişmeleri sessiz bir şekilde takip ederek, 22 Mayıs’ta yapılacak olan mahkemeyi bekliyor. Kulüp Müdürü Razuw Razürel dün yaptığı açıklamada ne Galatasaray ne de Beşiktaş ile anlaştıklarını açıkladı. Razurel, "Teklif aldık, ama kimseyle anlaşmadık. İki kulübün önerisi de bizim istediğimiz rakamlardan az" dedi. 
     ÖNCELİĞİN Galatasaray’da olduğunu da açıklayan Razurel, "Galatasaray’da oynadığı için ilk etapta onlara şans veriyoruz. İstediğimiz fiyatı verirlerse Mondragon’u Galatasaray’da bırakırız. Bizden habersiz 4 yıllık sözleşme imzalaması bir şey ifade etmiyor. Çünkü bu imzanın hukuki olarak her hangi bir hüküm taşıması söz konusu değil" yorumunu yaptı. 
     
Mondragon’u Lens de istedi      MONDRAGON için Metz’e Galatasaray ve Beşiktaş’tan sonra Lens’in de talip olduğu belirtildi. İkinci Lig’e düştüğü için Kolombiyalı kaleciyi elden çıkarma kararı alan Metz’in, Fransa’ya girme yasağının kalkması durumunda Lens’ten gelen teklifi değerlendirebileceği iddia edildi. 
     



 SPOR 





























</TEXT>
</DOC>
