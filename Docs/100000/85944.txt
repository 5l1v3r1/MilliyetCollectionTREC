<DOC>
<DOCNO> 85944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/son/sonspo19.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaşlı taraftarlardan Sergen'e tepki... 
</HEADLINE>
<TEXT>

     Beşiktaş'la yeniden anlaşan milli futbolcu Sergen Yalçın, 1903 Beşiktaş Derneği'nin organizasyonunda internetten taraftarlarla söyleşi yapacağı randevuya gelmeyince, tepki gördü. 
     1903 Beşiktaş Derneği, taraftarlarla internetten söyleşi yapmak üzere anlaştığı Sergen ile bugün saat 14.00 için randevulaştı. Randevu saati geldiğinde, derneğin Dikilitaş'taki merkezinde bir grup taraftar ve medya mensupları uzun süre beklediler, ancak Sergen gelmedi. 
     Randevuya gelmemesi, taraftarların Sergen'e büyük tepki göstermesine neden oldu. Taraftarlara daha önce duyuruda bulunduklarını, yaklaşık 1000 taraftarın bilgisayarları başında Sergen'le sohbet edebilmek için beklediğini kaydeden dernek yetkilileri, ''Sergen Beşiktaş'a döndüğü için sevinmiştik. Ama o Beşiktaş'ın etik anlayışını hala özümseyememiş. Gerekli tepkiyi göstereceğiz. Ayıp etti'' dediler. 
     Bu arada, Beşiktaş Kulübü Olağan Genel Kurulu sonrasında adı ''Kulübe usulsüz üye kaydı yaptığı'' iddialarıyla gündeme gelen yönetim kurulu üyesi İsmail Ünal'ın kulüpten ihracı için, Beşiktaşlı bir grup üye, Akaretler'deki kulüp binasına giderek dilekçe verdi. 
     





</TEXT>
</DOC>
