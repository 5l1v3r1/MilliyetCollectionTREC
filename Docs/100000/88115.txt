<DOC>
<DOCNO> 88115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/05/son/sonspo07.html </URL>
<DATE> 2002/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Merakla beklenen maç... İngiltere - Arjantin kapışması... 
</HEADLINE>
<TEXT>

     17. Dünya Kupası finalleri, F Grubu'nda büyük bir rövanş maçına sahne olacak. 
     Finallerin en zorlu grubu olarak gösterilen F Grubu'nda, 7 Haziran Cuma günü yapılacak Arjantin-İngiltere maçı, Fransa-98 finallerinde de 2. turda karşılaşan 2 ekip için rövanş niteliği taşıyor. 
     2 takım arasında, 1998 finallerinin 2. turunda yapılan ve normal süresi 2-2 sona eren karşılaşmayı, penaltı atışları sonunda 6-5 kazanan Arjantin, çeyrek finale yükselmişti. 
     Karşılaşma sonrası, Arjantin'in galibiyetinden daha çok, İngilizlerin şimdi olduğu gibi o dönemde de büyük umudu olan David Beckham'ın, Diego Simeone'ye yaptığı hareket sonucu, kırmızı kartla oyun dışı kalması konuşulmuştu. 
     Ayağının kırılması sonucu futbola verdiği 2 aylık aradan sonra, 17. Dünya Kupası finalleri kadrosuna girmeyi başaran ve İngiltere'nin İsveç ile yaptığı maçta kulladığı köşe atışından attırdığı golle yine yıldızlaşan Beckham, Fransa'daki hataya bir daha düşmeyeceğini söyledi. 
     Arjantin karşısında ikinci kez oyun dışında kalmayacağını vurgulayan İngiliz ekibinin kaptanı, takım arkadaşlarını uyararak, ''Simeone'nin bana yaptığı gibi Arjantinli oyuncuların provakasyonuna gelmeyin'' dedi. 
     Arjantinli ünlü yıldız Armando Diego Maradona'nın, ''Bizim futbolcularımız kurnazdır. Kazanmak için bunun kullanılması gerekiyorsa, yaparlar'' biçimindeki açıklamasına yanıt veren Beckham, ''İngiliz futbolcuları, Maradona'nın sözettiği tarzda ''kurnaz'' değiller. Bizler profesyoneliz ve oyuncularımızın bu tarz oyunlara başvurmasını onaylamayız. Bunlar farklı düşünceler'' diye konuştu. 
     
</TEXT>
</DOC>
