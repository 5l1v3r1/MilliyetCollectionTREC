<DOC>
<DOCNO> 55688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/05/son/sonspo04.html </URL>
<DATE> 2001/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkerspor deplasmanda kayıp... 
</HEADLINE>
<TEXT>

     Basketbolda Erkekler Avrupa Ligi B 
     Grubu'nda yarın Yunanistan'da BC Peristeri Atina takımıyla deplasmanda karşılaşacak olan Ülkerspor, Avrupa kupalarında deplasmanda pek başarılı olamıyor. 
     Turuncu-yeşilliler, 8 yıllık Avrupa serüveninde deplasmanda yaptığı 65 maçın 48'inde salondan yenilgiyle ayrıldı. 
     1993-94 sezonundan itibaren her yıl Avrupa kupalarında mücadele 
     eden Ülkerspor, ilk yıl Avrupa Radivoj Koraç Kupası'nda 1, 1994-95 sezonunda aynı kupada 2, 1995-96 sezonunda Avrupa Şampiyon Kulüpler Kupası'nda ve 1996-97'de de Avrupa Ligi'nde 1'er, 1998-99 Avrupa Ligi'nde 3, 1999-2000 sezonunda Avrupa Ligi'nde ve geçen sezon Suprolig'de 4'er galibiyet elde etti. Deplasmanda en başarısız sezonunu 1997-98 sezonunda Avrupa Ligi'nde yaşayan turuncu-yeşilliler, bu sezon yaptığı 8 deplasman maçını da yitirdi. 
     
     Bu sezon 3'te 1 
     Ülkerspor'un deplasmandaki başarısızlığı bu sezon da sürüyor. 
     Turuncu-yeşilliler, deplasmanda bu sezon yaptığı 3 maçın 2'sini yitirdi. 
     BC Zalgiris Kaunas'ı Litvanya'da yenen Ülkerspor, Kinder Bologna ve Opel Skyliners Frankfurt takımlarına ise deplasmanda yenildi. 
     
     En farklı skorlar 
     Deplasmanda en farklı skorlu galibiyetini Litvanya'nın BC Lietuvos Rytas Vilnius takımına karşı elde eden Ülkerspor, en farklı skorlu yenilgiyi ise İspanya'nın Estudiantes SAD Madrid takımından aldı. 
     Geçen sezon Suprolig adıyla düzenlenen ''Kupa 1'' de grup maçlarında Litvanya ekibi Vilnius'u 18 sayı farkla 97-79 yenen turuncu-yeşilliler, FIBA tarafından ilk kez 1996-97 sezonunda düzenlenen Avrupa Ligi'nde 2. tur maçında ise Estudiantes'e İspanya'da tam 34 sayı farkla 97-63 yenildi. 
     






</TEXT>
</DOC>
