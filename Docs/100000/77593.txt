<DOC>
<DOCNO> 77593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/10/son/soneko26.html </URL>
<DATE> 2002/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya "Bakü-Ceyhan, ekonomik açıdan tatmin edici değil" 
</HEADLINE>
<TEXT>

     Rusya Federasyonu Başbakan Yardımcısı Viktor Hristiyanko, Azerbaycan ana üretim petrolünü batılı pazarlara taşıyacak olan Bakü-Tiflis-Ceyhan petrol boru hattı projesini ekonomik açıdan tatmin edici bulmadıklarını söyledi. 
     Hristiyanko, Azerbaycan-Rusya 6. Ekonomik Komisyon toplantısından sonra gazetecilere yaptığı açıklamada, Rus Lukoil şirketinin Bakü-Ceyhan projesinde yeralıp almayacağı konusunda da, ''Devlet, Lukoil şirketinde yüzde 7'lik bir hisseye sahip. Bu konuda Lukoil'e baskı uygulamamız veya tavsiyede bulunmamız söz konusu değildir'' dedi. 
     Rusya'nın bölgedeki siyasi amaçlı projelere karşı olduğunu söyleyen Hritiyanko, Bakü-Tiflis-Ceyhan projesinin böyle bir amacı olup olmadığı sorularına karşılık yorumda bulunmadı. 
     Bakü-Supsa hattıyla birlikte Azeri erken üretim petrolünün ihracının sağlandığı Bakü-Novorossisk hattından yapılan ihraç kapasitesinin arttırılmasını istediklerini özellikle vurgulayan Hristiyanko, söz konusu hattan petrol ihracatıyla ilgili olarak yılda 5 milyon ton olmak kaydıyla 10 yılı kapsayacak bir anlaşma imzalamak 
     istediklerini kaydetti. 
     Hristiyanko, söz konusu isteklerinin dikkate alınması halinde transit tarife ücretlerinde gereken kolaylığı sağlamaya hazır olduklarını da belirtti. 
     






</TEXT>
</DOC>
