<DOC>
<DOCNO> 97399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/guncel/gun02.html </URL>
<DATE> 2002/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Paşabahçe’de bir tarih kapandı... 
</HEADLINE>
<TEXT>

Paşabahçe fabrikasında, "Fabrikanın yarattığı zararla her iki yılda yeni bir fabrika yapılabilir" gerekçesiyle üretim durduruldu. İşçiler, fabrikayı terk etmeme eylemi başlattı 
     M. AKİF ERDEM İstanbul 

     İsmet İnönü tarafından 29 Kasım 1935 tarihinde açılan Paşabahçe Cam Sanayii ve Ticaret A.Ş.’nin, üretimin durdurulduğuna ilişkin kararı dün sabah fabrikaya asmasının ardından işçiler, aileleriyle birlikte işyerini terk etmeme eylemine başladı. 870 çalışanı bulunan fabrikada, işçiler zaman zaman "Şişecam’a uzanan eller kırılsın" ve "İşçiyiz, haklıyız, kazanacağız" şeklinde slogan attı. 
     Tesisteki panolara asılan "Duyuru" başlıklı metinde, fabrikanın 1998 - 2001 yıllarında 71.5 milyon dolar, yaklaşık 120 trilyon lira zarar ettiği hatırlatıldı. Duyuruda şöyle denildi "Tarafların gayretlerine rağmen, ortak çözüm üzerinde anlaşmaya varılamamıştır. Bu gelişmeler sonucunda 22 Temmuz Pazartesi günü saat 10.30’dan itibaren üretim durdurularak, çalışanlarımıza 15 gün ücretli izin verilmiştir. Bu süre zarfında gelişmeler çalışanlarımıza iletilecektir. . " 
     Fabrikaya gelerek çalışanlara destek veren Türk - İş 1. Bölge Temsilcisi Faruk Büyükkucak, konunun müzakerelerle çözüleceğine inandığını belirterek, "Çözülemezse işçinin buradan ölüsü çıkar" dedi. 
     Büyükkucak, "Fırınlar soğumasın diye şu an 250- 300 işçi fabrikada çalışmaya devam ediyor. Fırınların kontrolsüz şekilde soğutulmaya bırakılması halinde, tekrar çalışmaları çok zor olur" dedi. 
     İşverenin üretimi durdurma kararıyla ilgili yaptığı açıklamada, fabrikanın sorunlarıyla ilgili beş yıldır sendikayla paylaşıldığı belirtilerek, "Üretimin durdurulmasının gerekçesi verimsizliktir. Beykoz Fabrikası’nın yarattığı zararla her iki yılda yeni bir Beykoz fabrikası yapılabilir" denildi. 
     
     
ıfır zam da çözüm olmadı      ATİLLA ÖZSEVER 

     Paşabahçe Şişecam Fabrikası’nda üretimi durdurma kararı, tarafları bir kez daha karşı karşıya getirdi. İşyerinde örgütlü Kristal - İş Sendikası, 2001 - 2002 sözleşmesini kapsayan iki yıl boyunca sıfır zamma evet dediklerini ancak işverenin fabrikayı kapatmakta kararlı olduğunu bildirdi. 
     Şişecam Genel Müdürü Rüştü Bozkurt ise, sıfır zammın da çözüm getirmediğini, verimsizlik nedeniyle üretimi durdurma kararı aldıklarını ifade etti. 
     Sendika, dün sabah Şişecam yönetimi ile yaptığı toplantıda daha önce gündeme gelen teşvikli çıkarma, gönüllü emeklilik gibi konuların tekrar müzakere edilmesini istedi. Ancak, Şişecam bu öneriye olumlu yanıt vermedi. 
     Kristal - İş Başkanı Mustafa Bağçeci, 15 gün süreyle 870 kişinin toplu izne çıkarılmasının üretimin durması anlamına geldiğini söyledi. Bağçeci, "Başka bölgelerde yeni yatırımlara gidildi" dedi. 
     



 GÜNCEL 




















</TEXT>
</DOC>
