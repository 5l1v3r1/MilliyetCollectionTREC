<DOC>
<DOCNO> 82192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/05/spor/yozer.html </URL>
<DATE> 2002/05/05/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
90 dakika 
</HEADLINE>
<TEXT>

     Sanki bir olimpiyatın açılış gecesiydi. Herşey özenle hazırlanmıştı. Tribünler inanılmaz, yer - gök ise sarı - kırmızıydı. Kolay değil şampiyonluk zorlu geçen koca bir sezonun sonunda gelmişti. Artık onlar yüzbaşıydı. Omuzlarına takılan üç yıldız ise apoletleri. 
     Yozgat maçı bir şölendi. Arkasında 25 bin seyirciyi alan onca stresten sonra ilk kez bu kadar rahat oynayan bir Galatasaray. Golleri, tribündeki şovlarıyla gerçek bir kutlama yaptı. Tek bir buruk tad vardı. Arif’in krallığı tek başına alamamasıydı. Tribünler onun bu krallığı İlhan ile paylaşmasını istemiyordu. Herkes ona çalıştı ama hedefe ulaşılamadı. 
     Maç göz keyfine göre oynandı. Yozgat da, Galatasaray’ın şovunu bozmadı, açık oynadı. İlk yarının başlarında Yozgat daha ataktı. Ama 30’da Galatasaray’ın golü geldi. Victoria soldan çok sert vurdu, kaleci elinden kaçırdı, dönen topu Perez şutları 1-0. Bu Galatasaray senfonisinin başlangıcıydı. 32’de Arif Berkant’ı kaçırdı. Berkant vurdu, kaleci Gökhan’dan döndü. Radu pozisyonu affetmedi 2-0 
     Oyunun hakimiydi Galatasaray. Özellikle Perez’in kanadı mükemmel işlerken, Fransız maçın keyfini çıkardı. Müthiş deparları, diri futbolu dünkü gecenin rengiydi. İkinci yarıda Galatasaray sadece Arif için oynadı. 49’da Atakan’ın ters vuruşu yan direkten döndü. 50’de Capone sağdan ortaladı, Arif önce ayağının içiyle topu düzeltti, sonra Gökhan’ın yanından fileleri havalandırdı 3-0. Bu dakikalarda tribünlerin inanılmaz coşkusu Galatasaray onbirini daha da heveslendirdi. Sarı - Kırmızılılar hem futbollarını oynuyorlar, hem de sahada şampiyonluk törenlerini kutluyorlardı. Lucescu da kulübede kendisine gösterilen sevgiyi karşılıksız bırakmıyordu. 67’de Ergün köşe atışı kullandı, Perez kafayla durumu 4-0 yaptı. 73. dakikada Batista, Arif’i gördü. Arif şık bir plase yaptı. Gökhan parmaklarının ucuyla çıkardı. 82’de Ümit’in şutu yan direğe çarparak dışarı gitti. 85’te Emre uzun bir top attı. Arif yakaladı ve krallığa ortak oldu 5-0. Son saniyelerde Arif bir gol daha atabilirdi. O kadar çok orta geldi ki, beceremedi. Artık bir ara yoruldu, arkadaşlarına yeter dedi. Cihat bile ona penaltı yapmaya çalıştı, başaramadı. 
     Herhalde Galatasaray son yıllarda bir şampiponluğu ilk kez bu kadar güzel kutladı. Tribünlerin büyük coşkusu ve müthiş atmosfer tüm sezonun yorgunluğunu alıp götürdü. 
     



 SPOR 

































</TEXT>
</DOC>
