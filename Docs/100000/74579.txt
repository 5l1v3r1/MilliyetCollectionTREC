<DOC>
<DOCNO> 74579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/guncel/gun01.html </URL>
<DATE> 2002/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankadaki paralar da emrinde 
</HEADLINE>
<TEXT>
Özkan’ın yurtdışı yasağı kalkmış bile 
Birkaç malını vergi borcuna teminat gösteren Sudi Özkan’ın hem yurtdışı yasağından hem banka hesaplarındaki hacizden kurtulduğu ortaya çıktı... 
     NEDİM ŞENER 

     Sahip olduğu kumarhanelerden elde ettiği toplam 718 milyon dolarlık kazancın 680 milyon dolarını yurtdışına kaçıran Sudi Özkan’ın Türkiye’deki vergi mevzuatı nedeniyle yurtdışına çıkış yasağının 19 Mayıs 1999’da kaldırıldığı, hakkında arama emri bile bulunmadığı ortaya çıktı. Hesap Uzmanları Kurulu’nun hazırladığı 2 bin 500 sayfalık raporda, Özkan’ın 18 kumarhanesinde, 1995 - 1998 arasında, o günkü kurla 104 trilyon 718 milyon ABD doları liralık kazancını Toprakbank Mecidiyeköy Şubesi’nde açtığı gizli hesapla vergiden kaçırdığı tespit edildi. 
     
     Malları teminat gösterdi 
     Vergi incelemesinin başladığı dönemde Özkan’ın, ortak göründüğü tek şirket olan Özkanlar Turizm A.Ş. adına çıkartılan 25 trilyon liralık vergi borcu nedeniyle yurtdışına çıkış yasağı konuldu. Ancak bu yasak ve Özkan’ın banka hesaplarına konulan hacizler, şirketin vergi işlemlerini yürüten Hocapaşa Vergi Dairesi’ne Defterdarlık’ın gönderdiği 17.05.1999 tarihli yazıyla kaldırıldı. Vergi mevzuatından yararlanan Özkan, Kadıköy’deki ahşap Köşk, İzmir Karşıyaka’daki mezbaha, Adalar’daki otel ve ahşap ev, Beyoğlu’ndaki birçok binayı Maliye’ye teminat göstererek yurtdışı yasağının kaldırılmasını sağladı. 
     
     200 trilyon onaylandı 
     İstanbul’daki vergi mahkemeleri, gecikme faizi ve cezalarıyla birlikte devlete borcu milyonlarca doları bulan Özkan’ın toplam altı şirketi için 200 trilyon liralık cezayı onayladı. Özkanlar Turizm AŞ adına vergi mahkemelerince onaylanan vergi cezası ise 65 trilyon lira oldu. Sudi Özkan, vergi borcunun yüzde 75’ini kabul eden mahkemelerin kararları üzerine Danıştay’a itirazda bulundu. Dosyaları 1.5 yıldır Danıştay’da bekleyen Özkan’ın itirazları hakkında henüz karar verilmediği için 200 trilyonluk vergi borcundan tek kuruş tahsil edilemedi. 
     
Paravan şirketlere kimse ulaşamıyor      Kumarhanelerin kapatılmasından önce 18 kumarhaneyi işleten Özkan’ın gelirini Maliye’den kaçırmak için paravan şirket kullandığı belirlendi. Princess otellerindeki kumarhaneleri önce Özkanlar Elektronik, ardından Özkanlar Turizm adına geçiren Özkan, altı Hilton otelindeki kumarhanelerini de Liechtenstein’deki paravan şirket Sofradec’in ortak olduğu şirketlerin üzerine gösterdi. 
     Özkan, Sofradec’ın ortak olduğu, altı gazinonun bağlı bulunduğu dört şirket aracılığıyla toplam 21 trilyon liralık kazancını Maliye’den kaçırdı. Hesap Uzmanları’na göre gizli sahibi Sudi Özkan olan Sofradec’ın ortağı TJI Deniz Kıyıları AŞ, TJI Turistik Gazino AŞ, Dora AŞ ve TTI AŞ’nin üzerinde 6 kumarhane var. Bu şirketlerin bağlı olduğu Beyoğlu Vergi Dairesi’nin de eli kolu bağlı. Çünkü ana ortak Sofradec’e ulaşılamıyor. 
     
Kira gelirlerinde vergi rekortmeni      Türkiye’deki Princess otellerinin sahibi olan Özkan, gayrimenkulleri üzerinde ihtiyati haciz bulunmasına rağmen otellerinden trilyonlarca lira kazanmaya devam ediyor. Türkiye’de en yüksek kira geliri elde edenlerden biri olan Özkan, bu alandaki vergi rekortmenleri listesinde 308 milyar liralık vergiyle altıncı sırada yer aldı. 
     
Oğlu kaçak      Özkan’ın kumarhanelerinin bağlı olduğu şirketlerden olan Özkanlar Elektronik hakkında kesinleşen 40 trilyon liralık vergi cezası da tahsil edilemiyor. Şirketin ortağı olarak görünen Özkan’ın oğlu Enis Anibal Özkan’ın Bulgaristan’da olması nedeniyle vergi borçlusunu bulamayan Maliye’nin eli kolu bağlı durumda. Yurtdışına çıkış yasağı konulan Anibal Özkan hakkındaki tebligatlar da ilan yoluyla yapılabiliyor. 
     
Kralın borçları da Danıştay’a takıldı      Kumarhaneler kralı Ömer Lütfi Topal’ın 1996’da öldürülmesinden sonra yapılan incelemede, 1993 - 1996 arasında 1 milyar 593 milyon dolarlık geliri Maliye’den kaçırdığı saptandı. Topal’ın toplam vergi borcunun 2 milyar doları bulduğu anlaşıldı. Ancak üç yıldan beri süren mahkemeler nedeniyle devlete hiçbir ödeme yapılmadı. Vergi borçlarına Topal ailesinin itirazları üzerine, vergi mahkemelerinde görülen davalar Danıştay’a gitti. İki yıldır bekliyor. İşleme konulmadığı için tek kuruş tahsilat yapılamıyor. 
     



 GÜNCEL 


















</TEXT>
</DOC>
