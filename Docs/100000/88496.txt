<DOC>
<DOCNO> 88496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/07/son/sondun18.html </URL>
<DATE> 2002/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Hindistan Dışişleri Bakanı "Barıştan başka çare yok" 
</HEADLINE>
<TEXT>

     Hindistan Dışişleri Bakanı Jaswant Singh, barıştan başka seçenek bulunmadığını söyledi. 
     Singh, ABD Dışişleri Bakanı Yardımcısı Richard Armitage ile yaptığı görüşmeden sonra, ''Barışa doğru yönelmemiz gerekiyor. Biz tamamıyla barış yolunda ilerlemek istiyoruz'' dedi. 
     ABD Başkanı George Bush'a Hindistan ile Pakistan arasındaki gerilimin düşürülmesi çabaları çerçevesinde Armitage'yi bölgeye gönderdiği için teşekkür eden Singh, Pakistan Devlet Başkanı Pervez Müşerref'in Keşmir sınırından aşırı dinci militanların sızmasını önlemesi halinde, Hindistan Başbakanı Atal Behari Vajpayii'nin de buna karşın bir jestte bulunacağını belirtti. 
     Armitage ise Bush'un kendisini ''barış arayışları'' çerçevesinde bölgeye gönderdiğini kaydederek, samimi görüşmeden duyduğu memnuniyeti dile getirdi. Ancak Armitage gazetecilerin sorularını cevaplandırmaktan kaçındı. 
     





</TEXT>
</DOC>
