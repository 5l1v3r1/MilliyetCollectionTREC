<DOC>
<DOCNO> 98536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/28/son/sontur20.html </URL>
<DATE> 2002/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Rize Valisi "Kayıp 5 kişiyi arama çalışmaları sürüyor" 
</HEADLINE>
<TEXT>

     Rize Valisi Bülent Karaçöl, Rize'nin Güneysu ve Çayeli ilçelerinde etkili olan sel felaketinde kaybolan 5 kişinin arama çalışmalarına, denizde sahil güvenlik ekipleri, dere yataklarında ise sivil savunma ekipleri ve vatandaşlar tarafından devam edildiğini bildirdi. 
     Karaçöl, 27 kişinin hayatını kaybettiği sel felaketinin ardından çalışmaları aralıksız sürdürdüklerini belirterek, bölgeye ekip ve araç takviyesi yapıldığını, DSİ tarafından yapılan 78 araç takviyesi ile çalışan iş makinesi sayısının 140 olduğunu ifade etti. 
     Bölgede elektrik verilemeyen ve telefon bağlantısı sağlanamayan yer kalmadığını da bildiren Karaçöl, bölgeye yapılan yardımlar konusunda ise ''İlk etapta bölgeye Başbakanlık Acil Destek Fonu'ndan 500 milyar lira, Enerji ve Tabii Kaynaklar Bakanlığı'ndan 450 milyar lira, İçişleri Bakanlığı Mahalli İdareler Fonu'ndan 200 milyar lira, Sosyal Yardımlaşma ve Dayanışma Vakfı'ndan ise 100 milyar lira geldi. Sosyal Yardımlaşma ve Dayanışma Vakfı'ndan ek olarak 200 milyar lira daha gelecek'' dedi. 
     Vali Karaçöl, sel felaketinde evsiz kalanlar için öğrenci yurtlarının barınmaya hazır hale getirildiğini, ev kiralayan vatandaşlara ise 1 yıllık kira karşılığı olarak 1 milyar lira verdiklerini belirterek, gıda yardımı yapmaya da devam ettiklerini söyledi. 
     Bölgede hasar tespit çalışmalarının sürdürüldüğünü kaydeden Karaçöl, Bayındırlık ve İskan Müdürlüğü'nün, hasar tespit çalışmaları için 10 ekip kurduğunu, Karayolları Bölge Müdürlüğü'ne bağlı ekiplerin ise belediyelere ait yollarda hasar tespit çalışmalarına yarın başlayacaklarını bildirdi. 
     Karaçöl, Tarım İl Müdürlüğü ekiplerinin de hasar tespitlerini sürdürdüğünü belirterek, maddi zararın tahminlerin de üzerinde olduğunu sözlerine ekledi. 
     





</TEXT>
</DOC>
