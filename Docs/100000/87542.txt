<DOC>
<DOCNO> 87542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/02/son/sonspo13.html </URL>
<DATE> 2002/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakırspor, transfere hızlı başladı 
</HEADLINE>
<TEXT>

     Diyarbakırspor Kulübü Başkanı Ali İhsan Kaya, 8 futbolcuyu 2 yıllığına renklerine bağladıklarını belirterek, 2 yabancı forvet oyuncuyla da görüşmelerinin sürdüğünü söyledi. 
     Diyarbakırspor'un geçen perşembe günü yapılan olağanüstü genel kurulu sonrası başkanlığa seçilen Ali İhsan Kaya ve ekibi, trasfer çalışmalarına hızlı başladı. 
     Kaya, gelecek hafta içinde yönetim kurulunun toplanarak görev bölümü yapacağını belirterek, ''Görev bölümününde özellikle arkadaşlarımıza bilgi sahibi oldukları branşlarda görev verilecek. Ardakadaşlarımız bilgi sahibi olmadıkları görevlere getirilmeyecektir'' dedi. 
     Transfer çalışmalarını sürdürdüklerini de ifade eden Kaya, şöyle konuştu 
     ''Kısa sürede büyük işler yaptığımızı sanıyorum. Ben ve arkadaşlarım, yaptığımız görüşmeler sonucunda Bursaspor'dan Murat Hacıoğlu, Kocaelispor'dan Hasan Yiğit ve Kombassan Konyaspor'dan Serdar'ı 2 yıllığına renklerimize bağladık. Daha önce de Yimpaş Yozgatspor'dan Diallo ve Cengizhan, Antalyaspor'dan Kamil ve Nuri, Manisaspor'dan ise Abdullah ile 2 yıllık sözleşme imzalamıştık. Şimdilik toplam 8 futbolcuyu renklerimize bağladık. 2 yabancı forvet oyuncuyla da görüşmelerimiz sürüyor. Bu futbolcularla da anlaşırsak transfer çalışmalarımızı büyük ölçüde tamamlamış oluruz. Yine de Diyarbakırspor için yararlı olacağını belirlediğimiz futbolcularla da diyaloğumuzu kesmeyeceğiz.'' Futbol Federasyonu Başkanı Haluk Ulusoy ile görüştüğünü de kaydeden Kaya, altyapı çalışmaları için Ulusoy'un kendilerine destek sözü verdiğini, arazi sorununun çözülmesi durumunda Ulusoy'un gerekli yardımı yapacağını söyledi. 
     Kaya, Fenerbahçe Kulübü Başkanı Aziz Yıldırım ile yönetim kurulu üyeleri Nihat Özdemir ve Mithat Yenigün ile görüştüğünü de belirterek, ''Sayın Yıldırım ve Özdemir ile yaptığımız görüşmelerde sezon açılışında Fenerbahçe ile maç yapmak istediğimizi ilettim. Kendileri de olumlu karşıladılar. Bir terslik olmazsa sezon açılış maçını Fenerbahçe ile yapacağız'' dedi. 
     Aziz Yıldırım, Nihat Özdemir ve Mithat Yenigün'ün kendilerine destek verdiğini de kaydeden Kaya, bu desteklerinden ötürü Fenerbahçe Kulübü yönetimine teşekkür etti. 
     





</TEXT>
</DOC>
