<DOC>
<DOCNO> 79556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/21/siyaset/siy05.html </URL>
<DATE> 2002/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Mülteci çetesindeki 5 astsubay açıkta 
</HEADLINE>
<TEXT>

İran’dan giren kaçakları 500 ile bin 500 dolar karşılığında batı illerine "taşıyan" 12 kişilik çete, operasyonla ortaya çıkarıldı 
     TOLGA ŞARDAN Ankara 

     İran sınırından kaçak yollarla Türkiye’ye giren mültecileri para karşılığında Tatvan’dan Malatya’ya getiren ve aralarında Tatvan 6. Zırhlı Tugay Komutanlığı’nda görevli astsubay ve uzman çavuşların da bulunduğu 12 kişilik çete ortaya çıkarıldı. Astsubay ve uzman çavuşlar soruşturma kapsamında açığa alındı. 
     Tugay Komutanlığı, insan kaçakçılığı ihbarı üzerine iddianın araştırılması için Bitlis Emniyet Müdürlüğü ile Cumhuriyet Savcılığı’ndan yardım istedi. Bitlis Kaçakçılık Şubesi ile Bitlis Merkez Komutanlığı, elde ettikleri ipuçlarını değerlendirerek, şekebeyi belirledi. Savcılığın talimatı üzerine polis 4 kişiyi, Merkez Komutanlığı ise 5 astsubay ve 3 uzman çavuşu soruşturmaya aldı. 
     Şebeke elemanlarına yönelik fiziki takip yapan ekipler, Van, Bitlis ve Gaziantep’te operasyonlar düzenledi. Takip sırasında organize suç örgütünde görev yapan zanlıların, sınırı kaçak olarak geçen ve büyük bölümü İranlı olan mültecilerin, kişi başına 500 ile bin 500 dolar arasında para karşılığı batıdaki kentlere geçmelerini sağladığı belirlendi. 
     Şebekede görev alan sivil kişilerin mültecileri ayarladığı, astsubay ve uzman çavuşların ise mültecileri, kendilerine ait özel araçlarıyla kontrol noktalarından rahatça geçirdikleri saptandı. 
     



 SİYASET 














</TEXT>
</DOC>
