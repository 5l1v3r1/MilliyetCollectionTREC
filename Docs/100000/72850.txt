<DOC>
<DOCNO> 72850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/16/dunya/dun01.html </URL>
<DATE> 2002/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, sığınakları atomla vuracak 
</HEADLINE>
<TEXT>

Gizli Pentagon raporu, ABD’nin yeraltındaki hedefleri yok etmek için yeni bir atom silahı arayışında olduğunu ortaya koyuyor 
     YASEMİN ÇONGAR Washington 

     ABD’nin, dördü Türkiye’nin yanıbaşında olan toplam yedi ülkeye karşı nükleer silah kullanmaya hazır olmasını öngören ve bazı bölümlerinin basına sızmasıyla büyük tartışma yaratan gizli raporun ayrıntıları belli oldu. ABD Savunma Bakanlığı Pentagon tarafından ocak ayında tamamlanan "Nükleer Tavrın Gözden Geçirilmesi" raporunda, Washington’ın özellikle yeraltında gömülü bazı askeri tesisleri vurabilme gücüne sahip yeni nükleer silahlar geliştirmesinin gerekebileceği ifade edildi. 
     "GlobalSecurity.org" adlı, savunma ve istihbarat konularında uzmanlaşan bir Internet sitesi tarafından ayrıntıları yayınlanan rapora göre, ABD ordusunun halen elinde bulunan yeraltı tesislerini vurma yeteneğine sahip tek nükleer silah "B61 - Mod 11" isimli bomba. Ancak rapor, "B61 - Mod 11" bombalarının, yeraltı tesislerinin büyük bölümünün kurulu olduğu yerlerdeki zemin yapısını delmeyi ve tesisleri tümden yok etmeyi başaramadığını, dolayısıyla yeni nükleer silahlara gereksinme olduğunu vurguluyor. 
     
     Yeraltında 1400 hedef var 
     Basına sızması bizzat ABD Savunma Bakanı Donald Rumsfeld tarafından eleştirilen, ancak içeriği yetkililerce yalanlanmayan rapor, toplam 70 ülkede 10 binden fazla yeraltı askeri tesisi olduğunu, bunlardan özellikle kitle imha silahları, balistik füzeler ve askeri komuta merkezlerini barındıran 1400 kadarının vurulabilmesinin ABD için önem taşıdığını yazıyor. Raporda ABD’nin nükleer silah kullanmaya hazırlıklı olması gereken ülkeler Rusya, Çin, Kuzey Kore, Libya, İran, Irak ve Suriye olarak sıralanırken, özellikle Rusya ve Çin dışında kalan ülkelerdeki hedeflere karşı yeni nükleer silahlar geliştirmek gerekebileceği, zira bu ülkelerin "beklenmeyen tehlike" yaratma potansiyeline sahip oldukları vurgulanıyor. 
     



 DÜNYA 










</TEXT>
</DOC>
