<DOC>
<DOCNO> 92397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/son/sondun14.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Molla Ömer Afganistan'ın üç bölgesinde gözüküyor 
</HEADLINE>
<TEXT>

     Afganistan'da yıkılan Taliban rejiminin lideri Molla Ömer ve diğer Taliban yetkilileri, sık sık Kur, Arzegan ve Helmand bölgelerinde görülüyor. 
     Kandahar Valisi Gülağa Şirzai'nin sözcüsü Halid Peştun, Kabil'de İRNA'ya yaptığı açıklamada, eski Taliban yöneticilerinin bu bölgelerde sıkça görülmesine rağmen, ülkenin güvenliği için tehdit oluşturmadıklarını, herhangi bir askeri operasyona girişemediklerini ve siyasi entrikalar çeviremediklerini söyledi. 
     Peştun, Molla Ömer ve diğer üst düzey Taliban yöneticilerinin dağlık bölgelerde ve farklı kentlerde hayatlarını korumak için gizlendiklerini, bu kişilerin Afganistan'ın sosyal ve siyasal arenasında hiçbir rol oynayamadıklarını belirtti. 
     Amerikan ve İngiliz askerlerinin bu bölgelerde Taliban liderlerini yakalamak için geniş çaplı bir operasyon başlattığını doğrulayan Peştun, ''Afgan halkını bu kişilerin tehditlerinden ve şeytani emellerinden kurtarmak için Taliban ve El Kaide'nin liderlerini tutuklamalı ya da öldürmeliyiz'' diye konuştu. 
     Peştun, Afganistan'ın bütün Afganların evi olduğunu ve Molla Ömer ile arkadaşlarının bu ülkede gizlenemeyeceğini de belirtti. 
     





</TEXT>
</DOC>
