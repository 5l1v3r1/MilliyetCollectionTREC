<DOC>
<DOCNO> 75215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/29/spor/aspo.html </URL>
<DATE> 2002/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
FUTBOLDA DEPREM 
</HEADLINE>
<TEXT>

Spor Bakanı Fikret Ünlü, Dünya Kupası’nın hemen ardından Futbol Federasyonu’nu olağanüstü genel kurula çağıracağını açıkladı 
     CEMAL ERSEN 

     FUTBOLDA şike çetesi ve Toprakbank’dan alınan faiz skandalı kamuoyunda tartışılmaya devam ederken, Spordan Sorumlu Devlet Bakanı Fikret Ünlü, 3813 sayılı yasanın verdiği yetkiyi kullanarak, Dünya Kupası finallerinden sonra Futbol Federasyonu Genel Kurulu’nu olağanüstü toplantıya çağıracağını açıkladı. Ünlü, kamu vicdanının söz konusu iki olay nedeniyle son derece rahatsız olduğunu ve konunun ancak genel kurulda tartışılarak çözülebileceğini belirtti. 
     ÜNLÜ, Spor Teşkilatı’nın aylardır konuşulan şike olayları nedeniyle mahçup olduğunu ve yüzünün kızardığını ifade ederek şöyle konuştu "Konu yargı aşamasında olduğu için Başbakanlık Teftiş Kurulu’nu devreye sokmadım. Türk futboluna zarar vermeden bizden bekleneni yerine getirmek zorundayız. Genel kurulun görevi seçimden seçime toplanmak değildir. Ben bu süreci başlatmak zorundaydım. Kimsenin alınganlık yapmasına gerek yok. Herşey konuşulmalı, tartışılmalı." 
     BAKAN Fikret Ünlü, hakemlerin torba ile atanması konusunun da genel kurulda gündeme gelmesi gerektiğini belirterek, "Torba konusu çok doğru bir olaydır. Ben hiçbir hakemimizi diğerinden ayıramam. Demek ki hepsi aynı kapasitede ve yetenektedir. Çıkıp hepsi her maçı yönetmeli. O zaman bir takım tartışmalar yaşanmaz" ifadelerini kullandı. Ünlü, büyük tartışmalara yol açan Beşiktaş’a verilen ikinci yıldızın da genel kurulda ele alınması gerektiğini sözlerine ekledi. 
     
Kendisinin takdiridir’      FUTBOL Federasyonu Başkan Vekili Ata Aksu, Bakan Ünlü’nün Haziran ayından sonra genel kurulu toplantıya çağıracağı yolundaki açıklamasını, "Bu elbette kendisinin takdiridir. Kanuni yetkisi vardır" dedi. Aksu, "Futbolun asli sahibi genel kuruldur. Sayın bakanın açıklaması fevkalade doğru bir işlemdir. Sayın bakanın futbolun sorunlarının genel kurulda görüşülmesini istemesi kadar doğal bir yaklaşım olamaz. Takdirlerine olumlu yaklaşıyorum" ifadelerini de kullandı. 
     
Komedi sürüyor Komedi sürüyor      FUTBOL Federasyonu, havuz sisteminden kulüplere yapılan dağıtımda şampiyonluk sayılarının dağıtım kriterine dahil olmadığını açıkladı. Yazılı açıklamada, "Mevcut dağıtım kriterine göre havuz sisteminde oluşan meblağın yüzde 50’si 14 kulübe, diğer yüzde 50’si Fenerbahçe, Galatasaray, Beşiktaş ve Trabzonspor’a dağıtılmaktadır. Bu yüzle ellilik paydan da Fenerbahçe, Galatasaray ve Beşiktaş yüzde 26.5, Trabzonspor ise yüzde 20.5’lik kısmını alır. Yıldız meselesi Beşiktaş’ın payını etkilemez" denildi. 
     BEŞİKTAŞ’IN başvurusu üzerine Federasyon Yönetim Kurulu’nun almış olduğu kararın, objektif gerçeklere ve talimatlara uygunluğu belirtilen açıklamada, "1957 ve 1958 yılı şampiyonlukları önceki örneklerinden tamamen farklı ve nevi şahsına münhasırdır. Futbol Federasyonu, bu şampiyonlukların kendine özgü özellikleri sebebi ile "Yıldız kriteri" hesabında sayıya dahil edilmesi yönünde vermiş olduğu karar ile lütufta bulunmamış, bir büyük camianın hakkını vermiştir" ifadeleri kullanıldı. 
     FEDERASYON’UN bu savunmasından kısa bir süre sonra Başkanvekili Ata Aksu’nun açıklamaları kafaları yine karıştırdı. Aksu, "Şampiyonluk sayısı, kriterler arasındaydı. Ancak şu anda değil diyorsunuz. O zaman Trabzonspor niye üç büyüklerden az pay alıyor" sorusuna, "Trabzonspor’un sadece beş şampiyonluğu var" yanıtını verdi. Ata Aksu ayrıca Beşiktaş’ın 9 şampiyonluğunu tescil ettiklerini söylemesine rağmen üçüncü yıldız için altı değil, dört şampiyonluk gerektiğini kaydederek bir çelişki daha yarattı. 
     
İngilizler kaybetti      2004 Avrupa Futbol Şampiyonası’nda 7. eleme grubunda bulunan Türkiye’nin fikstürü belli oldu. İsviçre’nin Nyon kentindeki fikstür çekimine Şenol Güneş, Can Çobanoğlu ve Selami Özdemir katıldı. Teknik Direktör Güneş, "Biz memnunuz. İngiltere’ye İstanbul’da teklif ettiğimiz tarihler burada çıktı. Allah bizimle beraber oldu. İnatları kırıldı" dedi. Zafer Atamer Nyon 
     

</TEXT>
</DOC>
