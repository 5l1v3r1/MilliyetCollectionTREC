<DOC>
<DOCNO> 91794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/son/sonspo10.html </URL>
<DATE> 2002/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortega'nın menajeri "Manchester istedi, O sizi tercih etti" 
</HEADLINE>
<TEXT>

     Ariel Ortega'nın İtalyan menajeri Antinoya Caliendo Arjantinli futbolcunun Avrupa'nın birçok kulübünden de kendisine teklif yapılmasına rağmen Fenerbahçe'yi tercih ettiğini söyledi. 
     Ortega'nın, Arjantin Milli Takımı ile Dünya Kupası maçları için Japonya'ya gitmeden Fenerbahçe tercihi konusundaki kararını verdiğini anlatan Caliendo, ''Ortega'ya İngiltere başta olmaz üzere dünyanın birçok ülkesinden ciddi teklifler vardı. Manchester United'ın da teklifi vardı. Ancak Ortega severek tercihini Fenerbahçe'den yana kullandı'' diye konuştu. 
     Arjantinli futbolcunun transferinde Fenerbahçeli yöneticilerin büyük bir sabır gösterdiğini vurgulayan Caliendo, şöyle devam etti 
     ''Bu transferin ne kadar zor ve zahmetli olduğunu hepimiz gördük. Büyük bir sabır gösteren başkan Yıldırım ve yönetici Ali Yıldırım'a teşekkür ediyorum. Kolay bir transfer değildi. Ortega'nın tek amacı vardır, kazanmak ve oynadığı takıma kazandırmaktır. Fenerbahçe'ye gelişinin de sebebi budur. Zaman içinde bunu hepimiz göreceğiz. Biraz sabır ve anlayış bekliyoruz. İnşallah bundan sonraki basın toplantımızı büyük bir zaferin sonrasında yaparız.'' Bu arada, Ortega'nın imza törenini çok sayıda basın mensubu izlerken, 3 özel televizyon kanalı töreni naklen yayınladı. 
     





</TEXT>
</DOC>
