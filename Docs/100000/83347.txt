<DOC>
<DOCNO> 83347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/11/ekonomi/eko02.html </URL>
<DATE> 2002/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine KİT’lerin patronu oluyor 
</HEADLINE>
<TEXT>

KİT’lerdeki Hazine denetimi artırılacak. Hazine’den sorumlu bakanın beş kişilik yönetim kurullarında belirleyebileceği üye sayısı da 1’den 3’e çıkıyor 
     Kamu iktisadi teşebbüslerinde KİT fazla istihdamı zorunlu emeklilik ve işçileri memur yaparak çözmeyi planlayan hükümet, diğer yandan bu kuruluşları yeniden yapılandırmaya hazırlanıyor. 
     Zorunlu emekliliğe ilişkin olarak hazırlanan taslak, KİT’lere ilişkin Kanun Hükmünde Kararname’de KHK de köklü değişiklikler öngörüyor. Yeni taslak çerçevesinde Hazine’nin KİT’ler üstündeki kontrolü ve ağırlığı artarken, KİT’lerin yönetim yapısı da tamamen değişiyor. 
     Taslakta, "Bu kanunun yürürlüğe girdiği tarihten itibaren en az iki yıl üst üste zarar eden teşebbüsler, doğrudan Hazine Müsteşarlığı’nın bağlı olduğu Bakan ile ilgilendirilir" deniliyor. İlgili bakanın gözetim ve denetimine ilişkin madde de yeniden düzenlenerek, "Hukuki yaptırımların uygulanabilmesi için gerekli girişimlerde bulunmak ve konuyu takip etmek üzere Hazine Müsteşarlığı yetkilidir" ibaresi ekleniyor. 
     Taslakla, KİT’lere verimlilik denetimi de getiriliyor. Mevcut sistemde, Yüksek Denetleme Kurulu’nun KİT’ler, müesseseler ve bağlı ortaklıkları, mali, idari ve teknik yönden sürekli denetlemesi öngörülüyor. Yeni düzenlemede ise, YDK’nın KİT’leri bu üç unsurun yanı sıra verimlilik açısından da denetlemesi hükme bağlanıyor. 
     
     Fiyat özgürlüğü 
     Yeni düzenleme, KİT’lerin mal ve hizmet fiyatlarını serbestçe belirlemelerinin önündeki engelleri de tamamen kaldırıyor. Mevcut KHK’da gerektiğinde Bakanlar Kurulu’nun fiyat belirleme yetkisi ve doğacak zararın bir sonraki yıl bütçesine konacak ödenekle karşılanması öngörülüyordu. Yeni düzenlemede ise KİT’lerin fiyat belirlemekte serbest oldukları belirtiliyor ve "Bu kanunun yürürlüğe girdiği tarihten itibaren, teşebbüs, müessese ve bağlı ortaklıklara bedeli önceden bütçeye konulacak ödeneklerden avans olarak ödenmek üzere, Bakanlar Kurulu tarafından görev verilebilir" deniliyor. 
     
     KİT'lere özel sektör modeli 
     Yeni düzenlemeyle, KİT'ler özel sektör modeli yönetim yapısına kavuşturuluyor. 
     Yönetim kurulu başkanı ile genel müdürlerin ayrı kişiler olması öngörülüyor. 
     Genel müdürler ve genel müdür yardımcılarının yönetim kurulu üyesi olması yasaklanıyor. 
     Başkan hariç beş üyeden oluşan KİT yönetim kurullarındaki üye sayısı dörde iniyor. 
     Hazine'den sorumlu Bakan, yönetim kurulu üyeliklerinde de söz sahibi kılınıyor. 
     Halen, yönetim kurulu üyelerinin ikisi ilgili bakan, biri Hazine'den sorumlu bakan, ikisi genel müdür yardımcıları arasından ilgili bakanın teklifiyle atanıyor. 
     Artık, başkan dahil iki üye, genel müdür ve genel müdür yardımcıları ilgili bakanın, üçü ise Hazine'den sorumlu bakanın teklifiyle ortak kararla atanacak. 
     Bağlı ortaklıkların yönetim kurulu üyelerinden üçü Hazine'den sorumlu bakan, biri yönetim kurulu başkanı üzere iki üyenin ilgili bakan tarafından atanacak. 
     Genel müdürün, genel müdür yardımcıları ve daire başkanları atanmasını yönetim kuruluna teklif etme yetkisi de daire başkanları ile sınırlandırılıyor. 
     



 EKONOMİ 




















</TEXT>
</DOC>
