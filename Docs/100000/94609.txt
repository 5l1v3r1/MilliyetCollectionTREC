<DOC>
<DOCNO> 94609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/yazar/guclu.html </URL>
<DATE> 2002/07/09/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Yurtdışında Türk olmak 
</HEADLINE>
<TEXT>

     Herhangi bir ülkede yabancı olmanın güçlüklerini bu deneyimi yaşayan hemen herkes bilir. Eğitiminiz, sosyal konumunuz ve kalış amacınız ne olursa olsun sonuçta yabancısınız. 
     Ne Avrupalılar, ne Amerikalılar ne de diğer ülkelerden pek çoğunun yabancılara bakış açısı, bizimkisi kadar sıcak değil. Dahası bizleri kafalarında öyle bir yere oturtmuşlar ki bu olumsuz ve haksız imajı silmek kolay kolay mümkün değil. 
     Yurtdışında öğrenim gören, çalışan ya da tatil amacıyla giden vatandaşlarımızdan son günlerde öylesine yoğun mailler geliyor ki şaşıp kalırsınız. ABD’de A.Y.’nin başından geçenlere benzer meğerse hemen herkesin bir hikayesi varmış. Duygu yüklü çok anılar var. Ama bu arada sürekli yurtdışında yaşayan ya da sürekli yurtdışına gidip gelen bazı vatandaşlarımızdan da ilginç yorumlar geliyor. Kendilerinin bugüne kadar ne giriş çıkışlarda ne de yurtdışında kaldıkları sürece Türk ya da yabancı oldukları için hiçbir kötü davranışla karşılaşmadıklarına dikkati çekiyorlar. Eğer ortada bir terslik varsa yine bizimkilerden kaynaklanıyordur diyorlar... 
     Ortaya çıkan en çarpıcı tespit ise vatandaşlarımızın, özellikle de öğrencilerin yurtdışı temsilciliklerimiz deyince tüylerinin diken diken olması. Elçiliklerimizin bir sorun ortaya çıktığında kabahati önce kendilerinde bulmalarını ve Türkiye’deki bürokrasiyi fazlasıyla yurtdışına taşımalarını birbirinden ilginç örneklerle protesto ediyorlar. Anlaşılan o ki yurtdışında vatandaşımıza sahip çıkma ve onların sorunlarıyla ilgilenme durumumuz Türkiye’dekinden çok farklı değil... 
     Kim olur bilmiyorum ama birilerinin bu konuya sahip çıkması gerekiyor. Dışişleri Bakanlığı’nın ya da yurtdışında temsilcisi bulunan diğer bakanlıkların bu konuda kendilerine toz kondurmaları görüldüğü kadarıyla mümkün değil. Ama sorgulanması gerekiyor. Bu işi yapsa yapsa bence en iyi Çankaya yapar. Cumhurbaşkanı Sezer’in bu konuya özel bir önem göstereceğinden eminiz. Yurtdışındaki vatandaşlarımızın dileği de bu yönde .. 
     
Galatasaray’da yoğun trafik      Galatasaray İlköğretim Okulu’ndan mezun olan 46 öğrenciden sadece 6’sının liseye geçiş hakkı elde etmesi, diğerlerinin ise bu konuda yetersiz bulunmasıyla başlayan hak arayışı devam ediyor. 
     Velilerin dün sabah Milli Eğitim Bakanı Bostancıoğlu ile randevuları vardı. Ama Ankara’daki yoğun siyaset trafiği nedeniyle veliler önce bakan yerine müsteşarı ile görüştüler. Ardından da 4 veli temsilcisi ve bir öğrenci Bakan Bey tarafından kabul edildi. Bakan Bostancıoğlu, bugün de Galatasaray Lisesi Müdürü Gün Kut ve Galatasaray Üniversitesi Rektörü Erdoğan Teziç’i kabul edecek... 
     Bakan’ın da, Müsteşarı Bircan’ın da işi zor. Çünkü dinlendiğinde her iki tarafın da haklı gerekçeleri var. Bakalım işin içinden nasıl çıkacaklar 
     Veliler bu arada yasal 180 günlük eğitim süresinin sadece 140 gününde okulun açık olduğunu, eğer ortada bir başarısızlık söz konusu ise bunun da tartışılmasını istiyorlar. 
     Özetin özeti Galatasaray’ın kaliteli eğitim konusundaki samimiyeti ve arayışı keşke diğer kurumlarda da olabilseydi. Bu yüzden bu arayışlar sıkıntı değil veli memnuniyetini ve kaliteyi de beraberinde getirecektir. 
     
     







Kargaşa 


Bizde ne olur 


Zorlamanın sonu 


En çabuk seçim, en doğru tercihtir ama... 


Düğmeye basıldı 


Yurtdışında Türk olmak 


Erkenseçim AB’ye engel mi 


Bahçeli, Baykal’ın izinde... 


Seçimden ne çıkar 


Sınıflar arası tek düzenli yardım Giyecek 


Her şeye rağmen üretimde artış var’ 


Petersburg’da beyaz geceler 


</TEXT>
</DOC>
