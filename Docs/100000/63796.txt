<DOC>
<DOCNO> 63796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/23/son/sonspo01.html </URL>
<DATE> 2002/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Werner Lorant ''Uzun süredir böyle bir seyirci görmemiştim..'' 
</HEADLINE>
<TEXT>

     Fenerbahçe Teknik Direktörü Werner Lorant, İstanbulspor karşısında golü erken bulmalarının kendileri açısından çok önemli olduğunu belirterek, ''Maça çok iyi başladık ve erken gol bulmayı da başardık'' dedi. 
     Saha zemininin ağır olmasına karşın iyi futbol oynadıklarını ifade eden Lorant, kasetlerden izlediği İstanbulspor'un çok koşan, iyi bir takım olduğunu ve bu takıma gol şansı tanımadıklarını söyledi. 
     Forvet oyuncularının birebir konbinezonlarda daha organize olması gerektiğini, bu sorunu çalışarak halledeceklerini ifade eden Lorant, Revivo'yu ikinci yarıda taktik icabı oyundan aldığını kaydetti. 
     Fenerbahçe taraftarını da öven Lorant, ''İlk kez seyircimiz önünde oynadık. 90 dakika bizi desteklediler. Gururla söylüyorum, kariyerimde uzun süredir böyle bir seyirci desteği görmedim'' diye konuştu. 
     Lorant, Andersson'un oyundan çıkarkenki sinirli davranışları için, ''Çıkmadan önce bir gol kaçırdı. Bu nedenledir ve doğaldır'' derken, pas vermek yerine şut atarak mutlak iki gol şansını değerlendiremeyen Serhat'la da maç sonrası konuştuğunu söyledi. 
     
     Futbolcuların görüşü 

     Fenerbahçeli futbolculardan Yusuf, İstanbulspor karşısına galibiyet için çıktıklarını ve amaçlarına ulaştıklarını söyledi. 
     Samsunspor maçında iyi oynayıp kötü sonuç aldıklarını kaydeden Yusuf, daha çok çalışıp şampiyonluğa ulaşmak istediklerini kaydetti. 
     İstanbulspor maçında atılan iki golün sahibi Serhat da ligde puan kaybetme limitlerini doldurduklarını ifade ederek, ''İstanbulspor karşısında iyi oynadık. İyi oynayınca gol de geliyor. Şampiyonluğa ulaşmak için daha çok çalışacağız'' dedi. 
     Serhat, maçta iki net gol pozisyonunu değerlendiremediğini ancak bunun maç içinde yaşanabilecek bir durum olduğunu belirtti. 
     İstanbulspor Antrenörü Aykut Kocaman ise karşılaşmayla ilgili kısa konuşmasında, ''Buraya galibiyet ve iyi futbol için gelmiştik. Ama iyi futbol oynayınca her zaman kazanılmıyor. Fenerbahçe'yi kutluyorum'' diye konuştu. 
     






</TEXT>
</DOC>
