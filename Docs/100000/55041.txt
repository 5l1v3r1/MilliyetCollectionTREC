<DOC>
<DOCNO> 55041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/01/son/sondun08.html </URL>
<DATE> 2001/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Casuslar da sever... Rus ajanın aşk itirafı... 
</HEADLINE>
<TEXT>

     KGB'nin üst düzey ajanlarından biri olarak görev yapan, ancak Batı'nın da hesabına çalıştığı ortaya çıkınca 1980'li yıllarda İngiltere'ye kaçan Oleg Gordievski, kendisini sorgulayan, dönemin MI5 karşı casusluk dairesi şefi olan Stella Rimington'a aşık olduğunu itiraf etti. 
     İlerleyen yıllarda örgüt içindeki etkinliği artan ve MI5'ın ilk kadın yöneticisi olma başarısını da gösteren Stella Rimington'ın MI5'tan ayrılmasından sonra hakkında yapılan bir belgesele konuşan Gordievski, İngiliz dış istihbarat servisi MI6'e ait bir otomobilin bagajında Rusya'dan kaçtıktan sonra geldiği İngiltere'de, Rimington tarafından sorguya alındığını anlattı. 
     Rimington'u, ''her zaman evlenmeyi hayal ettiğim türden, harika bir kadındı. O beni sorgularken kendimi engelleyemez, hep onunla evlenmenin ne kadar hoş olabileceğini düşünürdüm. Kocaman yeşil gözleri, mütenasip bir vücudu vardı'' diye anlatan Gordievski, o sırada Moskova'daki eşinin de kendisini boşadığını hatırlattı. 
     Geçtiğimiz aylarda eşinden boşanan Stella Rimington'ın da o sırada bekar olduğunu belirten Gordievski'nin bu duygularını kendisiyle ilgili belgeselin yapımcılarından duyan Rimington ise duyduklarının kendisini çok şaşırttığını söyledi. Rimington, ''eğer evlensek dünyanın en garip evliliği olurdu herhalde. Ben o zamanlar karşı casusluk dairesi başkanıydım ve bir Rus ajanıyla evlensem herhalde dünya birbirine girerdi'' dedi. 
     






</TEXT>
</DOC>
