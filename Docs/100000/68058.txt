<DOC>
<DOCNO> 68058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/17/guncel/gun11.html </URL>
<DATE> 2002/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Girik’in hırsızı iyice yüzsüz çıktı 
</HEADLINE>
<TEXT>

     YAŞAR ANTER Muğla DHA 

     Ünlü sinema sanatçısı Fatma Girik’in Bodrum’daki villası bir yıl arayla iki kez soyuldu. Numaralı gözlüğüne varıncaya kadar evdeki 10 milyar lira değerinde eşyası çalınan Girik, "Hırsızlar villama abone oldu" dedi. 
     Girik’in Torba Mahallesi Atatürk Caddesi’nde 1998’de yaptırdığı denize sıfır, süper lüks villa geçen salı soyuldu. Pencereyi açarak içeri giren hırsızlar, televizyondan yemek takımlarına, ansiklopediden, yastık kılıflarına varıncaya kadar her şeyi alıp götürdüler. 
     Önceki gün bahçe temizliği yapan bahçıvan eve girildiğini fark edince polise haber verdi. Jandarmanın yaptığı incelemede, hırsızların evdeki yataklarda uyuduğu, yemek yediği ve birkaç gün kaldığı anlaşıldı. 
     Evinin soyulduğunu öğrenen Girik, hemen Bodrum’a geldi. Villası geçen yıl da soyulan ve 6 milyar liralık eşyası çalınan Girik, 45 yıllık emeğinden artırdığını evine yatırdığını belirterek, "10 milyar liralık eşya çalınmış. Hırsızlara sesleniyorum kalıp tatil yaptınız, bari eşyayı götürmeseydiniz" diye konuştu. 
     



 GÜNCEL 





















</TEXT>
</DOC>
