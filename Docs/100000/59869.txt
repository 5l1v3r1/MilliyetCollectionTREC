<DOC>
<DOCNO> 59869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/31/son/sonspo02.html </URL>
<DATE> 2001/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Araştırmalara göre hakemler ev sahiplerini kolluyor 
</HEADLINE>
<TEXT>

     Hakemlerin, kalabalık seyirci toplululuklarının tepkilerinden etkilenerek ev sahibi takımlar lehine karar verebildikleri ortaya çıktı. 
     Türkiye Faal Futbol Hakemleri ve Gözlemcileri Derneği'nin resmi internet sitesi ''www.tffhg.org.tr''de yayınlanan araştırmaya göre, çeşitli ülkelerde yapılan incelemelerde, hakemlerin kararlarını zihinsel ve bedensel faktörlerin etkilediği belirlendi. 
     Araştırmaya göre, ev sahibi takımın avantaj kullanımının bir göstergesi olarak, bugüne dek Dünya kupalarını kazanan takımların 6'sının ev sahibi ülkeler arasından çıkması, diğer 6 şampiyonun da organizasyonun gerçekleştirildiği ülkeye yakın mesafede bulunanlar olduğunun tesadüf olamayacağı kabul edildi. İngiltere ve İskoçya'daki profesyonel liglerde yapılan araştırmalar, ev sahibi takımların maçların yüzde 60'ını kazandığını gösterirken, maçlara ev sahibi takımı desteklemek amacıyla gelen taraftar sayısı azaldığında ise bu oranın düştüğü belirlendi. Araştırmacıların analizlerinde, penaltı ve kırmızı kart oranlarının oyunun kesin sonucunda ev sahibi takımların lehine bir rol oynayıp oynamadığına da baktıkları ifade edilirken, bunun sonucunda ev sahibi takımın bu durumdan daha fazla yararlandığı ve bunun da kalabalık seyirci kitlesiyle ilişkili olduğunun görüldüğü vurgulandı. Araştırmada, İngiltere Premier Ligi'nde ortalama taraftar sayısı maç başına 22 bin ve penaltıların yüzde 71'inin de ev sahibi takımlar lehine olduğuna yer verilirken, ortalama taraftar sayısı 2 bin olan İskoçya Ligi'nde, ev sahibi takımların penaltı kazanma oranı yüzde 47 olarak görüldü. Premier Lig'de deplasman takımlarının kırmızı kart görme oranı yüzde 67'iken, yine İngiltere'deki ortalama maç başı izleyici katılımının 1000 kişi olduğu Vauxhall Ligi'nde bu oran yüzde 54 olarak belirlendi. Maç başına ortalama taraftar sayısının 500 olduğu İskoçya 2. Ligi'nde ise bu oran ancak yüzde 46'da kalıyor. Araştırmacılar, kalabalık seyirci topluluğunun sesinin, kararlar üzerindeki etkisini incelerken, maçların kaydedilmiş olduğu video kasetleri kullandılar. Bu maçlardaki faul durumlarında karar vermeleri için deneyimli gözlemciler kullanılırken, bu noktada olası faul pozisyonlarının gözlemcilere hem sesli hem de sessiz izletildiği kaydedildi. Pek çok noktada fark görülmezken, şüpheli veya tartışmalı pozisyonlarda, gözlemcilerin ev sahibi takım lehine tercih kullandıkları ortaya çıktı. Araştırma sonucu da gözlemcilerin bu çok zorlu pozisyonlarda kalabalığın tepkilerinden etkilendiği yönünde oldu. Araştırmada, hakemlere her karar sonrasında kendilerine, ''bundan önce kalabalığın etkisinde kalmış olabileceğiniz durumlar olduğunu veya kalabileceğinizi kendinize itiraf ediyor musunuz Bazen bu meyili ortadan kaldırmak amacıyla olayı ters taraftan ele alıp, ev sahibi takımı cezalandırdığınız oluyor mu Ne zaman bu zorlu kararlardan birini verirseniz, eğer bu diğer takımın lehine olsaydı, yine aynı kararı verir miydim '' sorularını sormaları isteniyor. 
     
     Hakemlere düşünmek için zaman yok 

     Hakemlerin sahada oyun sırasında düşünmeye bir an bile zamanları olmadığı kaydedilirken, bu yıl Şubat'ta Antalya'da gerçekleştirilen FIFA hakem seminerinde, 2000 Avrupa Futbol Şampiyonası'nda yapılan son araştırmalara göre, bir hakemin dakikada en az 2-3 karar verdiği ve bunun yalnızca çalınan düdükleri değil, aynı zamanda hakemin kafasında pozisyonlara dair verdiği kararları da kapsadığı belirtildi. 
     Üst düzey bir maçta bir FIFA hakeminin 90 dakikada en az 270 karar verdiği vurgulanıyor. 
     






</TEXT>
</DOC>
