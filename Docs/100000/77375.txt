<DOC>
<DOCNO> 77375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/son/soneko22.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Oral "15 katrilyon liralık bir vergi ÖTV kapsamına giriyor" 
</HEADLINE>
<TEXT>

     Maliye Bakanı Sümer Oral, Özel Tüketim Vergisinin ÖTV , 15 katrilyon liralık bir vergiyi kapsayacağını bildirdi. Oral, bunun vergi gelirlerinin yüzde 22'lik bölümünü oluşturacağını söyledi. 
     Oral, Bakanlık'ta düzenlediği basın toplantısında, ÖTV yasa tasarısının bu hafta içinde TBMM'ye sevkedilmesinin beklendiğini, söz konusu düzenlemenin bu ay içinde de yasalaşmasının planlandığını ifade etti. 
     1 Temmuz'da yürürlüğe girmesi öngörülen ÖTV ile birlikte, KDV'de 5 
     oranlı yapının değişeceğini ve oran sayısının yüzde 1, yüzde 8 ve yüzde 18 olmak üzere üçe düşeceğini anlatan Maliye Bakanı, ''Onu da 1 veya 2 sistemli bir yapıya çekme çabası içindeyiz'' dedi. Bu arada Bakanlar Kurulu'nda ÖTV'nin ele alınması sırasında, bazı malların KDV oranlarının indirilmesi taleplerinin gündeme getirildiğine dikkati çeken Oral, ÖTV'nin farklı bir düzenleme olduğuna işaret etti ve ''KDV, bugünün konusu değil. Bunun görüşüleceği zemin dünkü zemin değildi'' diye konuştu. Türkiye'de şikayet alanlarının başında bürokrasinin geldiğini belirten Maliye Bakanı, vergide de bürokrasi olduğunu, ÖTV'nin bu alandaki bürokrasiyi azaltacak bir düzenleme niteliğinde bulunduğunu da vurguladı. 
     
     Emlakbank vergisi 
     Oral, basın toplantısında Emlak Vergisi Kanunu'nda yapılan düzenlemelere de değindi ve Maliye olarak Takdir Komisyonlarında ortaya çıkan adaletsizliklerin giderilmesi olayını yakından izleyeceklerini ifade etti. 
     Takdir Komisyonlarının belirlediği rayiç değerlerde eşitsizlikler, haksızlıklar bulunduğunu söyleyen Oral, şöyle devam etti 
     ''Haklı şikayetler vardı. Bunlar belediyelerin ağırlıkta olduğu Takdir Komisyonlarından kaynaklanıyordu ama haksızlıkları da gidermek Maliye Bakanlığının görevidir. Biz, yeni düzenleme ile bunu yaptık. 
     Yeni Yasa ile emlak vergisinde ilk taksit, geçen yıl ödenen emlak vergisinin yeniden değerleme oranı ile arttırılmış tutarının yarısı olarak ödenecek. 
     Bundan sonra önemli olan, Takdir Komisyonlarındaki adaletsizliklerin giderilmesidir. Bazı rakamların kabul edilemeyeceğini belediyeler de gördü. Bunlar yeniden takdir edilecek. 
     İtiraz mercii devreye girecek. Büyük şehirlerde ilgili komisyon oluşturuluyor. Onlar bir daha bakacak. İtiraz prosedürü daha etkili çalışacak. Herkes kendi durumuyla çok yakından ilgilenecek.'' Maliye Bakanı, emlak vergisinde 18 milyon kişiyi ilgilendiren beyanname verme uygulamasının da, yeni düzenlemeyle birlikte tarihe karıştığına dikkati çekti. 
     
     Sorular 
     Maliye Bakanı Oral, daha sonra çeşitli soruları yanıtladı. 
     ÖTV ile mevcut vergi yüklerinin muhafaza edildiğini belirten Oral, ''Ama otomobilde ağırlıktan, motor hacmine gidiliyor. Burada mevcut durumdan, çok az fazla veya düşme olabilir. Onun dışında bir farklılık yok'' açıklamasında bulundu. 
     Kolalı gazozlarda ise son 5 yılda eğitime katkı payı adı altında yüzde 15 ilave artış meydana geldiğini kaydeden Oral, ÖTV tasarısında bu durum dikkate alınarak, söz konusu ürünlerin vergi yükünde yüzde 10'luk bir indirimi esas alan düzenlemeye gidildiğini anlattı. 
     Oral, Bakanlar Kurulu'nda bu konu üzerinde bir kez daha durulacağını, çünkü kolalı gazozlardaki vergi yükünün Türkiye'de, Batılı ülkelere göre yüksek olduğunu bildirdi. 
     Oral, vergilerle ilgili soru üzerine de, Türkiye'nin bütçesini yaparken, vergi hedefini de ortaya koydunu belirtti ve ''Onun nereden geleceğinin de hesap edilmesi lazım. Bu yıl 57 katrilyon liralık bir vergi geliri hedefi var. Bunu elde etmek durumundayız. Elde etmeyelim, daha az elde edelim derseniz, bütçeyi de sağlıksız hale getirirsiniz. 2002'de bu nedenle değişiklik şansımız yok'' şeklinde konuştu. 
     
     Otogazda yetki kullanılacak 
     Maliye Bakanı, ÖTV'nin ilk iktisapta edinim uygulanan bir vergi olması nedeniyle, ikinci el araba satışlarının ÖTV kapsamı dışında kalacağını anlattı. 
     Oral, tasarıda ÖTV'nin 1 Temmuz 2002'de uygulamaya girmesinin öngörüldüğünü, dolayısıyla ikinci elde verginin de bu tarihte kalkacağını söyledi. 
     Oral, ikinci elde bir vergi kaybı olacağını düşünmediklerini, satışların artmasının vergi hasılatını yükseltmesini beklediklerini de vurguladı. 
     Bir başka soru üzerine, LPG'de kullanım yerine göre Bakanlar Kurulu'na vergide farklılaştırma yetkisi verildiğini hatırlatan Oral, otogazdaki vergi yükünü koruyabilmek için bu yetkinin kullanılacağını ifade etti. 
     Maliye Bakanı, ÖTV'nin, değişik adlar altında alınan vergileri tek bir vergiye dönüştürmesi ve mükellef sayısının azlığı nedeniyle, kayıt dışılığı azaltacağını da kaydetti. 
     






</TEXT>
</DOC>
