<DOC>
<DOCNO> 65825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/04/son/sondun05.html </URL>
<DATE> 2002/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Süper Kupa maçında güvenliği gizli servis üstlendi 
</HEADLINE>
<TEXT>

     New Orleans'ta gerçekleştirilen 36'ıncı Amerikan futbolu süper kupa maçında, terörist saldırı ihtimaline karşı olağanüstü güvenlik önlemleri alınırken, gizli servis tarihte ilk kez, bir spor karşılaşmasında güvenlik görevini üstlendi. 
     Amerika'nın en büyük spor olayı olarak nitelendirilen St. Louis Rams ve New England Patriots takımları arasındaki süper kupa karşılaşmasında, güvenlik tedbirleri, gizli servisin liderliğinde alındı. Gizli servis, karşılaşmayı izlemekle görevli gazeteciler, yiyecek satıcıları ve devre arası gösteri düzenleyenler hakkında tam 11 bin görüşme yaparak bilgi topladı. Yine tarihte ilk defa olmak 
     üzere, Süper kupada çalışan herkese, resimli bir kimlik kartı verildi. 
     Karşılaşmanın gerçekleştirildiği stadyumun karşısına bir ''kumanda merkezi'' kuran gizli servis, güvenlik çalışmalarını 48 hükümet kuruluşuyla koordineli bir çalışmayla gerçekleştirdi. Güvenlik tedbirlerine ilişkin harcamaların milyon dolarlarla ölçüldüğü belirtiliyor. 
     Sokaklar beton bariyerlerle ve bubi tuzaklarıyla kaplanırken, ağır silahlı ulusal muhafızlar ve sivil ajanlar şehirde birçok noktayı işgal ettiler. Mississippi nehri boyunca kıyıdan 35 kilometre açığa kadar güvenlik kontrolü oluşturuldu. 
     Federal Acil Yardım Yönetim Ajansı'nın FEMA Direktörü Joe Allbaugh, gazetecilere açıklamasında, güvenlik tedbirlerinde, ''en kötüsüne'' hazırlandıklarını ve kimyasal, biyolojik hatta nükleer saldırı ihtimallerinin bile gözönüne alındığını söyledi. 
     Stadyum civarındaki bölgede hava sahası uçuşa kapatılırken, maçı stadyumda izlemeye gelen 76 bin taraftar, metal dedektörlerle taranarak içeri girebildi. Güvenlik taramalarının uzunluğu nedeniyle taraftarlardan, karşılaşmaya 5 saat erken gelmeleri istendi. 
     Olaysız noktalanan karşılaşma, Patriots'un, Rams'e karşı 20'ye 17 üstünlüğüyle sonuçlandı. 
     






</TEXT>
</DOC>
