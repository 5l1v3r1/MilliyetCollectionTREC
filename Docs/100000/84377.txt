<DOC>
<DOCNO> 84377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/16/son/sonspo03.html </URL>
<DATE> 2002/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Tandoğan, Beşiktaş'ta oynamak için Mevlana Türbesi'ne çıktı 
</HEADLINE>
<TEXT>

     Birinci Süper Futbol Ligi'nde, geçen sezon 13 gol asistiyle ''asist kralı'' olan Denizlisporlu Ali Tandoğan, bonservis sorununun çözülmesi durumunda Beşiktaş'ta oynamak istediğini söyledi. 
     Denizlispor'da orta alanda görev yapan Ali Tandoğan, ligin tatile girmesinden sonra geldiği Konya'da, Beşiktaş Kulübü ile yaptığı transfer görüşmesinin Denizlispor ile sözleşmesinin sürmesi nedeniyle henüz sonuçlanamadığını bildirdi. 
     Gelecek hafta içinde Denizlispor'da devam edip etmeyeceğinin belli olacağını belirten Ali Tandoğan, ''Kulübüm beni bırakmak istemiyor ama ben yıllardır hayalini kurduğum Beşiktaş formasını giymek istiyorum'' dedi. 
     Denizlispor Kulübü yöneticileriyle görüştüğünü ve transfer konusunda kendisine destek olma sözü verdiklerini anlatan Tandoğan, şunları söyledi 
     ''Önümüzdeki günlerde 2 kulüp biraraya gelerek transfer konusu çözecek. Geçen sezon oynadığım futbolla kendimi ispatladığıma inanıyorum. Beni alacak takım hiçbir zaman pişman olmayacak. Yeni kulübümde başarılı olmak için daha çok ter dökeceğim.'' Geride bırakılan sezonda ligde 13 golün pasını vererek ''asist kralı'' olan 24 yaşındaki Ali Tandoğan, Mevlana Türbesi'ni ziyaret ederek, gelecek sezon Beşiktaş formasıyla top koşturmak için dua etti. 
     





</TEXT>
</DOC>
