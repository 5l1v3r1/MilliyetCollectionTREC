<DOC>
<DOCNO> 66472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/07/son/sontur21.html </URL>
<DATE> 2002/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam, Ecevit'in mektubuna cevap yazdı... 
</HEADLINE>
<TEXT>

     Irak Devlet Başkanı Saddam Hüseyin'in Başbakan Bülent Ecevit'in mektubuna yanıtı, Irak'ın Ankara Büyükelçiliği tarafından Dışişleri Bakanı İsmail Cem'e iletildi. 
     Irak'ın Ankara Büyükelçiliği Maslahatgüzarı Tarık Hamandi, Saddam'ın yanıtını bugün yaklaşık 15 dakika görüştüğü Dışişleri Bakanı Cem'e iletti. 
     Ecevit, Saddam Hüseyin'e 4 Şubat'ta gönderdiği mektupta, BM Denetimi önündeki engelleri bir an önce kaldırmasını rica etmişti. 
     Başbakan Ecevit'in gönderdiği mektup şöyleydi 
     ''Komşumuz Irak'la dostluk ilişkilerimizi ve işbirliğimizi geliştirmeye ne kadar önem verdiğimizi ve ülkenizin bağımsızlığına ve toprak bütünlüğüne ne kadar özen gösterdiğimizi, bu uğurda büyük özverilerde bulunduğumuzu herhalde takdir edersiniz. 
     Şimdi Irak yeni bir tehditle karşı karşıyadır. 
     Bu tehdidin önlenmesi için yoğun girişimlerde bulunuyoruz. 
     Fakat bizim girişimlerimizden olumlu sonuç alınabilmesi, herşeyden önce, Irak'ın ivedilikle bazı somut adımlar atması özellikle de BM'nin silah denetimi önündeki tüm engelleri bir an önce kaldırması gereklidir. 
     Eğer durum çok ciddi olmasa size bu hatırlatmada bulunma zorunluluğunu duymazdım. 
     Topraklarınızı BM denetimine açmazsanız, çıkabilecek vahim olaylardan Türkiye de büyük zarar görebilir. 
     O nedenle de bu konuya çok duyarlıyız. 
     Çağımızda uluslararası saydamlık çok yaygındır. Onun için bu konuda aşırı duyarlılık gösterilmesi gereksizdir. 
     Biz, Irak'ın güvenliğinin ve toprak bütünlüğünün sağlam temellere dayanması için üstümüze düşenleri yapmayı, kendi ulusal çıkarlarımız açısından da görev biliriz. 
     Sizden BM denetimi önündeki engelleri bir an önce kaldırmanızı önemli rica ederim. 
     Saygılar sunarım.'' 
     






</TEXT>
</DOC>
