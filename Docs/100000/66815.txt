<DOC>
<DOCNO> 66815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/09/son/sontur07.html </URL>
<DATE> 2002/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Zorunlu Deprem Sigortası için 8 ay süre verilecek 
</HEADLINE>
<TEXT>

     Zorunlu deprem sigortası yaptırmayanlara 8 ay süre verilecek. 
     Plan ve Bütçe Komisyonu'nda oluşturulan alt komisyon, Zorunlu Deprem Sigortası Yasa Tasarısı üzerindeki çalışmalarını tamamladı. 
     Alt Komisyon, zorunlu deprem sigortasını yaptırmayanlara, yasanın yürürlüğe girmesinden itibaren 8 ay süre tanınmasını kararlaştırdı. 
     Komisyonda yapılan diğer değişikliklere göre, ikamet dışı amaçlarla kullanılan binalara zorunlu deprem sigortası yaptırılmayacak. 27 Ocak 1999 tarihinden sonra inşa edilen bağımsız bölümler ve binaların sigortalanmasında, inşaat ruhsatı alınması şartı aranacak. Sigorta şirketleri, bağımsız bölümler ve binalar için zorunlu deprem sigortası ile verilen teminat yerine ihtiyari deprem sigortası yapamayacak. 
     Sigorta sözleşmesinin süresi bir yıl olacak ve her yıl yenilenecek. Sigorta sözleşmesinin yenilenmemesi durumunda Doğal Afet Sigortaları Kurumu'nun sigortadan kaynaklanın sorumluluğu sona erecek. 
     Kurumun yıllık hesap, işlem ve harcamalarının denetimine ilişkin rapor Plan ve Bütçe Komisyonu'na sunulacak. 
     
     Para cezaları arttırıldı 
     Alt komisyon, tasarıda yeralan cezaları da arttırdı. Buna göre, süresi içinde zorunlu deprem sigortası yaptırmayanlara, her bir yıl için sigorta primi tutarı kadar para cezası verilecek. 
     Genel şartlar ile tarife ve talimatlara uymayan sigorta şirketleri 5 milyar lira, yetkisi olmamasına karşın sigorta yapan şirketler 10 
     milyar lira para cezası ile cezalandırılacak. Bu suçu ikinci kez işleyenler üç aydan bir seneye kadar hapis cezasına çarptırılacak. Zorunlu deprem sigortası yerine ihtiyari deprem sigortası yapan şirketlerin yetkilileri de 10 milyar para cezası ile cezalandırılacak. Plan ve Bütçe Komisyonu tasarıyı 12 Şubat Salı günü görüşecek. 
     






</TEXT>
</DOC>
