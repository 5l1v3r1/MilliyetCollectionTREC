<DOC>
<DOCNO> 80187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/24/son/sonspo21.html </URL>
<DATE> 2002/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta gruplar ayakta... Beşiktaşlılar Cemiyeti kongre istedi 
</HEADLINE>
<TEXT>

     Beşiktaş Kulübü'nde olağan seçim genel kurul toplantısında usulsüzlük yapıldığı iddialarının yankıları sürüyor. 
     Kongreyi kaybeden başkan adayı Hasan Arat'ın hafta başında düzenlediği basın toplantısında ortaya attığı iddialarla ilgili 1965 Beşiktaşlılar Cemiyeti de bir açıklama yaptı. 
     Cemiyetten yapılan yazılı açıklamada, kasetler ve belgelerle kamuoyuna sunulan yolsuzluk iddialarının her gerçek Beşiktaşlı gibi, kendilerinin içini de yaktığı vurgulanarak, ''Beşiktaş kamuoyu şunu bilmelidir ki, yığma sahte üyelerle, kişiye özel sandıklarla kazanılan seçimin kazananı olmaz. Kaybedeni ise maalesef büyük BJK'dır'' denildi. 
     Açıklamada daha sonra şu görüşlere yer verildi 
     ''BJK yönetimi 15 gün içerisinde genel kurulumuzu olağanüstü tüzük tadil kongresine çağırmazsa, 16. gün bu kongreyi toplamak için gerekecek imzayı 1965 Beşiktaşlılar Cemiyeti, Beşiktaş'ın geleceği adına onur ve şeref duyarak atacaktır. Hukukun üstünlüğünün egemen kılındığı demokratik BJK'yı tekrardan inşa edene kadar mücadelemizin süreceğinin kamuoyunca bilinmesini arzu etmekteyiz.'' 
     





</TEXT>
</DOC>
