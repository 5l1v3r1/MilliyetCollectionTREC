<DOC>
<DOCNO> 70441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/02/son/sontur08.html </URL>
<DATE> 2002/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Terör suçlarına idam kalkmıyor 
</HEADLINE>
<TEXT>

     Adalet Bakanı Hikmet Sami Türk, örgüt yöneticileri ile liderlerinin hazırlanan Pişmanlık Yasa taslağı kapsamında yer almadıklarını bildirdi. 
     Türk, Ankara Adliyesi ile Ankara Üniversitesi işbirliğince Dil Tarih ve Coğrafya Fakültesi Farabi Salonu'nda düzenlenen ''Uygulamada Adli Tıp ile İlgili Sorunlar ve Çözümleri'' konulu toplantıdan ayrılırken, gazetecilerin sorularını yanıtladı. 
     İdam cezalarına ilişkin bir soruya karşılık da Türk, Adalet Bakanlığı'nın idam cezaları ile ilgili olarak Anayasa'ya uyum kanunu niteliğinde bir kanun tasarısı hazırlayarak Bakanlar Kurulu'na sunduğunu anlattı. Türk, şöyle devam etti 
     ''Bu tasarıda Anayasa'da idam cezalarının uygulanabileceği durumlar olarak öngörülen 3 istisna dışında, yani savaş hali, yakın savaş tehdidi ve terör suçları dışında kanunlarımızda öngörülen idam cezaları yerine müebbet ağır hapis cezası uygulaması öngörülmektedir. Dolayısıyla hazırlanmış olan kanun tasarısı tamamıyla Anayasa'nın 38.maddesinde öngörülen çerçeve içinde hazırlanmış olan bir uyum kanunu tasarısıdır. O nedenle bu tasarı zaten hem hükümet içinde, hem TBMM'de idam cezaları konusunda var olan ortak görüşün bir ifadesidir. Bunun ötesinde bir düzenleme söz konusu değildir. Bu tasarının en kısa zamanda TBMM'ye sunulacağını bekliyoruz, imzanın önümüzdeki günlerde tamamlanacağını düşünüyoruz. 
     Çünkü, bu konuda mahkemelerimiz bir bekleyiş içindedir. Mahkemelerin önüne idam cezası öngörülen suçlar geldiği zaman, verecekleri cezanın kanunda belirtilmesi gerekir. Çünkü suçlar kanunla ihdas edildiği gibi cezaları da kanunla öngörülebilir. Eğer böyle bir konuda mahkeme, artık Anayasa'da kaldırılmış idam cezasına hükmetse bu Anayasa'ya aykırı bir karar olacaktır, ama hangi cezanın verileceğini de yasanın göstermesi gerekir.'' 
     
     Örgüt liderlerine pişmanlık yok 

     Pişmanlık Yasası ile ne amaçlandığının sorulması üzerine Bakan Türk, ''Pişmanlık Yasası olarak adlandırılan bazı suç faillerine ilişkin kanunun amacı, terörle mücadelede, terör örgütleri içinde yer alan, o örgütlerin yapılarını, eylem planlarını bilen insanların bugüne kadar yapmış oldukları hatalı işlerden vazgeçerek, bir anlamda aktif nedamet duygusu içinde örgütlerle ve onlarla ilgili bilgileri hükümete, devlete bildirmeleri karşısında cezadan ya tamamıyla ya da belli bir indirimle kurtulmalarını sağlamaktır'' karşılığını verdi. 
     Türk, bunun vesile olabilmesi için aslında örgüt içinde belli bir konumda bulunan insanlara da bu olanağın sağlanması gerektiğini ifade ederek, ''Bu konuda gerçekten düşünmek gerekir. Şüphesiz terör örgütlerinin yaptıklarını hiç kimse hoş göremez, ama terör örgütlerini çökertebilmek için bu örgütlerin içinde yer alan ve yapısını bilen, eylem planları hakkında devlete bilgi verebilecek insanlar ortaya çıktıkça onları ceza bakımından daha elverişli duruma getirmek zorundayız. Pişmanlık Yasasının amacı budur'' diye konuştu. 
     Örgüt yöneticileri ile liderlerinin de bu kapsam içine girip girmediğinin sorulması üzerine Bakan Türk, hazırlanan taslakta böyle bir şeyin yer almadığını bildirdi. 
     






</TEXT>
</DOC>
