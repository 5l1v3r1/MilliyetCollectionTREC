<DOC>
<DOCNO> 93342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/02/son/sontur06.html </URL>
<DATE> 2002/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İş dünyası rüşvet ve yolsuzlukla mücadele istiyor 
</HEADLINE>
<TEXT>

     İş dünyası, Türk ekonomisini ciddi biçimde baltalayan yolsuzluk ve rüşvetle mücadele edilmesini istiyor. İş dünyasına göre, rüşvet ve yolsuzluğun yaygın olduğu kurumların başında gümrükler yer alıyor. Daha sonra, trafik polisleri, tapu daireleri, belediyeler ve diğer polisler geliyor. 
     Türkiye Ekonomik ve Sosyal Etüdler Vakfı'nın TESEV 
     yaptığı "İş Dünyası Gözünden Türkiye'de Yolsuzluk Araştırması" TOBB'un aylık yayın organı Ekonomik Forum'da yayımlandı. 1200 firmayı kapsayan çalışma, Türkiye'nin başına bela olan rüşvet ve yolsuzluğun en çok nerelerde döndüğünü gözler önüne seriyor. Araştırmaya göre, iş dünyası, rüşvet ve yolsuzluğun yaygın olduğu kurumların başında gümrükleri gösteriyor. İş çevresi, yolsuzluk ve rüşvetin yaygınlığı konusunda 10 üzerinden yapılan ortalama puanlamada, gümrükleri 7.7'yle ilk sıraya koyuyor. Daha sonra, 7.6 puanla trafik polisleri, 6.7 puanla tapu daireleri, 6.5 puanla belediyeler geliyor. Trafik dışı polisler 5.7 puan, vergi daireleri ve nakliyeciler 5.6 puan, devlet hastaneleri 4.9 puan, mahkemeler ve hukuk sistemi 4 puan, elektrik hizmetleri 3.3 puan, üniversiteler 2.5 puan, Silahlı Kuvvetler ise 2.3 puan alıyor. Bu kurumlarda açıkça rüşvet istendiğini belirtenlerin oranı yüzde 36 ile yüzde 68 arasında değişiyor. 
     
     YOLSUZLUK VE YABANCI SERMAYE 
     İş dünyasının büyük bir çoğunluğu, yolsuzluğun yabancı sermaye yatırımlarının da önünü tıkadığına inanıyor. 
     Araştırmaya katılanların yüzde 82'si Türkiye'de yabancı sermaye yatırımlarının düşük olmasının nedeninin, yaşanan rüşvet ve yolsuzluk olayları olduğunu belirtiyor. 
     Belediyelerin ihalelerde şirketlere eşit davranmadığını kaydedenlerin oranı yüzde 75'e ulaşırken, devlet ihalelerinde şirketlere eşit muamele yapılmadığına inananların oranı yüzde 79'u buluyor. İşe girmek isteyenlerin başvurularının belediyeler ile devlette torpil ve kayırmaya dayalı olduğunu belirtenlerin oranı yüzde 85'e ulaşıyor. 
     Teşviklerin adil verilmediğine inananların oranı yüzde 41'i buluyor. Bütün ihalelerde rüşvet ve yolsuzluğun tamamen 
     engellenmesi durumunda, Türkiye'deki firmaların uluslararası rekabette oldukça güçlü duruma geleceğine inananların oranı yüzde 94'e ulaşıyor. Kamu bankalarında kredi taleplerinin değerlendirilmesinde kayırmanın sözkonusu olduğunu belirtenlerin oranı yüzde 52 oldu. Bu oran özel bankalarda ise yüzde 27 düzeyinde kaldı. Özel çıkar gruplarının siyasi partilere ve seçim kampanyalarına kuraldışı katkı yapmalarının iş alanlarını etkilediğine inananların oranı yüzde 64'ü buluyor. 
     
     KURALDIŞI ÖDEME VE HEDİYENİN DEĞERİ 
     Araştırmaya göre, kuruldışı ödeme veya hediyenin ortalama tutarı gümrüklerde 1 milyar 420 milyon lirayı buluyor. Bu tutar belediyelerde 855 milyon, mahkemelerde 783 milyon, vergi dairelerinde 308 milyon, trafik polislerinde 187 milyon, tapu dairelerinde 183 milyon lira düzeyinde 
     gerçekleşiyor. 
     Trafik polislerine kuraldışı ödeme yaptığını veya hediye verdiğini belirtenlerin oranı yüzde 'ü buluyor. Bu oran gümrüklerde yüzde 49, tapu dairelerinde yüzde 38, trafik dışı polislerde yüzde 33, belediyelerde yüzde 23, devlet hastaneleri ile vergi dairelerinde yüzde 16 düzeyinde oluşuyor. 
     
     KURUMLARDAN MEMNUNİYET 
     İş dünyasının hizmetlerinden memnun olduğu kurumların başında Silahlı Kuvvetler geliyor. İş alemi, 10 üzerinden yapılan ortalama memnuniyet puanlamasında, Silahlı Kuvvetler'e 7.3 puan verdi. 
     Üniversiteler 6.2 puanla ikinci, elektrik hizmetleri 5.6 puanla üçüncü oldu. Daha sonra 5 puanla mahkemeler, 4.5 
     puanla tapu daireleri ve trafik dışı polisler, 4.4 puanla vergi daireleri, 4.3 puanla belediyeler geldi. Gümrükler ise 3.3 puanla son sırada yer aldı. 
     
     İŞ DÜNYASI DAHA DA BİLİNÇLİ 
     Araştırmayı yapan üç bilim adamından biri olan Bilgi Üniversitesi Öğretim Üyesi Burhan Şenatalar, yolsuzluk ve rüşvetle sürekli iç içe yaşamak durumunda olan iş dünyasının, bu sorunların ortadan kaldırılması yönündeki talebinin arttığını belirtti. 
     İş dünyasının, rüşvet ve yolsuzluğun içinde bulunduğu için hanehalklarına göre bu konuda 2.5 kat daha fazla bilinçli olduğunu vurgulayan Şenatalar, "İş dünyası yolsuzlukla mücadele edilmesini istiyor. Bunu kararlı bir şekilde yapacak siyasetçiye de destek vermeye hazır. Tekil olarak değişimin mümkün olmadığını düşünüyor, bir bütün olarak değişilmesi gerektiğine inanıyor" dedi. 
     





</TEXT>
</DOC>
