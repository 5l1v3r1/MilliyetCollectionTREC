<DOC>
<DOCNO> 93316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/02/son/sonspo03.html </URL>
<DATE> 2002/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hangi Süper Lig takımı nerede kamp yapıyor .. 
</HEADLINE>
<TEXT>

     Türkiye, 1 ay boyunca 17. Dünya Kupası finalleriyle futbola doyarken, A Milli Takım'ın dünya üçüncüsü olması ise daha farklı bir heyecanın yaşanmasına neden oldu. 
     Dünya Kupası'nın tamamlanmasıyla gözler yeniden Birinci Süper Lig'e çevrilirken, kulüpler de 2002-2003 sezonunun başlamasına 38 gün kala kamp çalışmalarını aralıksız bir biçimde sürdürüyor. 
     Birinci Süper Lig ekipleri Türkiye'deki kamp yeri olarak genellikle Bolu ve civarını seçerken, yurtdışı kampları ise İsviçre, Avusturya, Almanya ve Hollanda'da gerçekleştirelecek. 
     
     3 BÜYÜKLER YURTDIŞINA 
     Birinci Süper Lig'in 3 büyükler olarak adlandırılan ekipleri Beşiktaş, Fenerbahçe ve Galatasaray, ilk çalışmalarını İstanbul'da yaptıktan sonra yurtdışına gidecek. 
     Beşiktaş, dün İsviçre'ye giderken, siyah-beyazlıların bu ülkedeki ilk çalışma dönemi 14 Temmuz'a dek sürecek. 
     14 Temmuz'da Türkiye'ye dönecek olan siyah-beyazlılar, 10 günlük kamp dönemi için 18 Temmuz'da yeniden bu ülkeye gidecek. 
     Fenerbahçe ise 26 Haziran'da gittiği Almanya'dan yarın dönecek. 1 hafta İstanbul'da çalışmalarını sürdürecek olan sarı-lacivertliler, 10 Temmuz'dan 25 Temmuz'a dek sürecek Avusturya kampı için bu ülkeye gidecekler. 
     Galatasaray ise İstanbul'da sürdürdüğü 1 haftalık çalışma döneminin sonunda yarın 10 günlük çalışma programı için Avusturya'ya gidecek. 12 Temmuz'da İstanbul'a dönecek olan Galatasaray, yeniden 2 haftalık kamp için 16 Temmuz'da İsviçre'ye uçacak. 
     
     TRABZONSPOR DA ALMANYA'YA 
     23 Haziran'dan bu yana Bolu Gerede'de çalışmalarını sürdüren Trabzonspor, 6 Temmuz'da bu çalışma dönemini tamamladıktan sonra İstanbul'a geçecek. 8 Temmuz'da Almanya'nın Hannover kentine gedecek olan bordo-mavililer, 23 Temmuz'a kadar burada çalışacak. 
     
     İSTANBULSPOR İSTANBUL'DA 
     Yeni sezon hazırlıklarını kendi tesislerinde sürdüren İstanbulspor, 6 Temmuz'dan itibaren Futbol Federasyonu'nun Riva'daki tesislerine gidecek ve burada 15 günlük bir çalışma dönemi geçirecek. 
     Lig başlayana dek toplam 9 hazırlık maçı yapacak olan ''İstanbul Boğaları'', ilk hazırlık maçını ise 5 Temmuz'da PAF takımıyla oynayacak. 
     
     SEZONU EN ERKEN AÇAN TAKIM GENÇLERBİRLİĞİ 
     18 Haziran'da yeni sezon hazırlıklarına başlayan Gençlerbirliği, sezonu en erken açan ekip olma unvanını da elde etti. 
     Gençlerbirliği, 28 Haziran'a dek çalışmalarını Ankara'da sürdürürken, yeni sezon hazırlıklarının ikinci bölümü için, bu tarihte Nevşehir'e gitti. Kırmızı-siyahlılar, 12 Temmuz'a kadar burada çalışacaklar. Gençlerbirliği, 15 Temmuz'da da Avusturya'ya giderek yeni sezonun son hazırlıklarını burada tamamlayacak. 
     Kırmızı-siyahlılar, Avusturya'da 6 hazırlık maçı yapacak. 
     28 Temmuz'da Ankara'ya dönecek olan Gençlerbirliği, 2-3 Ağustos tarihlerinde Ankara'da yapılacak TSYD Ankara Şubesi Futbol Turnuvası'na da katılacak. 
     
     KOCAELİSPOR'UN KAMP PROGRAMI 
     28 Haziran'da kendi tesislerinde kampa giren Kocaelispor, 14 Temmuz Pazar günü Avusturya'nın Seefeld kentine gidecek. 
     Robinson Alpenkönig Otel'de kampa girecek olan Körfez ekibi, 15 Temmuz Pazartesi günü Avusturya'nın Victoria, 16 Temmuz Salı günü İspanya'nın FC Malaga, 18 Temmuz Perşembe günü Avusturya'nın Groglin, 19 Temmuz Cuma günü de İsviçre'den amatör karma takımıyla hazırlık maçı yapacak. 
     Yeşil-siyah-mavili ekip, 21 Temmuz Pazar günü İsviçre'nin Luzern kentine geçerek çalışmalarını burada sürdürecek ve 4'lü turnuvaya katılacak. Kocaelispor turnuvada, 22 Temmuz Pazartesi günü Almanya'nın Arminia Bielefd, 23 Temmuz Salı günü ise Borussia Dortmund ile karşılaşacak. Körfez ekibi, 28 Temmuz Pazar günü Almanya'nın Freiburg takımıyla özel maç yaptıktan sonra 29 Temmuz Pazartesi günü İzmit'e dönecek. 
     
     ALTAY ÖDEMİŞ'TE 
     Birinci Süper Lig'in yeni ekibi Altay, 28 Haziran'dan itibaren Ödemiş'in Gölcük Beldesi'nde kampa girdi. 
     Teknik direktör sorununun henüz çözülememesi nedeniyle takım, kaptan Tahir Karapınar yönetiminde 24 oyuncuyla kamp çalışmalarını sürdürüyor. 
     Kamp çalışmasının 5 Temmuz Cuma günü yapılacak genel kurulda oluşacak yönetimin insiyatifi saklı kalmak kaydıyla, 10 Temmuz'da sona ereceği belirtiliyor. 
     
     BOLU VE CİVARINI TERCİH EDENLER 
     Birinci Süper Lig'de mücadele veren 7 ekip, kamp merkezi olarak Bolu ve civarı ile Kızılcahamam'ı tercih ediyor. 
     Başkent temsilcilerinden Ankaragücü, 29 Haziran'da Bolu Koru Otel'de kampa girerken, 6 Temmuz'da Ankara'ya dönecek. 
     Başkent temsilcisi daha sonra Hollanda'ya gidecek. Ankaragücü, 2-3 Ağustos tarihlerinde yapılacak olan TSYD Ankara Şubesi Turnuvası'na da katılacak. 
     Diyarbakırspor, 1 Temmuz'da başladığı Bolu kampını 6 Temmuz'a dek sürdürecek. Güneydoğu ekibi çalışmalarını daha sonra, 7-24 Temmuz tarihleri arasında Ankara Kızılcahamam'da devam ettirecek. 
     Malatyaspor da, Kızılcahamam'ı tercih eden ekiplerden. Sarı-kırmızılılar, 25 Haziran-10 Temmuz arası Kızılcahamam kampından sonra, 14-27 Temmuz Almanya'nın Bremen kentinde yapacakları kamp için hareket edecek. 
     Birinci Süper Lig'in yeni takımlarından Elazığspor ise çalışmalarını 2 bölgede gerçekleştirecek. Elazığspor, 12-18 Temmuz tarihleri arasında Gerede'de ve 19 Temmuz-4 Ağustos tarihleri arasında da Kızılcahamam'da çalışacak. 
     Adanaspor, 25 Haziran'da Abant'ta başladığı kamp çalışmalarının ilk etabını 30 Haziran Pazar günü tamamladı. 
     2. etap hazırlık kamp çalışmaları ise 1 Temmuz'dan itibaren İstanbulspor'un Ataköy'deki tesislerinde başlayacak ve 9 Temmuz'a dek sürecek. Turuncu-beyazlıların 3. etap kampı ise 11-22 Temmuz tarihleri arasında Gerede'de gerçekleştirilecek. Adanaspor, lige son hazırlık çalışmasını ise Kızılcahamam'da yapacak ve 22 Temmuz'da başlayıp 3 Ağustos'ta sona erecek. 
     İzmir'in Birinci Süper Lig'deki diğer ekibi Göztepe ise 30 Haziran'da yeni sezon hazırlıkları için Kızılcahamam'a giderek Patalya Otel'de kampa girdi. Sarı-kırmızılıların, 15 gün Kızılcahamam'da çalışacağı belirtilirken, çalışma süresinin uzatılması da düşünülüyor. PAF takımdan dahil edilen 5 oyuncu ile toplam 25 futbolcu çalışmalara katılırken, Kızılcahamam'da bulunan takımlarla hazırlık maçı yapılması düşünülüyor. 2. etap çalışmaları konusunda henüz bir netlik yok. 
     Denizlispor, 26 Haziran'da başladığı Gerede'deki kamp çalışmasını 29 oyuncuyla sürdürüyor. 
     10 Temmuz'a dek sürecek kamp çalışmasına, 2 gün iznin ardından 
     Avusturya'da devam edilecek. Avusturya'da Petrzalke, Aekatina, Memphis Wien, Roter Stern isimli takımlarıyla hazırlık maçları yapılacağı ve takımın 25 Temmuz Perşembe günü Denizli'ye döneceği ve 26 Temmuz'da yeni sezon açılış töreninde bir hazırlık maçı yapılacağı kaydediliyor. 
     Öte yandan Denizlispor ile birlikte Altay ve Göztepe de TSYD İzmir Şubesi'nin düzenleyeceği turnuvaya katılacak. 
     Birinci Süper Lig'in 3 takımında ise çalışma dönemleri henüz netlik kazanmış değil. 
     Yeni sezon hazırlıklarına 27 Haziran'da başlayan Samsunspor, çalışmalarını 9 Temmuz'a dek Samsun'da sürdürecek. Teknik direktör Georgio Jovanovski yönetiminde Nuri Asan Tesisleri'nde yaptığı çalışmalarla yeni sezona hazırlanan Samsunsporlu futbolcular, 9 Temmuz'a dek hem salon hem de saha çalışmasıyla hazırlıkları sürdürecek. 
     Daha sonra kamp için Avusturya'ya gitmesi planlanan Karadeniz ekibi, programda bir değişiklik olmaması durumunda Bruck kentinde 27 Temmuz'a dek çalışmalarını sürdürecek. Burada 4 hazırlık maçı yapması da beklenen Samsunspor'un bir diğer olasılık olarak Bolu'da kampa girebileceği bildirildi. 
     Kulüp yetkilileri, kamp programının henüz kesinlik kazanmadığını belirterek, 1-2 gün içindeki gelişmelere göre bir kamp programı hazırlanacağını bildirdiler. 
     Bursaspor, 2002-2003 sezonu 2. etap hazırlık kampını 4-23 Temmmuz tarihleri arasında Avusturya'nın Feldkrich kentinde yapacak. 
     Yeşil-beyazlı takım, kamp süresince 5 hazırlık maçı yapmayı planlıyor. Hazırlık maçlarının kesin tarihi henüz belirlenemezken, şu tarihlerde oynanabileceği ifade ediliyor 
     7-8 Temmuz'da Liechtenstein'ın Vaduz, 14-18 Temmuz'da 
     Avusturya'nın Lustenav, 17-18 Temmuz'da İspanya'nın Malaga, 21-22 Temmuz'da Almanya'nın Stutgart, 15-23 Temmuz tarihleri arasında Galatasaray ile hazırlık maçı İsviçre'de 
     Sezon hazırlıklarını kendi tesislerinde sürdüren Gaziantepspor'da da, teknik direktörün belli olmaması nedeniyle kamp programı da netlik kazanmış değil. 
     





</TEXT>
</DOC>
