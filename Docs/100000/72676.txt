<DOC>
<DOCNO> 72676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/siyaset/siy02.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller Af’ istedi 
</HEADLINE>
<TEXT>

DYP Lideri Tansu Çiller, Eken’in uzun yıllar "görev" yaptığını belirterek terörle mücadele edenler için af imasında bulundu 
     ANKARA İSTANBUL Milliyet 

     DYP Genel Başkanı Tansu Çiller, emekli generallerin savunmalarıyla gündeme gelen Susurluk hükümlüsü Korkut Eken’e destek çıkan açıklamalarda bulundu. Terörle mücadele edenler için af getirilmesi görüşünü ima eden Çiller, "Aksi takdirde bu ülkenin kendini savunma refleksini tahrip eder" dedi. 
     Eken’in sadece kendi başbakanlığı döneminde değil, uzun yıllar görevde bulunduğunu dile getiren Çiller şöyle konuştu "Türkiye, teröre karşı savunma refleksini tahrip etmeden hazırlıklı kalmak mecburiyetindedir. Bir dönem terörle mücadeleyi kahramanca yapmış birtakım kişiler, yargı kararı çerçevesinde eğer bir noktaya vardırılmışsa, bu elbette yargının işidir. Ama bunu yaparken, Türkiye adil konumda olmalı. Çünkü, bir yandan bir diğer grubu çok geniş bir af kapsamında değerlendirirken, farklı bir tavır ve duruşu benimsersek, bu, Türkiye’nin kendini savunma refleksini zaafa uğratabilir." 
     
     Paşalar da hesap vermeli 
     Eski Susurluk Soruşturma Komisyonu üyesi ve Toplumcu Demokratik Parti Genel Başkanı Sema Pişkinsüt ise, Korkut Eken’e destek veren eski generallerin yargıda hesap vermesi gerektiğini dile getirdi. 

</TEXT>
</DOC>
