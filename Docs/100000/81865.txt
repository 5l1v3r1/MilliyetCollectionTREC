<DOC>
<DOCNO> 81865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/03/son/sondun32.html </URL>
<DATE> 2002/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
BM "Medya terörizmin tehdidi altında" 
</HEADLINE>
<TEXT>

     Medyanın özgürlüğünün ve bağımsızlığının, doğrudan ve dolaylı olarak terörizmin iki yönlü tehdidi altında olduğu açıklandı. 
     BM Genel Sekreteri Kofi Annan, BM İnsan Hakları Yüksek Komiseri Mary Robinson ve UNESCO Genel Direktörü Koichiro Matsuura, 12. 
     Uluslararası Basın Özgürlüğü günü dolayısıyla yayımladığı ortak bildiride, gazetecilere ve gazete yöneticilerine karşı yapılan terörist saldırılar, kaçırma eylemleri ve işkencelerden ve medya merkezlerine karşı yapılan saldırılardan dolayı ''çok tepkili'' olduklarını belirttiler. 
     Ortak bildiride, dolaylı tehditlere örnek olarak ise terörizm tehdidi yüzünden ''hükümetlerin yeni yönetmelikler, kanunlar ve denetleme mekanizmaları kurabileceği ve bunun da medya kuruluşlarının bağımsızlığına dolaylı bir tehdit oluşturabileceği'' uyarısında bulunuldu. 
     ''Basın üzerine katı denetlemeler getirilmesi çabalarına karşı direnilmesi'' gerektiği vurgulanan bildiride, ''Basın özgürlüğü, herkesin hakkı olan ve insanoğlunun ilerlemesinin temellerinden biri olan ifade özgürlüğünün kaçınılmaz bir görünümüdür'' denildi. 
     Bildiride, son iki yıl süresince çatışmalarda 50'den fazla gazetecinin öldürüldüğü, bu ölümlerin kaza eseri değil, kasten işlenmiş cinayetler olduğu vurgulandı. 
     Ortak bildiride, bu cinayetlere örnek olarak, Wall Street Journal gazetesi muhabiri Daniel Pearl'ün Pakistan'da kaçırılarak öldürülmesi gösterildi. 
     





</TEXT>
</DOC>
