<DOC>
<DOCNO> 74876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/27/son/sondun07.html </URL>
<DATE> 2002/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Yunanistan'a 2 tane savaş gemisi hibe edecek 
</HEADLINE>
<TEXT>

     ABD'nin, Yunanistan'ın Deniz Kuvvetleri'ne katkı amacıyla bu ülkeye Spruance tipi iki destroyer hibe edeceği bildirildi. 
     Defense News dergisinin internet sitesindeki habere göre ABD, halen kendi deniz kuvvetlerinin envanterinde bulunan iki savaş gemisinin Ağustos'ta teslim edilebileceğini Yunan tarafına iletti. 
     Dergiye konuşan Yunanlı yetkililer, hibe önerisinin ABD'den Şubat ayında geldiğini ve bunun Atina'da ''sürpriz ve memnuniyetle'' karşılandığını söylediler. 
     Yunanistan'ın 25 Mart'taki bağımsızlık günü törenlerine Washington'da katılan Başkan George W. Bush, teröre karşı mücadeledeki katkısından dolayı Yunanistan'a teşekkür etmişti. 
     Washington'daki gözlemciler ise ABD'nin Yunanistan'a iki destroyer hibe etme kararının, Türkiye ile Yunanistan arasındaki güç dengesine dikkat edilmesinden kaynaklandığını söylediler. 
     ABD, geçen Aralık'ta Türkiye'ye Perry sınıfı iki fırkateyn transfer edileceğini açıklamıştı. Bunun hibe şeklinde gerçekleştirilmesine çalışılıyor. 
     






</TEXT>
</DOC>
