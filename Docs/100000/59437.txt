<DOC>
<DOCNO> 59437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/28/son/sondun01.html </URL>
<DATE> 2001/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayakkabısına yerleştirilmiş bomba ile uçağa binerken yakalandı 
</HEADLINE>
<TEXT>

     Paris'ten Miami'ye giden bir Amerikan uçağında ayakkabısında patlayıcıyla yakalanan Richard Reid'den sonra Texas'ta ayakkabısında patlayıcı maddeler bulunan bir adam tutuklandı. 
     Texas'taki San Antonio uluslararası havaalanında yakalanan adamın yabancı olduğu belirtilirken adı açıklanmadı. Yaklaşık iki saat sorgulanan adam, ayakkabılarında sadece ''patlayıcının izi'' bulunduğu ve bu maddenin adam tarafından ayakkabıya yerleştirilmediğinin anlaşıldığı belirtilerek serbest bırakıldı. 
     Havaalanı sözcüsü Laura Uselding, ''Ayakkabılarda kablo yoktu ve alarma yol açacak kadar patlayıcı madde bulunmadı'' dedi. Havaalanı yetkilileri, adamın Doğu Avrupa'yı ziyareti sırasında farkında olmadan ayakkabılarına bu maddenin bulaştığına inandıklarını belirttiler. 
     Patlayıcı maddenin türü de açıklanmadı. 
     Adamın, gelişigüzel yolcular arasından seçildiği ve ayakkabılarından bir kumaş parçasıyla alınan örneğin kimyasal testten geçirildiği belirtildi. Bu kişinin hangi uçağa binmeye niyetlendiği de açıklanmadı. 
     Son olarak Cumartesi günü İngiliz Richard Reid, bir American Airlines uçağında, patlayıcı bulunan ayakkabılarını ateşlemek üzereyken uçuş ekibi ve yolcular tarafından durdurulmuştu. 
     






</TEXT>
</DOC>
