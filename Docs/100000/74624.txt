<DOC>
<DOCNO> 74624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/yasam/yas02.html </URL>
<DATE> 2002/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Red Bull’a sağlığa zararlıdır’ yazılsın 
</HEADLINE>
<TEXT>

Enerji verici içeceklerin, hele de alkolle karıştırıldığında öldürücü olduğunu saptayan uzmanlar, Red Bull’un üzerine tıpkı sigaralardaki gibi uyarı yazılmasını istiyor 
     DIŞ HABERLER SERVİSİ 

     İngiliz ve İrlandalı sağlık uzmanları, Red Bull’ başta olmak üzere tüm enerji içeceklerinin, sigara paketlerinde olduğu gibi üzerlerinde sağlık riski taşıdıklarına ilişkin uyarılarla satılması gerektiğini açıkladı. 
     İngiliz Observer gazetesinin haberine göre, bilim adamları, enerji içeceklerinin henüz tam olarak tespit edilemeyen etkileri üzerine uluslararası bir soruşturma açılması gerektiğini de söyledi. 
     
     Enerji vermedi, öldürdü 
     İrlanda’da 18 yaşındaki bir öğrenci, basketbol maçında 3 kutu Red Bull içip kalp krizinden ölmüş bu ve diğer enerji içecekleri hakkında soruşturma açılmıştı. İsveç’te de 3 kişi votkayla karıştırdıkları Red Bull’u içince öldü. Ve sonuçta, İrlanda Gıda Güvenliği Masası uzmanları, Red Bull’un, üzerinde sigara paketlerinde olduğu gibi uyarıcı etiketler yapıştırılarak satılması gerektiğini açıkladı. 
     
     Alkolle karıştırmayın 
     Merkezi İngiltere’nin Cambridge kentinde olan İnsan Beslenmesi Araştırma Merkezi uzmanları da İrlandalı meslektaşlarını haklı çıkararak, Red Bull gibi enerji içeceklerinin alkolle karıştırılarak içilmesinin kalp üzerinde henüz tam olarak tespit edilemeyen olumsuz etkileri olabileceğini açıkladı. 
     Avrupa çapında her ay milyonlarcası tüketilen Red Bull, üzerinde şimdilik’ sadece hamileler ve şeker hastalarının içmemesi uyarısıyla satılıyor. 
     
     Piyasadaki içecekler 
     Red Bull Piyasada en çok tüketilen enerji içkisi. 
     Red Line Line club Türkiye’de üretiliyor. Red bull’dan sonra en çok tüketilen içkilerden biri. 
     Power Bull Türkiye’de üretiliyor. 
     Shark Tadı Red bull’la hemen hemen aynı. Kalorisi biraz daha yüksek ve daha tatlı. 
     Bomb Almanya’da üretilen bu enerji içkisini şu an piyasada bulmak zor. 
     Tiger Shot İtalyan enerji içeceği. Kullanımı yaygın değil. 
     Pittbul Piyasada az rastlanıyor. 
     



 YAŞAM 





















</TEXT>
</DOC>
