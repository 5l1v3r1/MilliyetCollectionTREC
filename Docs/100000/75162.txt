<DOC>
<DOCNO> 75162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/son/sontur14.html </URL>
<DATE> 2002/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan, İran Büyükelçisinin hangi sözüne itiraz etti 
</HEADLINE>
<TEXT>

     SP Genel Başkanı Recai Kutan, İran'ın Ankara Büyükelçisi Muhammed Hüseyin Lavasani'yi TBMM'de kabul ederek bir süre görüştü. 
     Lavasani El Halil'de Binbaşı Cengiz Toytunç'un da şehit olmasıyla sonuçlanan saldırıya ilişkin soru üzerine, ''Arap ve İslam ülkeleri birlikte hareket ederek İsrail'e karşı tavır almalı ve İsraillilerin Filistinlileri öldürmesine de seyirci kalmamalıdır'' dedi. 
     Lavasani, ''İran'ın Türkiye'ye rejim ihracında bulunduğu ve ülkenin güvenliğine yönelik tehdit oluşturduğuna ilişkin'' bir soru üzerine, ''Bunlar tam anlamıyla yalandır. Bu tür yalanlar, ilişkilerimizin iyi olmasını istemeyen düşmanlar çıkarmaktadır. Basın da bu etkide kalmasın'' diye konuştu. 
     
     ''İLİŞKİLERİMİZ DÜNDEN DAHA İYİ'' 

     Lavasani, kabulde yaptığı konuşmada, İran ile Türkiye parlamentoları arasındaki ilişkilerin iki ülkenin ilişkilerini daha da geliştireceğini söyledi. 
     İran Meclis Başkanı'nın Türkiye'ye gelmesi konusunda program yaptıklarını bildiren Lavasani, İran ve Türkiye arasında güçlü ilişkiler bulunduğunu kaydetti. 
     İran Cumhurbaşkanı Hatemi'nin Yunanistan'a yaptığı gezi sırasında bir protokol imzalandığını ve İran doğalgazının Türkiye üzerinden Yunanistan'a, oradan da Avrupa ya gönderileceğini anlatan Lavasani, bu olayın bile iki ülke arasındaki ilişkileri çok yönlü hale getirdiğini kaydetti. 
     
     KUTAN İTİRAZ ETTİ 

     Muhammed Hüseyin Lavasani, bölgede ve uluslararası alanda iki ülkenin birbirlerinin önemini kavradıklarını ifade ederek, ''Türkiye ile İran arasındaki ilişki, iki ülkenin aynı gemide olması gibidir. 
     Türkiye-İran ilişkileri dünden daha iyidir. Bu yıl geçen yıldan daha iyidir'' dedi. 
     SP Genel Başkanı Kutan ise şöyle konuştu 
     ''Büyükelçinin beyanına itirazımız var. Türkiye ile İran arasındaki ilişkiler dünden daha iyidir dedi. Oysa 1996-1997'de Refahyol döneminde iki ülke arasındaki ilişki arzu edilen seviyede idi. Şu anda ise o seviyede değil. O zaman ben Enerji Bakanı idim. 
     İran ile ilişkilerimize çok önem atfettiğimiz için İran doğalgaz boru hattı projesi ciddi olarak ele alınmıştır.'' Recai Kutan, kendilerinden sonra iktidara gelen hükümetlerin ''Mavi Akım Projesi''ne önem verdiklerini bildirerek, ''bunun sonucu olarak İran ve Türkmen doğalgazının Türkiye'ye gelmemesi gibi bir sonuç ortaya çıktı'' dedi. 
     Ortadoğu da zengin petrol ve doğalgaz kaynakları olduğu için batılı zengin ülkelerinin gözünün bu bölgede olduğunu anlatan Kutan, ''tarihi, kültürel ve ekonomik açıdan birbirine yakın olan Ortadoğu ülkelerinin birlikte hareket etmesi gerektiğini'' söyledi. Recai Kutan, Refahyol döneminde bu amaçla D-8 fikrinin ortaya atıldığını da bildirerek, ''SP olarak Türkiye ile İran arasındaki ilişkilerin daha ileri seviyeye gelmesi için her türlü gayreti göstereceğiz'' dedi. 
     






</TEXT>
</DOC>
