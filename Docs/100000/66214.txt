<DOC>
<DOCNO> 66214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/06/son/soneko12.html </URL>
<DATE> 2002/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Oral "Vergi oranlarını aşağı çekme olasılığımız 2002'de yok.." 
</HEADLINE>
<TEXT>

     Maliye Bakanı Sümer Oral, memura enflasyonun altında bir ücret vermeyi düşünmediklerini, Bütçe Kanunu'nun maaşlarla ilgili hükmünün bu yıl aynen uygulanacağını söyledi. 
     Oral, yapısal reformlar ve 2001 yılı bütçe performansına ilişkin olarak düzenlediği basın toplantısında, soruları da yanıtladı. 
     Bakan Oral, IMF'ye verilen Niyet Mektubu'yla memura enflasyon farkının verilmemesi taahhüdünde bulunulduğuna yönelik bir soru üzerine, hiçbir zaman memura enflasyonun altında bir ücret artışı vermediklerini ifade etti. Maliye Bakanı, ''Bugün de altında bir ücret vermeyi düşünmüyoruz. Böyle bir taahhüdümüz yok. Uygulama böyle olacak. Bütçe Kanunu'nda hüküm var. O hüküm, aynen uygulanacak'' dedi. 
     Devletin daha rasyonel olması gereğine dikkat çeken Oral, bu çerçevede personel rejimi konusunda bir çalışma yapılacağını vurguladı. Devletin, gerekli olan yerde, gerekli personeli çalıştıracağını kaydeden Oral, Türkiye'de yeterli bir ücret seviyesi olmadığı görüşüne kendisinin de katıldığını, aynı şekilde adil olmayan bir ücret rejiminin bulunduğunu ifade etti. 
     Maliye Bakanı, bu konudaki çalışmalarda koordinasyonu sağlamak üzere 3 bakandan oluşan bir komitenin oluşturulduğunu da hatırlattı. 
     Maliye Bakanı, yeni Niyet Mektubu'nun sosyal etkileri konusundaki bir soruyu yanıtlarken de, bütün ekonomik politikaların temel amacının insan olduğunu belirtti. 
     İnsan refahının ve huzurunun arttırılması için de ekonominin genel dengelerinin oturtulması, üretim ve yatırım havasının yakalanması gereğine işaret eden Oral, bunlar olmadığı sürece de vatandaşın evinde, mutfağında bir iyileşme sağlanamayacağını vurguladı. Oral, ''Yol budur. Bir yolu katetmeden o sonuca ulaşmak mümkün değildir. 
     Önemli olan doğru bir yolda mıyız Ama önümüzdeki günlerde toplum da bu iyileşmeyi hissetmeye başlayacaktır.'' Vatandaşın büyük fedakarlık ve özveride bulunduğunu da kaydeden Maliye Bakanı, devletin de bundan sonra fedakarlık göstereceğini ve her kuruşu yerli yerinde harcayacağını söyledi. 
     
     Emlak vergisi 
     Emlak vergisi sorunuyla ilgili soruları da yanıtlayan Maliye Bakanı Oral, takdir komisyonlarınca belirlenen arsa metrekare birim değerlerinde mantığa aykırı durumlar ve adaletsizlik olduğu yolunda değerlendirmeler yapıldığına dikkat çekti. 
     Bunun Maliye Bakanlığı ile ilgisinin bulunmadığını, kendilerinin ne hesap, ne de tespitte yeralmadıklarını anlatan Oral, şöyle devam etti 
     ''Ama adaletsizlik varsa onu gidermek Maliye Bakanlığı'nın görevidir. 4 bakandan oluşan bir komite kuruldu. Bu konuyu geçen Bakanlar Kurulu'nda deprem ele alındığı için görüşemedik. Önümüzdeki Bakanlar Kurulu'nda ele alırız. Adaletsizlikleri sona erdirecek bir şablon üzerinde hemen hemen mutabakat sağladık. Önümüzdeki Bakanlar Kurulu'nda görüşüp, Parlamento'ya sunulacaktır.'' 
     
     Akaryakıt fiyatları 
     Maliye Bakanı, doğalgaz ve ilaçtaki KDV indirimine ilişkin bir başka soru üzerine KDV'de 5 olan oran sayısının özel tüketim vergisi ile 3'e çekileceğini belirtti. 
     Oranları biraz aşağı çekme üzerinde kendilerinin de durduğunu, ancak bir program uygulanırken bunun kolay olmadığını ifade eden Oral, ''Programın finansman hedefinden taviz vermeye, 2002'de bunlarda değişiklik yapmaya imkanımız yok. Burada değişiklik olursa, program da aksama olur. Oradan indir, başka yere ekleyin deniyor. Ama başka yerin adresi verilmiyor. Vergi oranlarını aşağı çekme şansımız maalesef 2002'de görülmüyor'' diye konuştu. 
     Oral, akaryakıt tüketim vergisi tutarlarının enflasyon kadar artırılmasının ise Kanun'da yeraldığını kaydetti. Ham petrol fiyatları ve kurdaki düşüşün akaryakıt fiyatlarını etkilediğini anlatan Oral, ''Orada düşüş olmasa belki daha yüksek bir fiyat belirleme durumu ortaya çıkabilirdi. Kur ve petrol fiyatındaki düşüş bu artışı ortadan kaldırabilir ya da minimize edebilir'' dedi. 
     
     Gelir idaresi 
     IMF'ye verilen niyet mektubunda Gelir Müsteşarlığı'na dönük bir taahhüt bulunmadığını da söyleyen Maliye Bakanı, güçlü bir gelir idaresinin ise şart olduğunu bildirdi. Oral, bazı vergi dairelerinin katrilyonlarca lira vergi tahsil ettiklerini, ancak personel ve donanım açısından güçlü durumda bulunmadığını anlattı. 
     Merkez üssü Sultandağı olan Afyon'daki depremle ilgili olarak 4 ilçede dün mücbir hal uygulamasının başlatıldığını da belirten Bakan Oral, bu şekilde vergi ile ilgili yükümlülüklerin dondurulduğunu söyledi. Oral, gerekli diğer tedbirlerin de alınacağını vurguladı. 
     Maliye Bakanı, bir başka soruya verdiği yanıtta da, 2001'de ek vergilerin kaldırılmasına ve ilave bir vergi getirilmemesine rağmen vergi gelirlerinin hedefin üstünde gerçekleştiğine işaret etti. 
     Oral, 2002'de bütçe ile ilgili kriterlere daha çok uyacaklarını sözlerine ekledi. 
     






</TEXT>
</DOC>
