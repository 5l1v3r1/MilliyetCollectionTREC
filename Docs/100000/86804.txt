<DOC>
<DOCNO> 86804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/son/sonspo10.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem ve Papandreu'dan Euro 2008'e tam destek.. 
</HEADLINE>
<TEXT>

     2008 Avrupa Futbol Şampiyonası'nı Euro 2008 Türkiye ile Yunanistan'ın ortaklaşa düzenlemesi girişimine iki ülkenin dışişleri bakanları İsmail Cem ve Yorgo Papandreu'dan tam destek geldi. Cem desteğini, ''Bu girişim, iki ülke arasındaki iyi komşuluk ilişkilerinin gelişmesinde önemli bir adımdır. Yunan 
     meslektaşımla birlikte, bu tasarıyla şahsen ilgileniyorum'' diye dile getirirken, Papandreu da bu organizasyonun ''önemli derecede büyük bir tanıtım fırsatları projesi'' olduğunu kaydetti. Organizasyonun tanıtımı amacıyla kurulan, ''www.hellas-turkiye2008.com'' isimli internet sitesinde, Dışişleri Bakanı İsmail Cem ile Yunanistan Dışişleri Bakanı Yorga Papandreu'nun birer mesajına yer verildi. 
     ''Türkiye ve Yunanistan'ın, 2008 Avrupa Futbol Şampiyonası finallerine ortaklaşa ev sahipliği yapmak için adaylığı, bu iki ülke arasındaki iyi komşuluk ilişkilerinin gelişmesinde önemli bir adımdır' görüşünü bildiren Dışişleri Bakanı Cem, mesajında şunları kaydetti 
     ''Türk Hükümeti, Türkiye Futbol Federasyonu'nu, Yunanistan Futbol Federasyonu ile ortaklaşa yürüttüğü bu çabasında tamamen desteklemektedir. Ben de, saygıdeğer Yunan meslektaşımla birlikte, bu tasarıyla şahsen ilgileniyorum. Futbolun ulusal bir tutku olduğu iki komşu ülke olan Türkiye ve Yunanistan'ın Futbol Federasyonlarının, hükümetlerinin de desteği ile 'Hellas-Türkiye Euro 2008'i mükemmel bir şekilde düzenleyeceklerinde şüphe bulunmamaktadır. Türkiye ve Yunanistan Futbol Federasyonlarına Euro 2008 finallerine ortak ev sahipliği arayışlarında şans ve başarı diliyor ve bu fırsattan yararlanarak Türkiye ve Yunanistan ile kıtanın geri kalan bölümünde yaşayan bütün futbolseverlere en iyi dileklerimi sunuyor, hepsini 2008'de Türkiye'de görmeyi umuyorum.'' Yunanistan Dışişleri Bakanı Yorgo Papandreu da mesajında, ''Bu önemli derecede büyük bir tanıtım fırsatları projesidir'' görüşünü ifade etti. 
     





</TEXT>
</DOC>
