<DOC>
<DOCNO> 70757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/04/son/sonspo17.html </URL>
<DATE> 2002/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor'un kupa sınavı öncesinde morali bozuldu 
</HEADLINE>
<TEXT>

     Denizlispor'un Gençlerbirliği karşısında aldığı yenilgi camiada hüsrana yol açarken, kupadaki Beşiktaş ve ligdeki Göztepe maçları arifesinde moraller bozuldu. 
     Gençlerbirliği önünde sergilenen kötü futbol ve mücadeleden yoksun görüntü, Denizlili kurmaylarda hayal kırıklığına yol açarken, yeşil-siyahlı ekibin eski oyuncuları Ahmet Hassan ve El Saka'nın iyi marke edilememesi, eleştirilere yol açtı. 
     Başkan Mustafa Baysal, bu iki futbolcu için özel önlem alınmamasının yenilgiyi getirdiğine işaret ederek, ''Rıza Çalımbay belki bu oyuncuları tanımadığı için dikkate almayabilir, ama birilerinin bu konuda teknik heyetimize yol göstermesi gerekirdi'' diye konuştu. 
     Ahmet Hassan ve El Saka'nın çok tehlikeli futbolcular olduğunu ve Denizlispor'da bu oyuncuları marke edebilecek isimlerin bulunduğunu kaydeden Baysal, saha içindeki performansın çok kötü olduğunu ve haklı bir yenilgi aldıklarını ifade etti. 
     Baysal, şunları söyledi 
     ''Puan cetvelinde kritik bir noktadayız ama bunu sorun etmiyoruz. 
     Çünkü 2 maç kazanıp, 2 maç kaybedenin yerleri anormal bir şekilde değişebiliyor. Gençlerbirliği maçını artık unutmak zorundayız. Şimdi önümüzde çarşamba günü oynayacağımız Beşiktaş maçı var. Rakibimiz bu aralar yüksekten uçuyor ama iyi futbol oynamıyor. Bundan yararlanıp, tur atlamalıyız'' 
     
     Göztepe'nin futbolu 
     Başkan Baysal, hafta sonundaki rakipleri Göztepe'nin Galatasaray önünde aldığı galibiyeti de değerlendirirken, ''Mükemmel oynadılar ve kazandılar'' dedi. 
     Göztepe'nin çok diri bir takım olduğunu ve çok koştuğunu kaydeden Baysal, Galatasaray önünde çok farklı bir galibiyetin de kaçtığını söyledi. Rıza Çalımbay'ın Göztepe'nin eski hocası olduğunu belirten Baysal, ''Sanırım önlemlerini alacak ve Denizlispor'u galibiyete taşıyacaktır. Çünkü güçlü Göztepe önünde 3 puana çok ihtiyacımız var'' dedi. 
     Öte yandan yeşil-siyahlı ekipte golcü futbolcu Coşkun, Beşiktaş ve Göztepe maçlarında cezası nedeniyle forma giymeyecek. 
     






</TEXT>
</DOC>
