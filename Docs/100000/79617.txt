<DOC>
<DOCNO> 79617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/21/son/sondun16.html </URL>
<DATE> 2002/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair "Irak ile ilgili henüz bir karar yok" 
</HEADLINE>
<TEXT>

     İngiltere Başbakanı Tony Blair, Irak'a olası müdahaleyle ilgili herhangi bir kararın alınmadığını söyledi. 
     İngiliz yayın kuruluşu BBC'ye açıklamalarda bulunan Blair, ''Genelde Irak ile ilgili herhangi bir karar almış değiliz. Ancak, kitle imha silahlarını önemli bir konu olarak saptadık'' dedi. 
     Saddam Hüseyin'in kitle imha silahlarına sahip olduğu yönünde kanıtlar bulunduğunu söyleyen Blair, ''Irak liderinin bir tehdit olduğunu, dünyanın Saddam Hüseyin'in iktidarı olmaksızın daha iyi olacağını'' söyledi. 
     ''Tüm seçenekleri gözden geçirinceye kadar Irak ile ilgili bir karar almayacaklarını'' ifade eden Blair, Irak'ın son zamanlarda ne kadar nükleer silah geliştirdiğini saptamanın zor olduğunu belirtti. 
     ABD'deki 11 Eylül terörist saldırılarından sonra ABD Başkanı George Bush tarafından başlatılan terörizmle mücadele programına tam destek vermesiyle dikkati çeken Blair, Irak'a harekat konusunda lideri olduğu İşçi Partisi milletvekillerinden en az 120'sinin tepkisiyle karşılaşmıştı. 
     İşçi Partisi'nin 411 milletvekilinden 120'sinin de aralarında bulunduğu 150 kadar milletvekili Irak'a yönelik olası bir harekat konusunda kaygılarını dile getiren bir önergeye imza atmışlardı. 
     





</TEXT>
</DOC>
