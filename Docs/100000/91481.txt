<DOC>
<DOCNO> 91481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/22/son/sontur23.html </URL>
<DATE> 2002/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutlamalarda ilk acı olay yaşandı 
</HEADLINE>
<TEXT>

     Adıyaman'ın Besni İlçesi'nde 1 kişi, Türkiye-Senegal maçını izlerken heyecandan kalp krizi geçirerek öldü. Gaziantep'teki sevinç gösterilerinde de 1 kişi silahla yaralandı. 
     Adıyaman'ın Besni İlçesi'ndeki Köylü Pazarı'nda arkadaşlarıyla maçı izleyen Ziraat Bankası'ndan emekli Şevket Göğüş, kalp krizi geçirdi. Besni Devlet Hastanesi'ne kaldırılan Göğüş, tıbbi müdahaleye rağmen kurtarılamadı. 
     Gaziantep'in Karşıyaka semtinde de Milli Takım'ın yarı finale yükselmesini kutlamak isteyen Şeref Fidan, kimliği belirlenemeyen 1 kişinin tabancasından çıkan kurşunlarla ayağından ve kolundan yaralandı. SSK Bölge Hastanesi'ne getirilen Fidan'ın hayatı tehlikesinin olmadığı bildirildi. 
     Gölbaşı İlçesi'nde de Kaymakam Numan Hatipoğlu ve Belediye Başkanı Sait Özer, karşılaşmanın bitiş düdüğüyle birlikte, Hükümet Konağı bahçesinde davul zurna eşliğinde halay çektiler. Gölbaşı'da, polis eskortu eşliğinde yaklaşık 500 araç, ilçede sevinç turu attı. 
     Gaziantep'te, hakemin bitiş düdüğüyle birlikte ana caddeler yoğun trafik nedeniyle tıkandı. Kentin değişik semtlerinden bir anda Türk Bayrağı asılı araçlarla ana caddelere inenler, trafiğin tıkanmasına neden oldu. Caddeler araçlarla, kaldırımlar Türk Bayrağı taşıyarak yürüyenlerle bayram yerine döndü. Sevinç turu atanlar, Demokrasi Meydanı'nda toplandılar. 
     
     ADIYAMAN'DA 21 PARE TOP ATIŞI 
     Adıyaman'da da Belediye tarafından Eski Kale'den 21 pare top atışı yapıldı. Kentin değişik semtlerinden otomobilleriyle çıkanlar, Sümer Meydanı'nda toplanarak eğlendi. 
     Kilis'te konvoy düzenleyerek sevinçlerini dile getirenler, Cumhuriyet Meydanı'nda toplandılar. 
     Kahramanmaraş'ta ise Trabzon Caddesi trafiğe kapandı, halk araçlarla ve yaya olarak sokaklara döküldü. 
     





</TEXT>
</DOC>
