<DOC>
<DOCNO> 92026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/son/sonspo16.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Le Monde "Türk futbolu yeteneğini ispat etti" 
</HEADLINE>
<TEXT>

     Dünyanın en önemli siyasi gazetelerinden biri olarak değerlendirilen Le Monde gazetesi, ''Türk futbolu yeteneğini ispat etti'' başlığıyla verdiği haberde, A Milli Takım'ın başarısına geniş yer ayırdı. 
     Le Monde gazetesinde yer alan haberde, ''Türkler teknik ve hızlı. Türkler, finallerin başından bu yana çok az gözlenen kaliteli futbolu oynuyorlar'' denildi. 
     Fransız gazetesi, Milli Futbol Takımı'nın, Senegal karşısında oynadığı futbolun, belki de Dünya Kupası 2002 finallerinde göze en hoş gözüken futbol olduğu yorumunu yaptı. 
     Le Monde, Türk oyuncular için, ''Hızlılar, mükemmel teknikleri var, çeşitli kombinasyonlarla topu açıklara taşıyorlar ve sahanın her bölgesini istedikleri gibi kullanıyorlar'' ifadelerini kullandı. 
     Türk futbolunun başarısının kesinlikle sürpriz olmadığını kaydeden Le Monde, A Milli Futbol Takımı'nda yer alan birçok futbolcunun, İtalya, İspanya, Almanya ve İngiltere liginde oynadığını hatırlatırken, Milli Takım'ın 1996 ve 2000 yıllarında yapılan Avrupa Şampiyonası finallerine katıldığına ve Galatasaray'ın UEFA Kupası'nı müzesine götürdüğüne dikkati çekti. 
     





</TEXT>
</DOC>
