<DOC>
<DOCNO> 86541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/son/sondun26.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin'de Bahçeli'ye fahri profesörlük ünvanı verildi 
</HEADLINE>
<TEXT>

     Devlet Bakanı ve Başbakan Yardımcısı Devlet Bahçeli, Çin'deki temaslarının 3. gününde, Çin Dışişleri Fakültesi'nde onuruna düzenlenen törene katıldı. Bahçeli'ye burada fahri profesörlük unvanı verildi. 
     Fakülte Dekan Yardımcısı Büyükelçi An Yongyu, Çin'in en kalabalık gelişmekte olan ülke, Türkiye'nin de Asya ve Avrupa'nın birleştiği yerde stratejik öneme sahip bir ülke olduğunu kaydederek, iki ülkenin Asya'nın doğu ve batı uçlarında bulunan önemli ülkeler olduklarını kaydetti. 
     Devlet Bahçeli de iki ülke arasında bilim, eğitim ve kültür alanlarındaki ilişkilerinin geliştirilmesinin özel önem taşıdığını ifade ederek, üniversiteler ile bilim ve kültür kuruluşları arasındaki işbirliğini geliştirmenin öncelikli görevlerden olduğunu söyledi. 
     Bahçeli, daha sonra devlet konukevinde Çin Başbakanı Zhu Rongji ile biraraya geldi. 
     Çin Başbakanı, son Türkiye ziyaretinde verimli sonuçlar elde edildiğini belirterek, ikili ilişkilerin gelişmesinden duyduğu mennuniyeti dile getirdi. 
     Türk heyetinin Sincan-Uygur özerk bölgesini ziyaret edeceğini belirten Zhu, bu ziyaretin karşılıklı anlayış içinde geçmesini dilediğini belirtti. 
     Zhu, Çin ve Türkiye'nin, Ortadoğu, Afganistan ve terörizmle mücadele gibi önemli uluslararası olaylarda benzer görüşlere sahip olduğuna dikkati çekti. 
     Çin Başbakanı, bu arada Türkiye'ye Haziran ve Temmuz aylarında yatırım ve ticaret heyetlerini göndereceklerini ve daha önce açıklanan 1000 otomobil alımının 1150'ye çıkarıldığını kaydetti. 
     Bahçeli de Çin'in, Türkiye'nin özel önem verdiği bir ülke olduğunu söyledi. 
     Görüşmeden sonra Çin Başbakanı tarafından Bahçeli ve beraberindeki Türk heyetine akşam yemeği verildi. 
     Bahçeli ve beraberindeki heyet, yarın Şangay'a geçerek Çin ziyaretini sürdürecek. 
     





</TEXT>
</DOC>
