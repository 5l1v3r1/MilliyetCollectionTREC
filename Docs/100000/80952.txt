<DOC>
<DOCNO> 80952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/29/ekonomi/eko05.html </URL>
<DATE> 2002/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yazılım devinin Türk gözü 
</HEADLINE>
<TEXT>

CA başkanı tarafından iki yıl önce IBM’den transfer edilip pazarlamanın başına getirilen Tarkan Maner, firmanın bakışını değiştirdi ve Türkiye’yi anahtar ülke konumuna getirdi 
     Teknonet ŞÜKRÜ ANDAÇ - ORLANDO 

     33 yaşında bir Türk iki yıldır yazılım devi Computer Associates’in CA üst düzey yönetim kadrosunda görev yapıyor. 15 milyar dolara varan piyasa değeriyle Microsoft ve Oracle’ın ardından dünyanın en büyük üçüncü yazılım firması olan CA’in iki yıldan bu yana pazarlamadan sorumlu başkan yardımcılığını yürüten bu isim Tarkan Maner. 
     CA Başkanı Sanjay Kumar tarafından iki yıl önce IBM firmasından transfer edilen Tarkan Maner geçtiğimiz iki yıl içerisinde CA’in Türkiye’ye bakış açısının nasıl değiştiğini şöyle anlatıyor 
     "CA kendisi için anahtar konumunda olan ülkelerde kendi ofislerini kuruyor ve o ülkeden birisini ofisin başına getiriyor. Kendisi için ikinci derecede önemli ülkeleri ise başka bir ülkenin sorumluluğuna veriyor. Türkiye’ye bakacak olursak Türkiye birkaç yıl öncesine kadar Avusturya ofisine bağlıydı. Bugün ise CA, Türkiye ofisini kurdu ve bir Türk’ü başına getirdi. Daha çok yatırım yapıldı, pazarlama faaliyetleri çoğaldı. Bu da Türkiye’nin de CA için anahtar ülke konumunda olduğunun en önemli göstergesidir." 
     Krizin sadece Türkiye’de olmadığını da belirten Maner, başta Amerika olmak üzere son yıllarda hemen hemen tüm ülkelerde global bir ekonomik durgunluk yaşandığını söyledi. 
     Bu ekonomik yavaşlamanın yazılım sektörünü de etkilediğini belirten Maner, ancak CA içerisinde kendisinin sorumlu olduğu pazarlama faaliyetlerinde herhangi bir kısıtlamaya ya da yavaşlamaya gitmediklerini belirtti. 
     
     Avrupa’da yavaşlama var 
     Maner, global durgunluk içerisindeki yazılım sekörünü ise şöyle değerlendirdi 
     "IT pazarına baktığımız zaman 170 milyar dolarlık bir pazardan bahsedebiliriz. Bunun yüzde 53’ü Amerika ve Kanada’da, yüzde 28’i Avrupa’da yüzde 12’si Çin, Asya ve Uzakdoğu ülkelerinde, yüzde 7’si ise geriye kalan diğer ülkelerde oluşmakta. Bu verileri geçmişle karşılaştırdığımızda durgunlukla birlikte yalnızca Avrupa pazarında bir düşüş var. Avrupa pazarı bir öncekine göre yüzde 31’lerden yüzde 28’e düşmüş, bir yavaşlama görülüyor. Biz Türkiye’yi de bu bölge içerisine alıyoruz. Ancak tüm bunlara rağmen biz bölgelerin hiç birinde pazarlama aktivitelerimizi yavaşlatmadık ve değiştirmedik." 
     
Artık yeni ürün yok’      Computer Associates CA Pazarlamadan sorumlu Genel Müdür Yardımcısı Tarkan Maner, CA’in şu an üçüncü büyük yazılım üreticisi firma olduğunu ve yazılım piyasasında bin 240 adet farklı ürünü bulunduğunu söyledi. Maner yaşanan global krizin de etkisiyle yeni ürün çıkarmak peşinde koşmayacaklarını da belirterek şunları söyledi "Biz artık mevcut ürünlerimizi birleştirerek firmalara çözüm sunacağız, yeni ürün çıkarmayacağız. Fakat bu, yeni teknoloji alımı yapmayacağız anlamına gelmiyor. Elbette yeni teknoloji alımı yapacağız. 
     Özellikle mobil ürünler ve sistemler geliştiren ve yapan şirketlerin ürünlerine yoğunlaşacağız ve bu alanlarda alım yapacağız." 
     



 EKONOMİ 















</TEXT>
</DOC>
