<DOC>
<DOCNO> 53518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/22/spor/spo03.html </URL>
<DATE> 2001/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
GÖZLEMCİ ÇİZMEYİ AŞTI 
</HEADLINE>
<TEXT>

İtalyan kantonunda yaşayan İsviçreli Bianchi, maçtan önce Fransız hakem Colombo’yu uyardı "Aman çok dikkat et. Bütün İtalya’nın gözü sende olacak." 
     HALİL ÖZER 

     Yemek zehir oldu 
     GALATASARAY - Roma maçı öncesi öncesi yaşanan bir skandal su yüzüne çıktı. Sarı - Kırmızılı kulüp, her Avrupa maçı arefesinde olduğu gibi, gözlemci ve hakemleri elinden geldiğince ağırlamaya çalıştı. Fransız hakem Colombo’ya saf gümüşten FIFA kokartı bile hediye eden Cim - Bom, delegasyonu götürdüğü yemekte krallar gibi ağırladı. Ancak, İsviçre’nin İtalyan kantonunda yaşayan gözlemci Francesco Bianchi’nin yemekteki sözleri ortalığı karıştırdı. 
     
     Buz gibi hava 
     FUTBOL Federasyonu’nda ve Sarı - Kırmızılı kulüpte görev yapan, yıllardır hakem ve gözlemcilerle ilgilenen Sami Çölgeçen, söz konusu yemek için lüks bir restorantta rezervasyon yaptırdı. Oldukça neşeli başlayan randevu, İsviçreli gözlemci Bianchi’nin sözleriyle buz gibi bir havaya büründü. Francesco Bianchi, Fransız hakeme dönerek, "Sayın Colombo. Aman dikkat edin. Maçı bütün İtalya izleyecek. Yani İtalya’nın gözü sizde olacak" ifadesini kullandı. 
     
     Çölgeçen köpürdü 
     BİANCHİ’NİN sözleri, masada büyük şok yarattı. Sami Çölgeçen hemen devreye girerek, sert bir dille gözlemciyi uyardı. Çölgeçen, "Bu ne biçim konuşma. Bütün İtalya sizi izliyor, ne demek Bir gözlemci böyle konuşur mu Lütfen daha dikkatli olun. Yıllardır bu işin içindeyim. Ama bu tür konuşmayı ilk kez duyuyorum. Haddinizi aştınız" diye çıkıştı. Hakem Colombo, Çölgeçen’in çabasına rağmen, mesajı çok iyi aldığını verdiği ters kararlarla gösterdi. 
     
     Albayrak teselli etti 
     FUTBOL Şubesi üyesi Abdurrahim Albayrak, Sarı - Kırmızılı futbolcularla ilgili yaptığı yorumda "Ben, onları galip ilan ediyorum" dedi. Soyunma odasında oyuncuları teselli etmek için büyük çaba harcadığını kaydeden Albayrak, "Adeta yıkıldılar. Hepsini teker teker öperek üzülmemelerini istedim" diye konuştu. Abdurrahim Albayrak bu beraberliğin acısını 5 Aralık’ta deplasmanda oynayacakları Barcelona maçında çıkaracaklarını iddia etti. 
     
     Rota Samsun 
     GALATASARAY, Samsun maçı hazırlıklarına başladı. İdmana sağ ayağında ödem oluşan Hasan Şaş, adalesinde gerilme olan Emre ve grip Sergen katılmadı. Roma maçında 90 dakika forma giyenler hafif ter idmanı yaptı. Bu arada Sarı - Kırmızılılar’ın devre arası programı açıklandı. 3 Ocak’ta Florya’da topbaşı yapacak olan Galatasaray, 7 Ocak’ta Antalya’da kampa girecek ve burada iki hazırlık maçı oynayacak. 
     
     Bonservis için atak 
     YÖNETİM, Victoria ve Perez’in bonservisini almak için çalışmalarını sürdürüyor. Victoria’nın, Kolombiya’daki kulübünün menajerleri ile görüşen yöneticiler, bu oyuncunun bonservisine 700 bin dolar verecekler. İki kulüp arasında imza aşamasına gelen anlaşma gereği, bu ücret ayda 50’şer bin dolar olarak ödenecek. Perez’in menajerinin de bugün ya da yarın İstanbul’a gelmesi bekleniyor. Mondragon’un, Fransa’da Ocak’ta görülecek mahkemesi yüzünden, kulübü Metz ile yapılacak pazarlıklar ertelendi. 
     
     Colombo için ne dediler 
     Bülent Yavuz MHK Başkanı 
     "12. kuralla ilgili, disiplin uygulamalarında çok zayıf kaldı. Kartlarını gerektiği yerlerde kullanamadı. Bu hareketi oyunun akışını bozdu. Kararlarında standart yoktu. Hakemin bozduğu tempo, Galatasaray’ın aleyhine işledi." 
     
     Hilmi Ok Hakem hocası 
     "DİSİPLİN kararlarında tarafsızlığını yitirdi. Daha maçın başında Totti’ye göstermesi gereken sarı kartını çıkaramadı. Sonra aynı futbolcuya ikinci ihtarda kırmızı kart vermesi gerekirken, oyunda kalmasına yol açtı. Bu kararından sonra maçı kaçırdı." 
     
     Erman Toroğlu TV yorumcusu 
     "GALATASARAY boşuna isyan etmesin. Futbolcu ve teknik adam gibi, hakemin de bir stili vardır. Aynı hakem iki ay önce Levski maçından sonra Galatasaray’dan takdir aldı. Çünkü deplasmanda seyircinin etkisinde kalmadı. Futbolcuyu atıp atmaması onun inisiyatifinde." 
     
Yeni paşa BATISTA      GALATASARAY’IN yeni transferi, "Yedek kalmam" dedi. Brezilyalı oyuncu, profesyonel yaşantısı olduğunu belirtti, "Daha yolun başındayım. Çalışmak, savaşmak yaşam biçimim" diye devam etti. Batista, "Benim gibi oyuncu Türkiye’de az. Hem teknik, hem savaşcıyım. Ben gelince, Sergen rahatlar. Çünkü kazanacağım topları, ona veriririm. O da gerekeni yapar" ifadesini kullandı. 
     BREZİLYALI oyuncu, Dünya markası olan Galatasaray’da forma giyecek olmasının kendisi için şans olduğunu da söyledi. Batista şöyle bitirdi "Her yıl kadrosundan büyük yıldızları kaybetmesine rağmen, yine de kendisini yenileyip zirvede kalıyor. Arif’in futbol stilini çok beğeniyorum. Mondragon, Kaptan Bülent, Sergen, Suat, Ergün, Ümit Karan’la futbol oynamak zevkli olacak." 
     
Fransız kaldı Mondragon’un, gol pozisyonunda Fleurquin’e, Fransızca "Bırak" dediği, ancak bu lisanı bilmesine rağmen sadece Uruguaylı’nın uyarıyı anlamadığı ortaya çıktı 
     ERHAN TELLİ 

     GALATASARAY’IN, Roma’dan 90 2’de yediği şok goldeki hatalar zinciri tek tek ortaya çıkmaya başladı. İtalyan ekibinin ortaladığı topa kalesini terk ederek çıkan Mondragon, Fleurquin’e, Fransızca "Laisse Bırak " diye bağırdı. Yabancı dil konuşamayan Türk oyuncular bile bu uyarıyı dikkate alırken, Fransızca bilmesine rağmen sadece Uruguaylı futbolcu anlamadı. 
     FLEURQUİN, Mondragon’un avazı çıktığı kadar bağırmasına karşın topa yükseldi ve kafayla tehlikeyi uzaklaştırmaya çalıştı. Sarı - Kırmızılı file bekçisi de boşa çıkınca kalesine dönemedi ve Emerson’un golü ağlarla kucaklaştı. Ancak Kolombiyalı Mondragon’un, yine bir G.Amerika ülkesi olan Uruguaylı Fleurquin’i Latince uyarmamasının nedeni de merak konusu oldu. 
     
Hasan Şaş uyarılmıştı      TEKNİK Direktör Lucescu’nun maçtan önce özellikle Hasan Şaş’ı uyardığı ve "Sakın kart görme. Sen bana her maçta gereklisin" dediği bildirildi. Rumen hocanın, ikinci yarıda sarı kart görerek Barcelona maçında cezalı duruma düşen yıldız futbolcuya büyük tepki gösterdiği ve azarladığı ifade edildi. Bu arada futbolcular da, beraberlik nedeniyle kendilerini suçladılar. 
     LUCESCU ise beraberlik golü için kimsenin suçlanmaması gerektiğini söyledi. Rumen hoca şöyle konuştu "Nasıl takım olarak kazanıyorsak, takım olarak da kaybetmesini bilmeliyiz. Dünyanın sonu gelmedi. İddiamız devam ediyor." Futbol Şubesi Sorumlusu Özer Saraçoğlu ise "Kahroldum. O golü yemeyecektik. Ama futbol bu. Son dakikada şampiyonluk bile kaybediliyor" dedi. 
     
Transferde iki gelişme      GALATASARAY’DA transfer bitmek bilmiyor. Sarı - Kırmızılılar Batista’dan sonra şimdi de Bursaspor’un golcü futbolcusu Murat Sözkesen’in peşine düştü. Futbol Şubesi Sorumlusu Abdürrahim Albayrak dün genç futbolcuyla gizli bir görüşme yaptı. Albayrak, önümüzdeki günlerde Bursaspor yöneticileri ile de bir araya geleceğini belirtti. Galatasaray yönetimi Fatih Akyel’in transferinin de bugün ya da yarın biteceğini açıkladı. Bu arada Galatasaray, Ümit Davala için beş milyon dolar ödemesi gereken Milan’dan ses seda çıkmayınca harekete geçti. 
     



 SPOR 
























</TEXT>
</DOC>
