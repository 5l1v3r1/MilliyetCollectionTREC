<DOC>
<DOCNO> 73539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/spor/yozer.html </URL>
<DATE> 2002/03/20/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
Yıldızsız olmadı 
</HEADLINE>
<TEXT>

     Galatasaray, Barcelona önünde elinden geldiğince, tüm gücüyle, yüreğiyle mücadele etmesine rağmen, böyle bir maçta yıldız yetersizliğinden kötü talihine kaybetti. 
     Kim ne derse desin, ne kadar kötü olursa olsun, eksiklerine rağmen Barça gerçeğini dün Ali Sami Yen Stadı’nda izledik. Demek ki büyük takım, her zaman büyük takım. Ne olursa olsun, hiç küçülmüyorlar. İki takım da aynı amaç için uğraştı. Aynı şekilde kendisini ortaya koydu. O noktadan sonra herşey maçı götürecek yıldızlara kalıyordu. Onlarda Rivaldo yoktu ama bir Overmars, bir Kluivert, bir Luis Enrique, bir Xavi ve bir Abelardo vardı. Galatasaray’da şu maçta ayağını konuşturacak bir tek Hasan Şaş’ı sayabiliyoruz. Bu fark, dün sonuca yansıdı. Galatasaray kötü oynamadı. Aksine iyi oynadı. Son ana kadar da mücadele etti. Ama, o yetersizliğinden kurtulamadı. 
     Overmars, dün canımızı çok sıktı. Bütün sezon oturdu, şu maçta coştu. Her atak onunla bütünleşti. Gol de onunla geldi. Üstelik Kluivert’la birlikte Galatasaray savunmasının forvet desteğini de yok etti. Galatasaray, ilk yarının büyük bir bölümünde oyuna hakimdi. Hırsı ve mücadele gücüyle Barcelona’yı bir ara sahasına bile hapsetti. Bu dakikalarda Hasan Şaş faktörü sahadaydı. Hele 17. dakikada rakibin hatasından gelen pozisyon Ümit ve Arif elbirliğiyle kolayca harcandı. Böyle maçlarda bu pozisyonları atacaksın. Onlar atamadı. Zaten 20. dakikadan sonra İspanyollar, iyice toparlandı. Bizden daha iyi ayağa pas yaptılar. Orta alanda Gabri, Luis Enrique, Xavi ve Coco ile bizim orta alanı çıkmaz sokağa ittiler. Ayhan gününde olmayınca, Fleurquin dağınık oynayınca, o bölgeleri teslim ettik. Teslim edince de pozisyona zor girdik. 
     İkinci yarıda gole kadar Barcelona’nın tek atağı vardı. Onu da profesyonelce gol yaptılar. O pozisyonun kıymetini iyi bildiler. Mondragon’un hatasını affetmediler. Zaten o dakikadan sonra Barcelona herşeyiyle ağırlığını koydu. Bizim için sonraki dakikalar ızdıraptı. Ama hiç teslim olmadı Galatasaray. Yine de golü aradı. Ama bunlar kontrolsüz ataklardı. 
     Sonuçta veda ettik. Galatasaray’ın bu işi şu noktaya kadar getirmesi bile, bu kadrosuyla büyük başarıdır. Ama ne kadar yüreğin olursa olsun, bir yere gelince, tıkanıyorsun. Kilit çözecek anahtarları bulamıyorsun. Herhalde bu gecenin tek sevindirici yanı, Roma’nın da elenmesiydi. Herşeye rağmen, mart ayının sonunda bile bize Avrupa heyecanı yaşatan Galatasaray’a koca koca tebrikler... 
     



 SPOR 



























</TEXT>
</DOC>
