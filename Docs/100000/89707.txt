<DOC>
<DOCNO> 89707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/13/son/sontur21.html </URL>
<DATE> 2002/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da denize girmek tehlikeli 
</HEADLINE>
<TEXT>

     İstanbul İl Sağlık Müdürlüğü Gıda ve Çevre Sağlığı Şube Müdürlüğü'nce, İstanbul Boğazı ve sahillerinde yapılan kontrollerde, birçok yerde deniz suyunda koliform bakteri miktarı, uygun olmayan değerlerde çıktı. 
     İl Sağlık Müdürü Osman Karaaslan, yaz nedeniyle rutin olarak yapılan koliform bakteri ölçümlerinin sıklaştırıldığına dikkati çekerek, 5 Haziran 2002 tarihinde yapılan ölçümlerde, şu sonuçların elde edildiğini açıkladı 
     ''Karaköy, Kabataş, Beşiktaş, Ortaköy, Kireçburnu, Baltalimanı, Emirgan, Bebek, Tuzla, Pendik, Kartal, Dragos, Cevizli, Maltepe ve Küçükköy sahillerimiz, deniz suyu koliform bakteri bulundurma açısından uygun olmayan değerlerde çıkmıştır. Ölçüm sonuçları neticesinde, vatandaşlarımızın bu bölgelerden denize girmeleri risk oluşturmaktadır.'' Karaaslan, bu bölgelerden denize girilmesi durumunda alerji, ciltte yara oluşması, mantar gibi cilt hastalıklarının yanı sıra ishal, tifo, sarılık, mide, bağırsak ve ürogenital sistem enfeksiyonlarının gelişebileceğini kaydetti. 
     Yaz aylarının gelmesiyle havuzlara giren vatandaşların sayısında artış olduğuna işaret eden Karaaslan, şu önerilerde bulundu 
     ''Havuzlarda mutlaka bakteriyolojik analiz ve günlük klor ölçümleri yapılmış olmalıdır. Girdikleri havuzun ısısı 27 dereceyi aşmamalıdır. Havuza girerken mutlaka içi dezenfektan madde ile dolu havuzdan geçilmelidir. 
     Havuza girmeden önce duş alınmalıdır. Klor sonuçları her gün ölçülmeli, günlük havuz suyunun devir yapıp yapmadığı kontrol edilmelidir. Ölçümlerde litrede 40 koliform bakteri üstü çıkan sonuçlar, kirlilik ölçüsü olarak değerlendirilmektedir. Serbest klor miktarı 0,2-0,5 miligram olmalıdır. Fazla klor, gözleri ve cildi tahriş eder, su yutulması durumunda ishal yapabilir, hatta gastrite neden olabilir. 
     Ayrıca, gerek havuz, gerekse deniz kenarlarında aşırı sıcaklara dikkat edilmeli, saat 11.00-15.00 arası güneş altında fazla kalınmamalıdır.'' 
     





</TEXT>
</DOC>
