<DOC>
<DOCNO> 72615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/son/sontur05.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye Türk'e pahalı, yabancıya sudan ucuz... 
</HEADLINE>
<TEXT>

     Türkiye, geçen yıl yaşanan devalüasyon sürecinde TL'nin hızla değer yitirmesine bağlı olarak, alım gücü düşen yurttaşlar için hayli pahalanırken, yabancılar açısından ise son derece ucuz hale geldi. Türkiye'nin, 2001 sonu itibariyle OECD'nin Çek ve Slovak Cumhuriyetleri'nden sonra en ucuz üçüncü ülkesi olduğu belirlendi. OECD'nin en pahalı ülkesi ise Japonya. 
     OECD tarafından her ay tüketici fiyatları baz alınarak hesaplanan "karşılaştırmalı fiyat düzeyleri"ne göre, Aralık 2001 itibariyle OECD'de Türkiye'den ucuz ülke olarak yalnızca Çek ve Slovak Cumhuriyetleri kaldı. Türkiye'de 100 liraya alınanan bir sepet mal ve hizmetin Slovak Cumhuriyeti'nde 82 lira, Çek Cumhuriyeti'nde de 98 lira karşılığı koruna ödeyerek satın alınabildiği belirlendi. Buna göre Slovakya'da fiyatı 100 koruna olan mal ve hizmete Türkiye'de 122, Çek Cumhuriyeti'nde ise 102 koruna karşılığı TL ödemek gerekiyor. 
     
     Japon turist için Türkiye ideal 

     OECD verilerine göre, Türkiye'nin karşılaştırmalı olarak en en ucuz olduğu ülkelerin başında, OECD'nin en pahalı ülkesi Japonya geliyor. Türkiye'de 100 liraya alınabilecek bir sepet mal ve hizmete Japonya'da 318 liraya denk gelen tutarda yen ödemek gerekiyor. 
     Diğer bir deyişle Japonya'da 100 yene alınabilecek mal ve hizmet için Türkiye'de yalnızca 31 yen karşılığı TL ödemek yeterli oluyor. Türkiye'de 100 liraya alınabilen mal ve hizmet için İsviçre'de 273 lira karşılığı frank, Norveç'te 258 lira, Danimarka'da da 238 lira karşılğı kron ödemek gerekiyor. 
     Aynı mal ve hizmet sepeti ABD'de 234 lira karşılığı dolar, Finlandiya'da 235 liraya denk gelen tutarda euro, İngiltere'de 230 lira karşılığı sterlin ödeyerek alınabiliyor. 
     Bunun için İsveç'te 223 lira karşılığı kron, İrlanda'da 216, Fransa'da 202, Almanya'da 201, Belçika'da 200 liraya denk gelen tutarda euro ödemek gerekiyor. Aynı mal ve hizmet sepeti, Avusturya'da 198, Hollanda'da 194, Lüksemburg'da 193 lira karşılığı euro, Kanada'da 186 lira karşılığı Kanada Doları'na alınabiliyor. 
     Türkiye'de bedeli 100 lira olan bir mal ve hizmet için turizmde rakip ülke olan komşu Yunanistan'da 158, rakip olmaya çalışılan İspanya'da 166, İtalya'da ise 170 lira karşılığı euro ödemek gerekiyor. 
     En pahalısı Japonya OECD içinde karşılaştırmalı fiyatlara göre en pahalı ülke olan Japonya'da fiyatı 100 yen olan bir mal veya hizmet, İsviçre'de 86, Norveç'te 81, Doanimarka'da 75, ABD ve Finlandiya'da 74, İngiltere'de 72, İsveç'te 70, Fransa'da 64, Almanya'da 63 Yen karşılığı ulusal parayla alınabiliyor. Söz konusu mal ya da hizmet için, Çek Cumhuriyeti ve Türkiye'de 31, Slovak Cumhuriyeti'nde ise yalnızca 26 Yen karşılığı ulusal para ödemek yetiyor. 
     






</TEXT>
</DOC>
