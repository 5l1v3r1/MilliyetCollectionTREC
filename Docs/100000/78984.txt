<DOC>
<DOCNO> 78984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/18/guncel/gun02.html </URL>
<DATE> 2002/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
G.Antep’te yeni mezar ev 
</HEADLINE>
<TEXT>

Hizbullah’ın en büyük cephaneliğinin bulunduğu Gaziantep’teki villada 3 kişinin cesedi çıktı. Cesetler daha önce örgüte çalışan Karaarslan ailesi üyelerinin. Bugün de bir ceset aranacak 
     TOLGA ŞARDAN Ankara 

     Diyarbakır polisi, uzun süredir sessizliğe bürünen dinci terör örgütü Hizbullah’a bir darbe daha indirdi. Diyarbakır’da yakalanan örgütün şura üyesi Mehmet Salih Kölge’nin ifadesiyle, 3 cesedin bulunduğu yeni bir mezar ev ortaya çıktı. 
     Diyarbakır Emniyet Müdürlüğü, "Yıldız" kod adı verilen operasyon için hafta başında düğmeye bastı. Örgütün Beykoz’da öldürülen lideri Hüseyin Velioğlu’nun yanındaki önemli isimler arasında olan "Kasım" kod adlı Kölge, pazartesi günü ele geçirildi. 
     
     Sorguda itiraf etti 
     Aynı zamanda örgütün şu an firardaki şura üyeleri arasında yer alan ve örgütün mali işler sorumlusu olan Kölge, sorgusunda yeni bir mezar ev daha olduğnu itiraf etti. Bunun üzerine Hizbullah militanı, dün sabah özel bir ekiple Gaziantep’e götürüldü ve yer gösterme işlemi yapıldı. Örgütün Gaziantep bölge sorumlusu Sadık Arslan’a ait olan ve şimdiye kadar Hizbullah’ın en büyük cephaneliğinin ele geçirildiği villada yapılan kazı çalışmaları sonucu, saat 22.00 sıralarında, örgüt kararıyla öldürülen Karaarslan ailesinden 3 kişinin ceset kalıntıları bulundu. 
     
     Pavyondan imam nikahına 
     Kölge, Ağustos 1998’de, daha önce Gaziantep’te faaliyette bulunan örgüt üyeleri Hamza Karaarslan, Mehmet Ali Karaarslan, Mehmet Salih Karaarslan ve eşi Özgül Karaarslan’ı öldürdüğünü, amca çocuklarını evin merdiven boşluğunun altına gömdüğünü söyledi. Kölge’nin, Adana - Gaziantep karayolunun Kahramanmaraş sınırındaki bir bölgeye gömdüğünü itiraf ettiği Özgül Karaarslan’ın pavyonda çalıştığı ve Mehmet Salih Karaarslan’la imam nikahlı olduğu anlaşıldı. 
     
     Ceset bugün aranacak 
     Örgütün, 3 amca çocuğu hakkında bu nedenle infaz kararı verdiği anlaşılırken, Özgül Karaarslan’ın cesedinin bugün aranacağı kaydedildi. 
     Diyarbakır ve Gaziantep’te oluşturulan özel ekipler de, Kölge’nin sorgusunun ardından operasyonu genişletti. 
     



 GÜNCEL 
















</TEXT>
</DOC>
