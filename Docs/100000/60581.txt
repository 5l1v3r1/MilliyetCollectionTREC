<DOC>
<DOCNO> 60581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/04/son/sonspo05.html </URL>
<DATE> 2002/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolcular sendikalaşma konusunda neler düşünüyor ... 
</HEADLINE>
<TEXT>

     Milli Takımlar Teknik Direktörü Şenol Güneş'in ''Futbolcular sendikalaşsın'' görüşüne, Birinci Süper Ligi oluşturan takımların kaptanları olumlu bakıyor. 
     Ligde yer alan takımların kaptanlarının ortak dileği de sendikalaşmanın İkinci ve Üçüncü Futbol Ligleri'nde top koşturan diğer futbolcuları da kapsaması yönünde. 
     Galatasaraylı Bülent Korkmaz, Beşiktaşlı Tayfur Havutçu ve Trabzonsporlu Hami Mandıralı sendikalaşmaya destek verirken, Fenerbahçe Kaptanı Ogün Temizkanoğlu, görüş belirtmedi. 
     Bu konuda en sert görüşü ise Kocaelispor Kaptanı Nuri Çolak verdi. 
     Nuri, sendikalaşmanın İstanbul merkezli olacağından dolayı kendinin ve takım arkadaşlarının katkısının olamayacağını kaydederek, ''Takımdaki çok sayıda arkadaşım, bazı futbolcuların İstanbul merkezli bir profesyonel futbolcu sendikası kurma girişimine sıcak bakmıyor. Yine belirli grupların tekelinde bir girişim olacağını düşünüyoruz. Bu olaya katkımız olamaz'' diye konuştu. 
     
     4 kaptandan değişik görüşler... 

     Galatasaray Takımı Kaptanı Bülent Korkmaz, sendikalaşmanın gerekli bir yapı olduğunu belirterek, ''Olması gereken bir kurum. Profesyonel Futbolcular Derneği PFD var, ama yine de sendikalaşmak gerekir. 
     Doğru bir yaklaşım. Uygulamaya geçmesi lazım. Bu sendikanın Birinci, İkinci ve Üçüncü Lig'teki tüm futbolcuları da kapsaması gerekir'' dedi. 
     Beşiktaş Takımı Kaptanı Tayfur Havutçu da bu oluşumun Avrupa'da her yerde olduğuna dikkati çekerek, şöyle konuştu 
     ''Avrupa'da her yerde var. Futbolculara büyük görevler düşüyor. 
     Derneğin toplantılarına bile düzenli olarak katılamıyoruz. Konuyla ilgili olarak üzerimize düşeni yapmamız gerekir. Şenol hoca öncülük yaptı. Şimdi sıra bizde. Üzerimize düşeni yapmalıyız.'' Trabzonspor Takımı Kaptanı Hami Mandıralı ise Türkiye'de futbolcuların ağırlığının olmadığını ifade ederek, ''Türkiye'de maalesef futbolcular esir'' dedi. Milli futbolcu sözlerini şöyle sürdürdü 
     ''Türkiye'de futbolcuların ağırlığı yok. İnce noktalara baktığımız zaman bu ortaya çıkıyor. Türk futbolcusu kulübünden parasını istediği zaman ona hemen yol gösteriyorlar. Futbolcuyu işinden soğutuyorlar. 
     Şenol Güneş'in sözlerini desteklememek mümkün değil. Avrupa'da sendikalaşma var. Avrupalı oyuncular daha iyi şartlarda futbol oynuyorlar. İyi mukaveleler yapıyorlar. İngiltere, İtalya gibi ülkelerde, futbolcuların sendikaları var. Haklarını alabiliyorlar.'' İstanbulspor Takım Kaptanı Zeki Önatlı da bu konuda görüş belirtmek istemediğini söyledi. 
     
     Anadolu'dan değişik fikirler 

     Birinci Süper Lig'de yer alan diğer takımların kaptanlarının görüşleri ise şöyle 
     Hakan Kutlu Ankaragücü ''Sendika kurmak kolay bir iş değil, tam tersine çok zor bir iş. Futbolcular bunu tek başına yapamaz. Milli takım hocası Şenol Güneş öncülük yaparsa, biz de tüm takım kaptanları ve futbolcular olarak destek oluruz. Yalnız bu sendikada, Profesyonel Futbolcular Derneği gibi isim de kalırsa, hiç gerek yok.''. 
     Cafer Gençlerbirliği ''4 büyük takım futbolcularının bu olaya öncülük etmesi gerekir. Ama onlar buna ön ayak olmazlar. Çünkü trilyonları alıp, kenara çekilirler. İkinci ve Üçüncü Lig'teki futbolcuları hiç düşünmezler. Bu çocuklar 10-15 milyar lira paraya oynayıp, maaşlarını bile alamıyorlar. Sendika kurmak kolay bir iş değil. Şenol Güneş hocamın yardımcı olması gerekir.''. 
     Adnan Antalyaspor ''PFD buna öncülük yapması gerekirdi. Ama yapmadı. Gereğini yerine getiremedi. Herkes birbirinden bekliyor. 
     Sendikalaşma konusu, birilerinin çıkarlarına dokunacağı için birilerinin tepkisiyle karşılanacak. Sendikalaşma ve örgütlenme konusu Türk futbolunun kanayan yarası. FİFA kuralları Türkiye'ye geliyor, ama Türk futbolcuları 50 yıllık zihniyetle idare ediliyor. Bunda Türk futbolcusunun da yanlışları var. Sendikalaşma ve örgütlenmeyi en kısa zamanda gerçekleştirmeliyiz.'' . 
     Ramazan Gaziantepspor ''Profesyonel bir futbolcu olarak bir derneğe bağlıyız, ancak bu dernek nereye kadar haklarımızı koruyabilir, bize sahip çıkabilir, bu tartışmalı bir nokta. Kulübümle sözleşmeli bir futbolcu olarak devlete olan yurttaşlık borcumu vergi vererek ödüyorum. Bugün benden çok kazanan sanatçılardan bile daha fazla vergi verdiğime inanıyorum. Ancak bir futbolcu olarak benim hakkımı koruyacak, beni bilgilendirecek bir sendikamın olmasını istiyorum.'' . 
     Ümit Ozan Çaykur Rizespor ''Türkiye'de futbolcular, Avrupa'daki oyunculara bakılırsa, daha şanssızlar. Bizim uzun yılar futbol oynama şansımız yok. Ekmeğimizi bu işten kazanıyoruz. Bunun için iyi şartlarda mukavale yapmalıyız. Ayrıca, tüm profesyonel oyuncuları kapsamalı. Sadece Birinci Süper Lig ile sınırlı kalmamalı.'' . 
     Fazlı Malatyaspor ''Ben şahsen bunu sonuna kadar destekliyorum. 
     Çünkü bizim hiçbir hayat güvencemiz yok. Avrupa'daki futbolcular gibi değiliz. Birçok arkadaşımız kulüplerinden paralarını alıncaya kadar canları çıkıyor. Normal işçiler gibi futbolcular da sendikalı olmalı.'' . 
     Deniz Diyarbakırspor Ben daha önce futbolu bıraktıktan sonra sendika kurmayı düşünüyordum. Çünkü futbolcuların hakları korunmuyor. 
     Hakları ancak sendikayla sağlayabiliriz. PFD'nin futbolcuların haklarını yeterince koruduğuna inanmıyorum.'' . 
     Cihat Yimpaş Yozgatspor Gerçekten böyle bir oluşuma ihtiyaç var. Şu anda bir derneğimiz var, ancak yetersiz kalıyor. 
     Sendikalaşmayla birlikte sadece Birinci Süper Lig'de değil, diğer liglerde de zor koşullar altında bulunan arkadaşlarımız açısından da önemli bir adım atılmış olacaktır.'' . 
     Ömer Bursaspor Futbolcuların arkasında sendika gibi güçlü bir kurumun olması faydalı. Bugünki sisteme göre kulüplerde tüm kozlar yöneticilerin elinde. Sendikal oluşumun sağlanması halinde, futbolcular arasındaki haksız gelir dağılımı da önlenmiş olur. Şu anda birçok futbolcu gerçek aldığı ücreti sözleşmeye yazdırmıyor. 
     Futbolcular sözleşmeye, aldıkları gerçek parayı yazdıracaktır. Bu da daha fazla vergi demektir.'' . 
     Tayfun Göztepe Fikre yüzeysel olarak sıcak bakıyorum. Ancak konunun kulüpler bazında da incelenmesi ve getirisinin, götürüsünün irdelenmesi gerekir. Bu olayın İkinci ve Üçüncü Lig'lerde oynayan futbolcular açısından çok önemli olduğu inancındayım.'' . 
     Tolunay Denizlispor Fikri benimsiyorum. Ancak bunun sendika adı altında değil de bir birlik altında toplanması taraftarıyım. Birtakım ataklar yapmak gerekiyor. Yalnız Birinci Süper Ligi değil, İkinci ve Üçüncü Lig'leri de kapsamalıdır. Çünkü futbolcu spor yaşantısını bitirdiğinde, ortada kalmamalıdır.'' . 
     Ercan Samsunspor Biz bu konuya başından beri sıcak bakıyoruz ve her zaman varız diyoruz. Ama burada önemli olan hareketin kişisel değil, organize bir oluşum olarak ortaya çıkmasıdır. Aslında, bu konuda geç bile kalındı. Organize bir hareket olursa, destek vermeye hazırız.'' 
     






</TEXT>
</DOC>
