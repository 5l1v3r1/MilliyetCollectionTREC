<DOC>
<DOCNO> 51762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/11/son/sontur06.html </URL>
<DATE> 2001/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Yardım istemiyoruz, müttefiklerimiz düşünsün" 
</HEADLINE>
<TEXT>

     Başbakan Bülent Ecevit, Türkiye'ye, Afganistan'a kuvvet göndermesi karşılığında yardım yapılması iddiasında bulunmadıklarını belirterek, ''Bunu müttefiklerimizin kendiliklerinden düşüneceklerini umuyoruz'' dedi. 
     Başbakan Ecevit, BBC 1 televizyon kanalında canlı olarak yayınlanan ''Breakfast With Frost'' programına katıldı, Sir David Frost'un sorularını yanıtladı. 
     Ecevit, NTV'nin Ankara Stüdyosu'nda gerçekleşen programın ardından çıkışta, gazetecilerin sorularını yanıtladı. 
     Bir gazetecinin, ''Mezar-ı Şerif, Taliban kuvvetlerinden alındı. 
     Harekatın bu aşamasında yaşananları nasıl değerlendiriyorsunuz Somut bir başarıdan bahsetmek mümkün mü '' sorusu üzerine Ecevit, ''Mezar-ı Şerif'in Dostum kuvvetleri tarafından alınmış olması çok önemli bir gelişme. Bunun arkasının da geleceğini umuyorum. Aslında ABD ve İngiltere, henüz tam devreye girmediler, hazırlık aşamasındalar. Ben olumlu sonuçların fazla gecikmeden alınacağını umuyorum'' diye konuştu. 
     ''Temsilciler Meclisi'nin bir önerisi var. Türkiye'nin müttefik olarak her zaman ABD'nin yanında yer aldığı ve bu gerekçeyle Türkiye'ye yardım edilmesi yönünde... Ek kaynak konusunda somut bir gelişme var mı '' diye soran bir gazeteciye de Ecevit, ''Henüz öyle bir somut gelişme yok. Biz Afganistan'a kuvvet gönderişimiz karşılığında bize yardım yapılmalı iddiasında da bulunmuyoruz. Bunu müttefiklerimizin kendiliklerinden düşüneceklerini umuyoruz'' yanıtını verdi. 
     Tasarruf tedbirleri konusunda yürütülen çalışmaların ne aşamada olduğuna ve yarın bir liderler zirvesi olup olamayacağına ilişkin bir soruyu ise Ecevit, ''Tabii. Önümüzdeki günlerde belli olacak'' diye cevaplandırdı. 
     Ecevit, kitlesel bir işten çıkarmanın söz konusu olup olmayacağıyla ilgili bir soruyu yanıtlarken de ''Yok. Hayır'' diye konuştu. 
     Diyarbakır Emniyet Müdürlüğü'nden bazı uzman ekiplerin ABD'ye gittiği yönündeki haberlerin doğru olup olmadığının sorulması üzerine Ecevit, bu konudan haberi olmadığını söyledi. Ecevit, zaman zaman emniyet kuvvetlerinden temsilcilerin ABD'ye karşılıklı eğitim amacıyla gittiğini belirtti. 
     






</TEXT>
</DOC>
