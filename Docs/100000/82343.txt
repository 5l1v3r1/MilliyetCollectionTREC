<DOC>
<DOCNO> 82343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/06/spor/spo09.html </URL>
<DATE> 2002/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Vazgeçilmez renkler 
</HEADLINE>
<TEXT>

Sarı ve kırmızı son on yılın vazgeçilmez modası. Galatasaraylılar için kadayıfın kaymağı üçüncü yıldızın takılması. Arif’in Cim Bom’un 13. Kralı olması ise, mutluluğun cabası 
     TAMER BAĞLAN 

     Bildiğiniz gibi, son yılların en büyük klasiği "Bu lig bitmez" muhabbeti. Hiç endişeye gerek yokmuş gördünüz mü İşte bu sezon da bitti... 
     Kimilerinin parayı nereye harcayacağını, kimilerinin ise parasızlıktan ne yapacağını şaşırdığı, futbol kalitesi düşük, kavgası, gürültüsü büyük 2001 - 2002 sezonu acı, tatlı anılarıyla geride kaldı. Başkanlar, yöneticiler, teknik adamlar, futbolcular hiç hata yapmamalarına rağmen, talihsizlikler başarısızlıklarında rol oynadı Üstelik, namert top yine yuvarlaktı. Sevdi, sevmedi, istedi, istemedi, kafasına göre takıldı... 
     Federasyon Başkanı ve MHK sezon boyunca en çok tartışılanlardı. En büyük eleştiriyi ise, her zamanki gibi Yenilginin vazgeçilmez bahanesi’ hakemler aldı. Sonuçta karnesi iyi olanlar tatile mutlu çıktı, sınıfta kalanlar yandı... 
     Takdirname ve en iyi karne bir kez daha Galatasaray’ındı. Son 10 sezonda 7 şampiyonluk... Sınıf birinciliği, çalışkan ve disiplinli Sarı - Kırmızılılar’da alışkanlık halini aldı... 
     Şampiyonun, sadece eğlenmek ve tüm sezonun yorgunluğunu atmak için boy gösterdiği karnaval ise, Arif’in golleriyle bir başka boyut kazandı. Attığı iki golle İlhan Mansız’a krallıkta ortak olan Arif, son anlarda "Bir tane daha" diye uğraşırken, muhtemelen lig içinde kaçırdığı iki penaltıyı da andı... 
     Son haftanın en dramatik hakem hatası Kadıköy’de yaşandı. Aslında bu hata, ne sonuca ne de sıralamaya etki edecek bir anlam taşıyordu. Ne var ki, Avrupa’nın ünlü forvetlerinden Andersson, bir hatalı bayrakla son resmi maçının son dakikasında, futbola golle veda etme zevkinden mahrum kaldı. Yeni tribün bittikten sonra 46 binlik bir ortalamaya ulaşan stat ise kapanışta dolmadı. Kadıköy’de, sadece 26 bin taraftar vardı... 
     Birçokları gibi, Kara - Kartal’ın umudu da artık bir başka bahardı. Bir daha dönmezse eğer Daum’un Beşiktaş jübilesi, gelişi gibi muhteşem değildi. Gözden ve gönülden uzaklardaydı... 
     Denizlispor’u UEFA’nın son yolcusu yapan karşılaşma haftanın meraka değer karşılaşmalarından biriydi ancak, son haftanın en kritik maçı, hiç şüphe yok Samsun’daydı. Evsahibi hem bir farkla yenik hem bir kişi eksikken Rize bayramda, Samsun fırtınanın tam ortasındaydı. Kaptan Ercan gemisini kurtardığında ve nihayet maç sonlandığında ise, Karadeniz’in dalgaları Rizespor’u Süper Lig’in uzaklarına sürüklüyordu. Samsunspor artık kıyıdaydı... 
     



 SPOR 
























</TEXT>
</DOC>
