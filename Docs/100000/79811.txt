<DOC>
<DOCNO> 79811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/22/son/sonspo04.html </URL>
<DATE> 2002/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant "Maçlarımızı kazanıp bekleyeceğiz.." 
</HEADLINE>
<TEXT>

     Fenerbahçe Teknik Direktörü Werner Lorant, Trabzonspor karşısında 90 dakika boyunca iyi bir mücadele ortaya koyduklarını ve galibiyete ulaştıklarını söyledi. 
     Lorant, maçtan sonra yaptığı basın toplantısında, ilk yarıda gol bulamadıklarını, bunun için de devrenin sonlarına doğru futbolcularının strese girdiğini kaydederek, şöyle konuştu 
     ''Eğer ilk yarıda gol bulabilseydik, maç bizim açımızdan daha kolay geçerdi. Devrenin sonuna doğru futbolcularım oldukça sinirlendi. 
     Bu nedenle devrenin bitmesini çok istedim. Devre arasında futbolcularıma sakin olmaları gerektiğini söyledim. İkinci yarıda daha sakin ve inançla golleri attılar ve galip geldiler.'' Lorant, şampiyonluk mücadelesi verdikleri rakipleri Galatasaray'ın da Ankaragücü ile yaptığı maçı kazandığının hatırlatılması üzerine, ''Bundan sonra yapabileceğimiz tek şey, kalan haftalardaki maçlarımızı kazanıp, beklemektir'' dedi. 
     Alman çalıştırıcı, yedekte bekleyen Oktay ile ilgili bir soru üzerine de Andersson'un form grafiğinin bu futbolcudan daha iyi olduğunu vurgulayarak, Andersson-Serhat-Revivo üçlüsünü bozmayacağını kaydetti. 
     Lorant, maç boyunca bulduğu gol pozisyonlarını cömertçe harcayan Andersson'dan şikayetçi olmadığını dile getirdi. 
     Fenerbahçe Teknik Direktörü Werner Lorant, önümüzdeki günlerde ailesini görmek için Almanya'ya gideceğini sözlerine ekledi. 
     
     Briegel "İlk golde maç bitti" 
     Trabzonspor Teknik Direktörü Hans Peter Briegel ise ikinci yarıda yedikleri ilk golün maçı bitirdiğini söyledi. 
     Maça sağlam ve güvenli defans anlayışıyla çıkıp oyun kurmak arzusunda olduklarını anlatan Briegel, ''İlk yarıda hemen hemen istediklerimizi yaptık. Fenerbahçe birkaç pozisyon buldu. İkinci yarıda yapılan defans hatası ve yediğimiz ilk gol maçı bitirdi. Bu golden sonra moral olarak olumsuz etkilendik'' diye konuştu. 
     Genç bir takıma sahip olduklarını vurgulayan Briegel, futbolcularının oyunun bazı bölümlerinde sınırlarını aşmasına rağmen, zorlandıklarını kaydetti. 
     Briegel, ligde kalan 2 maçtan 6 puan almayı hedeflediklerini, ancak bunun da zor olacağını bildiğini dile getirdi. 
     Takım kaptanı Hami'nin oynamaması ile ilgili bir soruya da Briegel, bu futbolcunun antrenörlük kursuna gideceğini kendisine ilettiğini, bu maçta oynamamasının da yönetimle ilgili bir durum olduğunu sözlerine ekledi. 
     





</TEXT>
</DOC>
