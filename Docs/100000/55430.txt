<DOC>
<DOCNO> 55430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/04/siyaset/siy01.html </URL>
<DATE> 2001/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM çaycıları memur, bahçıvanları çaycı oldu 
</HEADLINE>
<TEXT>

Millet Meclisi'nde çaycı, garson, odacı, aşçı ve bekçi olarak çalışırken, dışarıdan üniversite bitiren 44 personel, gayretlerinin ödülü olarak memur kadrosuna alındı 
     GÜNSELİ ÖNAL Ankara 

     TBMM'de çaycı, garson, odacı veya bahçıvanlık yaparken üniversite bitiren 44 personel memur kadrosuna alınınca, çay ocaklarında çaycı açığı doğdu. Çay ocaklarının taleplerinin bahçıvan kadrosundan karşılanacağı öğrenildi. 8'i çaycı, 8'i garson, 24'ü odacı, 2'si bahçıvan, 1'i aşçı ve 1'i bekçi toplam 44 üniversite mezunu yardımcı hizmetler sınıfı personel, Açık Öğretim Fakültesi AÖF ile Anadolu Üniversitesi'nin çeşitli bölümlerinden diploma aldıktan sonra, TBMM İdare Amiri Ahmet Çakar'a başvurarak, Genel İdare Hizmetleri sınıfında memur olmak istediklerini bildirdi. 
     Çakar'ın, "Zorunluluğumuz yok. Ancak kendi gayretleriyle bir yandan çalışırken bir yandan okuyan bu personelimizin ödüllendirilmesi, bu arkadaşlarımızın liyakatlerine göre değerlendirilmesi olacaktır" sözleri üzerine, Başkanlık Divanı'nın 14 Haziran 2001 tarihli kararıyla 44 personel memur kadrosuna geçirildi. 
     
     Yeni başvurular var 
     44 kişinin üniversiteden ön lisans diploması alıp memur kadrosuna geçmesi üzerine 5'i odacı, 3'ü kreşte bakıcı anne, 1'i bulaşıkçı ve 1'i çaycı toplam 10 yeni üniversite diplomalı personel daha, memur kadrosuna geçmek için Başkanlık Divanı'na başvurdu. Bu kişilerin taleplerinin, yine Başkanlık Divanı'nda ele alınabileceği kaydedildi. 
     
     Garsondan bütçe memuru 
     44 personel, değerlendirme sonucu Parlamenter Hizmetler 16 , Genel Sekreterlik 4 , Sosyal Hizmetler 3 , Ulaştırma 3 , Milletvekili Lojmanları 3 , Kanunlar ve Kararlar 2 , Saymanlık 2 , Mal Saymanlığı 2 , Genel Evrak 2 , İç Hizmetler 1 , Kütüphane 1 , Hukuk 1 , Tutanak 1 , Bütçe 1 , Satın Alma 1 , Park ve Bahçeler 1 birimlerinde memur olarak göreve başladı. Kreş ve Gündüz Bakımevi'nde bekçiyken AÖF Halkla İlişkiler Bölümü'nde okuyan Fuat Algen Saymanlık, restoranda aşçıyken AÖF Turizm ve Otelcilik Bölümü'nde okuyan Nihat Aydemir Sosyal Hizmetler, restoranda garsonken AÖF İşletme Fakültesi'nde okuyan Murat Öztürk Bütçe, odacıyken AÖF Sosyal Bilimler Bölümü'nde okuyan Veyis Karakuş da kütüphanede memur oldu. 
     



 SİYASET 














</TEXT>
</DOC>
