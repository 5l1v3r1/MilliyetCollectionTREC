<DOC>
<DOCNO> 91245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/son/sonspo02.html </URL>
<DATE> 2002/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Senegalli oyuncudan Türk Milli Takımı'na uyarı "Fazla konuşmayın" 
</HEADLINE>
<TEXT>

     17. Dünya Kupası finallerinde yarın A Milli Futbol Takımı ile çeyrek final maçına çıkacak olan Senegal'de, orta alan oyuncusu Alassane Ndour'dan, Türk Milli Takımı'na, ''Sessiz olun ve çok fazla konuşmayın'' uyarısı geldi. 
     Karşılaşmayla ilgili görüşlerini açıklayan Alassane Ndour, Türk Milli Takımı yetkilileri ve futbolcularının, kendileriyle yapacakları maç için ''çok fazla'' konuşup iddialı demeçler verdiklerini savunarak, şunları kaydetti 
     ''Türkiye Teknik Direktörü Şenol Güneş ve futbolcular, bizim şansımızı az görüyorlarmış. Biz onlara, karşılaşmayla ilgili öncesinde 'fazla konuşmayın' dedik. Biz şu anda yalnızca maçı düşünüyoruz. Bu tip konuşmalar bize fazladan motivasyon sağlıyor.'' Kupa tarihinde yarı finale yükselen ilk Afrika takımı olmak istediklerini ve bu durumun da kendileri için bir ayrı bir heyecan oluşturduğunu ifade eden Ndour, ''Tüm Afrika kıtasının yarın bizim arkamızda olduğunu biliyoruz. Bu da bize farklı bir güç ve motivasyon kazandırıyor'' dedi. 
     Ndour, sözlerini şöyle sürdürdü 
     ''Kupada buraya kadar geldiğimiz için çok mutluyuz. Kupa bize epeyi deneyim kazandırdı. Kendimize inanıyor ve güveniyoruz. Burada daha önce Fransa ve İsveç gibi önemli takımları yenme başarısını gösterdik. Aynı performansımızı ve oyunumuzu sürdürürsek, yarınki maç bizim için sorun olmaz.'' Takımda birlik ve beraberliğin de üst düzeyde olduğunu savunan Ndour, ''Bizim başarımızın sırrı çok yoğun bir çalışma dönemi geçirmemiz ve takım içinde bir aile gibi olmamız. Biz, futbolcu ve teknik direktör olarak iyi bir grubuz. Bu durum bize rahatlık veriyor'' diye konuştu. 
     Ndour, yarın Türkiye ile çok zorlu bir mücadele vereceklerini belirterek, ''Onların çok iyi oyunculara ve fanatik bir seyirciye sahip olduğunu biliyoruz. Biz, tüm maç boyunca tam bir disiplin içinde oynamak zorundayız. Konsantrasyonumuzu maç boyu yitirmezsek, başaracağımızdan eminiz'' dedi. 
     





</TEXT>
</DOC>
