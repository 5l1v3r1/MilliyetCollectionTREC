<DOC>
<DOCNO> 98782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/siyaset/siy04.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli’den Ecevit’e Başbakan ben olayım’ 
</HEADLINE>
<TEXT>

Kulislerde son senaryoya göre seçim nisana kalıyor ama.. 
     GÜNSELİ ÖNAL Ankara 

     Erken seçim kararı almak için dün olağanüstü toplanan TBMM’nin kulisinde, MHP Genel Başkanı Devlet Bahçeli’nin seçimlerin ertelenmesini isteyen Başbakan Bülent Ecevit’e, "İstifa edin, benim Başbakanlığımda MHP - DSP - DYP hükümeti kuralım. Seçimler Nisan - 2003’e kalsın" önerisinde bulunduğu konuşuldu. 
     Kulislerde dile getirilen bu son senaryo, Ecevit’in seçimin ertelenmesine ikna etmek için Bahçeli ile yaptığı son görüşmede gündeme geldi. MHP’nin 3 Kasım’da yapılmasını istediği erken seçimin ertelenmesine sıcak bakmayan Bahçeli, Ecevit’in seçimlerden sonra ortaya çıkabilecek AKP ve HADEP’li tabloya ilişkin endişelerini dinleyince bir süre düşündü. 
     Kulislerde konuşulanlara göre Ecevit, "ABD’nin Irak’a yapabileceği olası bir operasyondan sonra Türkiye açısından en büyük tehlike bir Kürt devletinin kurulması olur. AKP ve HADEP’in ağırlık kazanacağı bir parlamentoda Kürt devletine karşı yeterli duyarlılık gösterileceğinden endişeliyim" dedi. 
     Bunun üzerine Bahçeli, "Seçimlerin nisana ertelenmesi durumunda bu hükümet bir icraat hükümeti olarak çalışamaz. Siz Başbakanlıktan istifa edin. Benim Başbakanlığımda kurulacak hükümeti destekleyin. ANAP’ı dışarıda bırakıp MHP -DSP - DYP hükümeti kuralım. Seçimler Nisan - 2003’e kalsın. Siz de nisana kadar partinizi toparlarsınız" önerisini getirdi. 
     Ecevit’in seçim kararı alınmadan önce bir karara varması bekleniyor. Ecevit, Bahçeli’nin Başbakanlığını kabul ederse MHP 126 , DSP 65 ve DYP’nin 85 yeni bir hükümet kuracağı, sandalye sayısı 276’yı bulan bu hükümetin erken seçim istemeyen SP’nin de dışarıdan desteğiyle rahatlıkla kurulabileceği belirtiliyor. 
     



 SİYASET 



















</TEXT>
</DOC>
