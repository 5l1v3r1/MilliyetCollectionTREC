<DOC>
<DOCNO> 56627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/11/son/soneko07.html </URL>
<DATE> 2001/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Maaşlarda düzenleme... Üst sınır 1.8 milyar oluyor 
</HEADLINE>
<TEXT>

     Bakanlar Kurulu, üst kurul üyeleri dahil kamuda çalışan personelin maaşlarıyla ilgili yeni düzenlemeye gitti. 
     Memurlar ve Diğer Kamu Görevlilerinin Mali ve Sosyal Haklarında Düzenlemeler ile Bazı Kanun ve Kanun Hükmünde Kararnamelerde Değişiklik Yapılması Hakkında Kanun Hükmünde Kararname uyarınca bugünkü Resmi Gazete'de yayımlanan ve 13 Temmuz 2001'den geçerli olacak Kararname'de maaşlara sınır getirildi. 
     Genel ve katma bütçeli idareler, KİT'ler, döner sermayeler, meslek kuruluşları, kefalet sandıkları, mahalli idareler, özel kanunlarla kamu tüzel kaşiliğine haiz olarak kurul, üst kurul, kurum, enstitü, teşebbüs, teşekkül fon ve diğer adlarla kurulmuş bütün kurum ve kuruluş personeli ile yönetim ve denetim kurulu üyelerini de kapsayan düzenlemede, personelin 2001 yılı 2. altı ay ortalama ücret toplamı üst sınırı, 1 milyar 800 milyon lira olarak tespit edildi. 
     13 Temmuz 2001-31 Aralık 2001 tarihleri arasında söz konusu 
     personelden ortalama ücret toplamı belirlenen üst sınırı aşmayanların mali ve sosyal haklarında, devlet memuru aylıklarına 2001 yılı 2. altı ayında yapılan artış oranlarını geçmemek üzere ve kurum içi hiyerarşik yapıların gerektirdiği ölçüde farklı oranlarda zam yapılabilecek. Ortalama ücret toplamı, belirlenen üst sınırı aşanlar için ise şu hükümler uygulanacak -Ortalama ücret toplamı 2.5 milyar liraya kadar olanların mali ve sosyal haklarında, devlet memurları aylıklarına 2001 yılı 2. altı ayında yapılan artış oranlarının yüzde 50'si, -Ortalama ücret toplamı, 2.5 milyar lira ve daha fazla olanların mali ve sosyal haklarında ise anılan oranların yüzde 40'ını geçmemek üzere, aynı şekilde kurum içi hiyerarşik yapıların gerektirdiği ölçüde farklı oranda artışa gidilebilecek. 
     






</TEXT>
</DOC>
