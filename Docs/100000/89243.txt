<DOC>
<DOCNO> 89243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/son/soneko32.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye Avrupa'nın TV üssü oldu 
</HEADLINE>
<TEXT>

     Profilo Holding Yönetim Kurulu Başkan Yardımcısı ve Profilo Telra Yönetim Kurulu Üyesi Hayati Kamhi, Türkiye'nin bu yılki televizyon ihracatının 12-13 milyon adet, önümüzdeki yıl da 15 milyon adet olmasını beklediklerini belirterek, ''Bugün için Türkiye, Avrupa'nın televizyon üssü olmuş durumda'' dedi. 
     Philips ile geçtiğimiz günlerde üretim anlaşması yapan Profilo Telra'nın Çerkezköy fabrikasındaki yeni üretim bantları, Hayati Kamhi tarafından basın mensuplarına tanıtıldı. 
     Türk sanayinin Avrupa TV pazarının yüzde 35'ini karşıladığını belirten Kamhi, ''Avrupa TV pazarı 30 milyon adet. Rakamsal değeri 6 milyar dolar. Türkiye'nin bu yıl yapacağı 12-13 milyon adetlik ihracatla yüzde 40 paya, 2003 yılında 15-16 milyon adetle yüzde 50 paya ulaşacak'' dedi. 
     Türkiye'nin Avrupa'nın televizyon üssü olmasındaki temel etkenin, Türk üreticilerinin geçtiğimiz 10 yılki performansı olduğuna işaret eden Kamhi, şöyle devam etti 
     ''Türkiye'nin atılımları yabancı sermayeyi kıskandırdı. Anti damping suçlamaları yaptılar. Bunun olmadığını ispatladık. Sonra da Philips ile anlaşma yaptık. Televizyonda ve diğer elektronik sanayinde Türkiye, Avrupa'nın üretim merkezi olacak. Önümüzdeki 4 yılda Türk elektronik sanayi çok büyük gelişme gösterecek.'' Hayati Kamhi, halen Türkiye'den yapılan televizyon ihracatının yüzde 20'sini Profilo'nun gerçekleştirdiğini, önümüzdeki dönem bu oranın yüzde 25-30'a çıkmasını beklediklerini, bunun Avrupa televizyon pazarının yüzde 10'unu aşan bir miktara karşılık geldiğini söyledi. 
     -300-340 MİLYON DOLARLIK CİRO HEDEFİ- Bu yılki ciro hedeflerinin 300-340 milyon dolar olduğunu, bunun yüzde 5'ini Ar-Ge'ye ayırdıklarını bildiren Kamhi, ''Bizim gayemiz, önümüzdeki 1 senede yarım milyon adet daha diğer üreticilerin imalatını yapmak'' dedi. 
     Philips ile yapılan işbirliğinin bir ortaklık olmadığını dile getiren Kamhi, ''Biz üretimini yapıyoruz. Protokol, ilerde ortaklığa dönüşme gayesiyle yapıldı. 50'ye yakın marka için üretim yapıyoruz. 
     Philips bunların içinde en büyükleri. Büyük markalar için önümüzdeki birkaç ay içinde görüşeceğiz'' şeklinde konuştu. 
     Kamhi, bu yıl 2 milyon adet üretim yapacaklarını, bunun 1 milyon 800 binini ihraç edeceklerini, 2 yıl içinde de üretim rakamını 5 
     milyona çıkarmayı hedeflediklerini, Philips televizyonları da Temmuz ayında ihraç etmeye başlayacaklarını duyurdu. Philips ile işbirliği sonrasında 20 milyon dolar yatırım yapacaklarını, bunun 5 milyon dolarlık kısmının tamamlandığını belirten Kamhi, ''Bu yıl Philips'e 500-600 bin adetlik ihracat olacak. 2003 yılında da 1 milyon 200 bin adetlik üretim yapılacak'' dedi. Hayati Kamhi, yazar kasalarda 120 bin adet üretim yapıldığını, üretimin yarısının ihraç edileceğini, İtalya pazarının yüzde 35'ine hakim olduklarını bildirdi. -TÜYLERİM ÜRPERİYOR...- Konuşmasının ardından gazetecilerin sorularını yanıtlayan Kamhi, bir soru üzerine, birçok ihracatçının ''devalüasyon olsun da ihracat yapalım'' görüşünde olduğunu hatırlatarak, şöyle konuştu ''Bunları gördükçe tüylerim ürperiyor. Devalüasyonla ihracat olmaz. Enflasyonun durmasıyla, ucuzlukla ihracat olur. Yoksa halkın sırtından maliyet ucuzlatmasıdır ki, onun hiç sonu yok. Türkiye'de eksik olan kapitaldir. Yan sanayinin getirdiği finansman da ihracatçıya büyük bir fayda sağlayacaktır.'' Hayati Kamhi, devalüasyonun enflasyona yol açtığını, bunun da maaşlarda yükselmeyi ve pahalılaşmayı beraberinde getirdiğine dikkati çekerek, şöyle devam etti ''Türkiye son 5-6 senedir 200-250 milyar dolardan fazla parayı çöpe attı. 80 milyar doları maalesef teröre verdik. 20 milyar dolar Irak'ta, 30 milyar dolar da bankalarda battı. Deprem oldu. 250 milyar dolar paramız gitti. Buna rağmen Türkiye ayakta. Muazzam potansiyel var. Türkiye bu potansiyeli ancak bir sermayeyle ortaya çıkaracak. Bu sermaye Türkiye'de yok. Finansman Türkiye'de pahalı. Yüzde 10 devalüasyon yerine yüzde 10 finansman ucuzlatmak daha iyi değil mi '' Rekabet ettikleri pazarlarda, özellikle Avrupa, Uzakdoğu ve Çin'deki birçok üreticinin pazar payını aldıklarını ifade eden Kamhi, ''Pazar payını aldıkça, damping soruşturmalarıyla bunu durdurmak istediler. Ancak damping olmadığını ispatladık. Dampingin faydası oldu. Bunun sonucunda Philips gibi markalar üretimlerini bize yaptırmaya başladı. Türkiye bunun önemli üssü ve rekabet gücü olan bir ülke'' şeklinde konuştu. -FORMULA 1'İN PATRONUNA YENİ TEKNE SİPARİŞİ- Hayati Kamhi, Formula 1 organizasyonunun Başkanı İngiliz Bernie Ecclestone'a yaptıkları 54 metrelik yat ile ilgili soru üzerine, bu yatı önümüzdeki Cuma teslim edeceklerini söyledi. Kamhi, ''Çok beğenmiş. 62 metrelik yeni bir tekne siparişi daha vermiş'' dedi. Kamhi, tekne satışından bu yıl 60 milyon dolar, önümüzdeki yıl da 100 milyon dolar gelir beklediklerini kaydetti. Hayati Kamhi, Dünya Kupası'nın sadece yurtiçinde değil, yurtdışına satışlarını da olumlu etkilediğini belirterek, ''700 bin adet ihracat yaptık. Yüzde 50'ye yakın ihracat artışı sağlandı'' dedi. 
     





</TEXT>
</DOC>
