<DOC>
<DOCNO> 55002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/01/spor/spo03.html </URL>
<DATE> 2001/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergen Barcelona’da yok 
</HEADLINE>
<TEXT>

     LUCESCU’NUN Barcelona maçına sakladığı Sergen sağ dizine darbe alınca eski sakatlığı tekrarladı ve Barcelona maçında oynayamayacağı açıklandı. Son yarım saatte oyuna giren yıldız futbolcu, maçın sonlarına doğru çıkmak istemesine rağmen, üç oyuncu değişikliği yapıldığı için sahada kaldı. MAÇTAN sonra yaptığı açıklamada Barcelona’ya karşı oynamasının mümkün olmadığını belirten Sergen’in bugün MR’ı çekilecek. Doktorlar maç gününe kadar bekleyeceklerini ifade etmelerine karşın Sergen’in dizinde ödem olduğu öğrenildi. Barcelona’da cezalı Hasan Şaş’tan sonra Sergen de forma giyemeyecek. 
     
Hasan kendini yaktı      Camları yumruklayan genç futbolcunun bileği yarıldı, üç hafta oynayamayacağı belirtildi 
     GALATASARAY soyunma odası maç sonrasında karıştı. Sağ kanadı bırakıp devamlı ileri giden Hasan Şaş’ı, arkadaşları penaltı pozisyonunun suçlusu olarak gösterince, genç futbolcu, "Herkes benim üstüme geliyor. Bu takımın sağ beki yok mu " diye bağırarak camları yumrukladı. Kırılan camların bilek damarlarını kesmesi üzerine yönetici Abdürrahim Albayrak, Hasan Şaş’ı hastaneye kaldırdı. 
     AVRUPA Hastanesi’nde yapılan kontrolünde damarlarının dikilmesine karar verilen Hasan Şaş, apar - topar ameliyata alındı. Soyunma odasından çıkan Galatasaraylı futbolcular da soluğu hastanede aldılar. Bilek tandonununda ve sinirlerde de kesik olduğu anlaşılan Hasan’ın sağ eli yarım alçıya alınacak. Genç futbolcunun en az üç hafta oynayamayacağı belirtildi. 
     



 SPOR 

























</TEXT>
</DOC>
