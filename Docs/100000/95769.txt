<DOC>
<DOCNO> 95769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/15/yazar/altan.html </URL>
<DATE> 2002/07/15/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Dobracı bir büyük hanım 
</HEADLINE>
<TEXT>

     Küçük bir bahçesi de olan, üç katlı bir eski zaman eviydi. Pencerelerinden Boğaz’ın girişiyle, Kızkulesi, Sarayburnu ve genişleyip giden Marmara görünüyordu. 
     Gıcırtılı merdivenleri, tahtaları eskimiş, topuz karyolalı yatak odaları ve alt kattaki minderli oturma odasıyla zamana karşı direnmeye çalışan köhne evin, mahalle arası örneği akşamında, kimsenin İstanbul’un efsunlu güzelliğiyle ilgilendiği yoktu... 
     Alt kattaki minderli oturma odasının ortasında yazlar ve kışlarla değişmeyen, dört sıska bacaklı sac bir mangal durur mangalın da karşısında, doğduğu günden beri hiç yer değişmemiş gibi başörtülü, kara gözlüklü, çatlak sesli, ağzından bir an bile sıçan kuyruğu inceliğindeki sigarası düşmeyen, bir büyük hanım otururdu. 
     
     Gözleri, hayal meyal seçme ötesinde pek bir şey görmezdi büyük hanımın. 
     Sokak kapısının anahtarı hep üstünde durduğu için komşu hanımlar, komşu kızları, komşu oğlanları, yol geçen hanı gibi, vakitli vakitsiz girip çıkarlardı eve. 
     Ağzındaki sıçan kuyruğu sigarasıyla, mangalın başında sallanıp duran kara gözlüklü büyük hanım ayak seslerinden kimin geldiğini az buçuk kestirip, çatlak sesiyle seslenirdi 
     - Kız sen misin Feride, gel otur, kahveyi yeni sürdüm. 
     Ve komşu Feride Hanım, hal hatır sorarak gelip çökerdi mangalın başına. 
     
     Büyük hanım, her uğrayana mutlaka bir ikramda bulunduğu ve ayağa kalkamadığından, servisi de gelenin kendisine yaptırdığı için kimin, neyi nereden alması gerektiğini, peş peşe sıralamaya başlardı 
     - Fincanla şeker mangalın dibindeki tepside. Karşıdaki dolaptan da bir lokum al, bizim kız getirdi geçen akşam. Mutfaktaki masanın üstünde de kurabiye var. Kurabiye de al. Remziye yapmış, dün sabah getirdi. 
     Gelen komşu, kahve içmekle yetinmeye çalışır ama büyük hanımın inatlı ısrarları karşısında, lokumla kurabiyeden birini mutlaka yeğlemeden, kahvesini içmeye başlayamazdı. 
     
     Kahvenin ilk höpürtüsüyle ise büyük hanımın dobralık gösterileri hemen şaha kalkardı 
     - Kız, o sarhoş kocan yine o karıyla mı yaşıyor Buraya bak, ben dobra söylerim. Sen o herifi, miskinliğinden kaçırdın. Akşamları azıcık takıp takıştırsaydın, herif başkasına gitmezdi. Bari uğradığı zamanlar, kapıları çarpıp, çanak çömlek kıracağına doğru dürüst bir sofra kur da herifin aklı biraz da sana takılsın. Ben dobra söylerim. Senin o eşek anan yaktı seni. Posta müdürünü yaşlı bulmayıp da, seni ona verseydi, gül gibi geçinip gidecektin adamla. Senin herifin taksilere binip gelmesi, gözünü kamaştırdı eşek ananın. Ben dobra söylerim. O herifin meymenetsizliği, düğünde zilzurna olup, camı çerçeveyi indirmesinden belliydi zaten... 
     
     Büyük hanımın dobracılığından, biri payını alıp giderken, öteki girerdi içeri 
     - Hayri, sen misin Karşıdaki dolaptan, lokum al, bizim kız getirdi geçen akşam. Mutfaktaki masanın üstünde de kurabiye var. Kurabiye de al. Remziye yapmış, dün sabah getirdi. Baban duydu mu sınıfta kaldığını Anan, "nasıl olsa duyacak, bir an önce duysa da, ne olacaksa olsa", diyordu. Ben dobra söylerim. Bak senin ağabeyin adam çıkmadı. Bari sen çık. Yine ananın saatini filan aşırıyor mu serseri Baban da hanginizi döveceğini şaşırdı. O hırsızlık ettikçe, onu mu dövecek sen sınıfta kaldıkça seni mi dövecek .. Bu gidişle yüreğine inecek herifin... O zaman hepiniz kıçınıza kına yakarsınız. Ben dobra söylerim. 
     
     Büyük hanımın dobracılığı, Müjgan’a anasının şırfıntılığını Recep’e amcasının kumarbazlığını Nilüfer Hanım’a kaynanasının büyücülüğünü takır tukur anlatıp durmakla kalmaz kendi oğullarıyla gelinlerini de, her fırsatta, sonu gelmez dikenli bir tel gibi sarıp sarmalardı. 
     - Kız bak sen gelinimsin ama, ben dobra söylerim. Senin o kocan olacak ayı, bu evi bana sattırıp paralarını cebellezi etmeyi koymuş aklına. Git söyle ona, ben mezara girmedikçe, bu evin paspasını bile satamaz o... Senin babanın bunaklığından yararlanıp, adama dükkanı sattırdınız da, hanginizin başı göğe erdi Ben dobra söylerim. Şırfıntı anan, kürk diye tutturmasa, dükkan bugün satılmaz, baban da altına ede ede, Darülaceze’yi boylamazdı. Ayı kocanın niyeti, beni de ahir ömrümde oralarda süründürmek ama, ben daha aklımı peynir ekmekle yemedim... 
     
     Büyük hanımın dobracılığı, özellikle oğullarıyla konuşurken, epey pahalıya mal olurdu kendisine... 
     - Ben dobra söylerim, sana verdiğim sütler fitil fitil burnundan gelir inşallah. Sen benimle uğraşacağına, git o yelloz karınla uğraş, boynuzlu ayı... 
     Falan gibi üst perde eleştirilerini de içeren yakınmaların sonu çokçası, büyük hanımın apar topar kucaklanıp, olduğu yerden havalandırılması ve güm diye kapının önüne fırlatılmasıyla biterdi... 
     
     Gelmişi ve geçmişiyle birlikte, üstüne yağdırılan küfür sağanakları içinde, "geberesi kocakarı" diye, soluk soluğa evden çıkıp gitmeler, üç beş ayda bir tekrarlanırdı. 
     Komşularının yardımıyla, koltuklarına girilip eski yerine getirilen büyük hanım, bir yandan sıçan kuyruğu sigarasını sararken, bir yandan da çatlak sesiyle 
     - Elleri kırılsın inşallah tez günde çarşaf paralayarak can çekiştiğini duyarım inşallah diye dobracılığına, çeşidi tükenmeyen bir yığın beddua eklemek zorunda kalırdı... 
     Ancak kendisine yardıma gelmiş komşulara ikramında yine de hiçbir aksama olmazdı 
     - Cezveyi sürüverin mangala... Kudurdu ayı, kudurdu... Verdiğim sütler irin olup aksın gözünden... Fincanla şeker, mangalın dibindeki tepside... Karşıdaki dolaptan lokum alın. Bizim kız getirdi geçen akşam. Tek evladım o benim. Mutfaktaki masanın üstünde kurabiye var. Kurabiye de alın. Remziye yapmış, dün sabah getirdi. Ben dobra söylerim. Bak Rukiye, senin o keresteci oğlun var ya, o benimkilerden de beter olacak... Fatma, sen de unutma, nah şuraya yazıyorum senin o kız da, sonunda seni cami köşelerinde dilendirmezse, ne olayım... Ben dobra söylerim... Kurabiye de alın, kurabiye var mutfakta masanın üstünde... 
     







Cem’in kitabı 


Dobracı bir büyük hanım 


Ecevit, Derviş ve hükümet 


Washington’dan görünen... 


Derviş ayrılırsa ekonomide ne olur 


Siyasi kriz vergi düzenlemelerini geciktirecek 


Vergi kaçağı ihbarı... 


Ecevit’in karar günleri 


Komplonun ilk hedefi Derviş mi acaba 


Dün pazar’da tek bir tezgah kuruldu 


</TEXT>
</DOC>
