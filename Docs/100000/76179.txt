<DOC>
<DOCNO> 76179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/03/son/sondun31.html </URL>
<DATE> 2002/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Tahran Büyükelçisi "Bayık konusunda resmi girişimde bulunduk" 
</HEADLINE>
<TEXT>

     Türkiye'nin Tahran Büyükelçisi Selahattin Alpar, terör örgütü PKK'nın sözde başkanlık konseyinin üyelerinden Cemil Bayık konusunda İran makamları nezdinde resmi girişimde bulunduklarını söyledi. 
     Büyükelçi Alpar, terörist Cemil Bayık'ın İran topraklarında olduğuna dair resmi bilgiler olduğunu belirterek, ''bu bilgiye binaen adı geçenin Türkiye'de işlediği suçlardan dolayı tutuklanıp Türkiye'ye iadesi için İran makamları nezdinde gerekli resmi girişimi yaptık'' dedi. 
     Terörist Cemil Bayık'ın İran'da tutuklanıp tutuklanmadığını bilmediğini belirten Alpar, bu konuda edinilen bilgiler üzerine gerekli girişimleri yaptıklarını, konuyla ilgili bir sürecin başladığını söyledi. 
     ''İran tarafının fazla uzatmadan bir cevap vermesi gerektiğini'' belirten Alpar, ''o cevabı bekliyoruz. Makul bir süre içinde tekrar temasa geçilecek ama sanırım ona gerek kalmayacak'' dedi. 
     İran ile ilişkilerde bu konularda son zamanlarda büyük gelişmeler olduğunu, İran tarafının bu konuda destek verdiğini ifade eden Büyükelçi Alpar, edinilen bu bilgi doğru ise konunun süratle sonuçlanacağına inandığını söyledi. 
     İran'ın Ankara Büyükelçisi Muhammed Hüseyin Lavasani'nin de Ankara'da konuyla ilgili ''son derece olumlu'' açıklamalarda bulunduğuna dikkat çeken Büyükelçi Selahattin Alpar, bu açıklamaların sempati ve takdirle karşılandığını, İran'ın Türkiye'nin bu konulara ne kadar büyük önem verdiğinin ve ne kadar hassas olduğunun bilincinde olduğunu kaydetti. 
     






</TEXT>
</DOC>
