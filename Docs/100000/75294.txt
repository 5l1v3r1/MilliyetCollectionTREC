<DOC>
<DOCNO> 75294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/29/son/sondun32.html </URL>
<DATE> 2002/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail muhalefeti Arafat'a karşı girişilen operasyonu eleştirdi 
</HEADLINE>
<TEXT>

     İsrail'de muhalefet, Başbakan Ariel Şaron kabinesinin bu sabah aldığı kararla Ramallah'ta Filistin Devlet Başkanı Yaser Arafat'ın karargahı ve resmi binalara yönelik başlatılan saldırıları kınadı. 
     Jerusalem Post gazetesinin haberine göre, İşçi Partisi lideri Yossi Beylin, hükümetin Filistin saldırılarına verdiği yanıtı sert bir dille eleştirdi. Beylin, hükümetin kararını ''körlük'' olarak nitelendirerek, bunun bölgede şiddeti ve öfkeyi tırmandıracağını söyledi. 
     Meretz Partisi lideri Yossi Sarid, hükümetin Filistin Özerk Yönetimi'ne karşı geniş çaplı operasyondan kaçınmasını istedi. Sarid, İsrail askerlerinin bombalı saldırılara ve diğer terörist tehditlere odaklanması gerektiğini belirtti. 
     
     İsrail'in Bakü büyükelçisi 
     Bu arada, İsrail'in Bakü Büyükelçisi Eitan Naeh, İsrail'in Filistin topraklarındaki son askeri operasyonunun ''sivil halkı değil, teröristleri hedeflediğini'' ileri sürdü. 
     Naeh, Bakü'de düzenlediği basın toplantısında, ''İsrail hükümetinin bugünden itibaren Filistin yönetimindeki topraklarda terörü destekleyen unsurlara karşı geniş çaplı bir operasyon başlattığını'' söyledi. 
     ''Filistin yönetiminin lideri Yaser Arafat'ın İsrail'in düşmanı ilan edildiğini'' belirten Naeh, operasyon sonucunda Arafat'ın ''tamamen tecrit edileceğini'' kaydetti. 
     ''Bu savaş terörisleri hedef alıyor, sivil halkı değil'' diyen Naeh, hükümetin güç kullanma kararının Natanya'daki bir otele yapılan baskında 21 kişinin hayatını kaybetmesi sonucu alındığını, aynı gün yine terörist bir baskınla İsrailli bir ailenin 4 ferdinin öldürüldüğünü kaydetti. 
     

     
</TEXT>
</DOC>
