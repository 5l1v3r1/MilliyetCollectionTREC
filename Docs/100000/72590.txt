<DOC>
<DOCNO> 72590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/son/sonspo23.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'tan, Trabzon-Galatasaray maçının ertelenme talebine tepki 
</HEADLINE>
<TEXT>

     Beşiktaş Kulübü, Galatasaray'ın, hafta sonunda yapacağı Trabzonspor maçının ertelenmesi isteğine karşı çıktı. 
     Beşiktaş Kulübü Asbaşkanı ve Futbol Şubesi Sorumlusu Yıldırım Demirören, ligde 3 takımın da şampiyonluk için başabaş mücadele verdiği bir dönemde böyle bir ertelemeye kesinlikle karşı olduklarını söyledi. 
     Demirören, Beşiktaş'ın geçen hafta çarşamba günü Denizlispor ile Türkiye Kupası yarı final maçı yaptıktan sonra cumartesi günü de Galatasaray derbisine çıktığını hatırlatarak, ''Biz nasıl erteleme talep etmeyip bu maçlara çıktıysak, rakiplerimizin de öyle yapması gerekiyor. Ligde çifte standart istemiyoruz'' dedi. 
     Trabzonspor'un da böyle bir ertelemeyi istemediğini savunan Demirören, ''Trabzonspor yöneticisi Ahmet Ağaoğlu ile görüştüm. O da bir ertelemeden yana değil. Ayrıca Futbol Federasyonu, Kulüpler Birliği'ne, erteleme yapılmayacağı yönünde açıklamada bulunmuştu. 
     Türkiye ligi böylesine çekişmeli sürerken, bir maçın ertelenmesi hakkaniyet kıstaslarına uymaz. Erteleme olacaksa, o zaman tüm maçlar ertelensin'' diye konuştu. 
     Demirören, ligin bitimine 8 hafta kala, ''şampiyonluk yarışında olan 3 takımın maçlarını aynı gün ve aynı saatte oynaması'' yönünde Futbol Federasyonu'ndan talepte bulunmak istedikleri bir dönemde, böyle ertelemenin doğru olmayacağını sözlerine ekledi. 
     Beşiktaş Futbol Takımı Menajeri Sinan Engin de camia olarak böylesine bir ertelemeyi kesinlikle istemediklerini vurguladı. 
     Ertelemenin centilmence bir istek olmadığını kaydeden Engin, ''Bize göre böyle bir erteleme, büyük bir çifte standart olur. Biz neden Galatasaray maçı öncesi Türkiye Kupası'ndaki Denizlispor maçının ertelenmesini istemedik. Ligin sonuna yaklaşırken, bu tür istekler olmamalı. Beşiktaş olarak Trabzonspor-Galatasaray maçının ertelenmesine karşıyız'' diye konuştu. 
     






</TEXT>
</DOC>
