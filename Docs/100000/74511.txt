<DOC>
<DOCNO> 74511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/25/son/soneko15.html </URL>
<DATE> 2002/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı "Bize daha çok dünyalı Türk lazım.." 
</HEADLINE>
<TEXT>

     Sabancı Holding Yönetim Kurulu Başkanı Sakıp Sabancı, ''Bize daha çok dünyalı Türk lazım. Dünyaya Türk lazım. Yedi kollu dev olma yolundayız'' dedi. 
     Sakıp Sabancı, bu yıl dördüncüsü yapılacak Dünya Türk İşadamları Kurultay Başkanlık görevini, Türkiye Odalar ve Borsalar Birliği TOBB 
     Başkanı Rifat Hisarcıklıoğlu'na devretti. 
     Sabancı, Hisarcıklıoğlu ve Dünya Türk İşadamları Vakfı Başkanı Ertuğrul Önen, düzenledikleri ortak basın toplantısında 25-27 Nisan tarihleri arasında İstanbul'da gerçekleştirilecek kurultay hakkında bilgi verdiler. 
     Toplantıda konuşan Sakıp Sabancı, ilki 1996 yılında yapılan kurultaya dünyanın muhtelif yerlerinden 1.000, ikinci toplantıya 1.500 kişi ve 2000 yılındaki 3. toplantıya da 2.000 Türk işadamının katıldığını bildirdi. 
     Yola çıkan bir öğretmenin Almanya'da başarıyı yakaladığını ve bin kişiye iş verebildiğini belirten Sabancı, ''Almanlara da iş veriyor ama yöresini de unutmuyor. Konya'ya geliyor orada da fabrika açıyor, sosyal pencereyi de unutmuyor. İşte bir numune. Rahmetli babamı hatırlıyorum. Bu insan Hacı Ömer'den daha büyük olabilir'' diye konuştu. 
     ''Kurultay'da dolu dolu bu numuneler var'' diyen Sabancı, işçi olarak yurtdışına gidenlerin işveren statüsüne geldiğini ifade ederek, Almanya'da 50 bin Türk işveren olduğunu ve bunların hepsinin ilerleyeceğini söyledi. 
     
     "Yedi kollu dev olma yolundayız" 
     Sakıp Sabancı, konuşmasını şöyle sürdürdü 
     ''Bu çalışmalarımız esnasında global Türkiye'nin global çocukları diye konuşuyoruz. Türkiye'nin dışında daha büyük Türkiye. Bunu gündeme getirmiştik. Bize daha çok dünyalı Türk lazım. Dünyaya Türk lazım. 
     Birileriyle bu fikirleri görüşmek, bunların etrafında moralli olup daha ilerilere, sonunda Türk'ün imajını ilerilere taşıma isteği vardı. 
     Çalışmalarımız sırasında söylüyordum, gövdemiz Anadolu'da, bir elimiz Avrupa'da, diğeri Uzakdoğu'da, bir ayağımız Afrika'da, öbürü Amerika'da. Neye benzedik Yedi kollu dev olma yolundayız. Allah nasip ederse Türkiyemiz problemlerini birgün çözecek.'' Yetişmiş insan potansiyelinin inanılmaz bir güç olduğunu dile getiren Sabancı, 65 milyon nüfusun içinde eğitilmiş genç olduğunu ve bu nüfusla çok ileri kademelere gelineceğini söyledi. 
     Kurultay Başkanlığı nöbetini Hisarcıklıoğlu ile değiştirdiklerini belirten Sabancı, ''Yeni arayışlara, dinamizm, yeni yüzlere ihtiyaç var diyoruz. İşte bunlardan birini yapıyoruz. Ben 3 dönem başkanlık yaptım. Nöbeti arkadaşa sunuyoruz'' diye konuştu. 
     






</TEXT>
</DOC>
