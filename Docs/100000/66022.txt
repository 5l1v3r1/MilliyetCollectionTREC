<DOC>
<DOCNO> 66022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/05/son/soneko03.html </URL>
<DATE> 2002/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF "Türkiye'nin programı, gelecek olası şoklara karşı düzenlendi" 
</HEADLINE>
<TEXT>

     Uluslararası Para Fonu IMF , Fon tarafından desteklenecek güçlendirilmiş bir ekonomik program beklentisinin son aylarda Türkiye'de piyasalarda güven duygusunu artırdığını belirtti. 
     IMF İcra Direktörleri Kurulu'nun, Türkiye'nin yeni stand-by düzenlemesini onaylamasının ardından IMF adına yayınlanan açıklamada, Türkiye'nin 2002-2004 yıllarını kapsayan ekonomik programının, bir taraftan sürdürülebilir bir ekonomik büyümenin temelini oluşturmayı, diğer yandan da ekonomiyi gelecekteki muhtemel krizlere karşı korumayı amaçladığını bildirdi. 
     Değerlendirmede, piyasalarda oluşan olumlu beklentiler çerçevesinde, Türk Lirası'nın dolar karşısında sadece Ocak ayında yüzde 10'dan fazla değer kazandığına işaret edildi. 
     Değerlendirmede, Türkiye'nin yeni stand-by programının, gelecekteki kriz riskini azaltacak üç temel unsuru şöyle sıralandı 
     - Dalgalı döviz kurunun sürmesi spekülatif saldırı potansiyelini azaltarak döviz kurunda daha fazla istikrar sağlayacak. 
     - Mali sistemi reforme edecek ve güçlendirecek çabalar, bankaların, fonların çekilmesi durumundaki zafiyetini azaltacak ve yerel mali varlıklara güveni artıracak. 
     - Harcama ve vergi reformları, orta vadede borç ödeme sürdürülebilirliğini sağlamakta gerekecek mali düzenlemeleri getirecek. 
     IMF değerlendirmesinde, Türkiye'nin programının, mali düzenleme, enflasyon hedefleme yöntemiyle enflasyonun düşürülmesi ve yapısal reformlar yoluyla sağlanacak makro istikrarla sürdürülebilir ekonomik büyüme oluşturmayı amaçlayacağı belirtildi. 
     






</TEXT>
</DOC>
