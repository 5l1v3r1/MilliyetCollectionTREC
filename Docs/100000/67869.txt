<DOC>
<DOCNO> 67869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/son/sontur02.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Oral "2002 inşallah zor yılların sonu olacak" 
</HEADLINE>
<TEXT>

     Maliye Bakanı Sümer Oral, Türkiye ekonomisinin iyiye gittiğini belirterek, ''2002, inşallah zor yılların sonu olacak'' dedi. 
     Enerji ve Tabii Kaynaklar Bakanı Zeki Çakan ve Turizm Bakanı Mustafa Taşar ile birlikte 4. Sivil Toplum Kuruluşları Toplantısı'na katılan Oral, yaptığı konuşmada, 2001 yılında yeni bir ekonomik programla ilerleyen Türkiye ekonomisinin 2002'ye daha iyi bir çizgide girdiğini söyledi. 
     Ekonominin olumlu bir çizgide ilerlediğinin uluslararası kuruluşlarca da onandığına dikkati çeken Oral, ''Herşeyi bitirdik, hallettik diyemeyiz, hassas bir noktadayız ama olumlu bir çizgi yakaladık'' diye konuştu. 
     Oral, 2002'de tüm kamu kesiminin borç ödemede herhangi bir sorun yaşamayacağını vurgulayarak, şöyle devam etti 
     ''Ekonomik programın ve bütçenin iç ve dış finansmanında kesinlikle bir sorun bulunuyor. Hatırlayın, geçen sene maaşlar ödenmeyecekmiş gibi laflar ediliyordu. Ama çok şükür o günler geride kaldı. Şimdi önümüzde olumlu bir yol olmakla birlikte dikkatli olacağız. 
     Tüm zorluklara rağmen 2001 yılında bütçe hedeflerini öngördüğümüz rakamların üzerinde gerçekleştirdik. IMF ile yaptığımız ikinci stand-by anlaşmasının temeli bu bütçe ve mali politikaların hedeflerinin tutması, ekonominin sağlam bir gidiş içerisinde olmasıdır. 2002 hedeflerini öngördüğümüz tarzda yakaladığımızda bir çok meseleyi daha çözmüş olacağız. 
     Ekonomideki olumlu gelişmeleri kalıcı kılmamız lazım. Bu olumlu sonuçları bir yıllığına elde etmek yetmez. Bakın geçmiş dönemlere, bir yıl çok iyidir, ikinci yıl değildir, bu istikrarsızlıktır. Hedefimiz istikrarı yakalamaktır, bu konuda önemli mesafe aldık. Eğer Şubat krizi olmasaydı bugün çok daha iyi bir noktada olurduk.'' Oral, ekonomideki iyiye gidişin sürdürülebilmesi için yapısal değişiklikler yapılması gerektiğini ifade etti. 
     Türkiye'nin yaşadığı ekonomik krizlere, ekonomi ve mali yapıda yapılması gerekli değişikliklerin yapılamamasının neden olduğunu belirten Oral, sözlerini şöyle sürdürdü 
     ''Ekonominin yönlendirildiği şablonun bir kalıbı oluşturulamamıştı. Şu ya da bu nedenle parlamentodan çıkaramamıştık. 
     2000 ve 2001'de tüm zorluklara karşın ekonominin altyapısına ilişkin 
     kanunları çıkardık, yapısal değişiklikleri gerçekleştirdik. Ekonomi bundan böyle bu sağlam altyapı üzerinde yukarıya doğru gidecek, bu olanağı yakaladık. Gerekli düzenlemeleri yaparak 2002 yılını da atlattıktan sonra ekonomi çok daha iyi bir noktaya gelecek. Ekonomik programın bütün amacı yatırım ve üretim hevesini yeniden yakalayabilmek ve ekonomik canlılığı sağlamak. Ama sağlam bir altyapı olmadan bunları gerçekleştirmek olanaksız. Şimdi, oluşturulan yeni altyapının üzerinde makro ekonomik istikrarı sağlamak çok daha kolay. Bankaları sağlıklı bir altyapıya kavuşturduk. Evet çok büyük bir kaynak aktarıyoruz ama bankacılık sistemi sağlıklı bir hale getirilmeden ekonomiyi sağlıklı bir hale getirme şansımız yok. İki defa lastik oradan patladı.'' Ekonominin sağlıklı bir yolda ilerlemekle birlikte herkesin sıkıntılar yaşadığını bildiklerini anlatan Oral, ''Programdan bir taviz verirsek hiç kuşkunuz olmasın yine büyük sıkıntılar yaşarız'' dedi. Üretim olmadan, enflasyonu düşürmeden gelir dağılımını düzeltmenin olanaksız olduğunu ifade eden Oral, ''Dünyada enflasyonu yüksek olup da gelir dağılımı düzgün olan bir tek ülke yoktur. Ekonomik bakımdan iyi bir noktadayız, ekonomide bir canlanma var, bunu bütçe rakamlarına, reel faiz rakamlarına dayanarak söylüyorum'' şeklinde konuştu. Oral, programa bağlı kalındığı takdirde ekonomideki canlanmanın süreceğini, uluslararası rating kuruluşlarının olumlu değerlendirmelerine bağlı olarak Türkiye'nin dışarıdan doğrudan yatırım almaya başlayacağını sözlerine ekledi. 
     






</TEXT>
</DOC>
