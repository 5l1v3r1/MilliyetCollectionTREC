<DOC>
<DOCNO> 60623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/05/dunya/dun02.html </URL>
<DATE> 2002/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Mayın sökmeye talibiz 
</HEADLINE>
<TEXT>

Türk müteahhitler Afganistan’daki mayınların temizlenmesine talip oldu 
     ANKARA MİLLİYET 

     Afganistan’a ilk aşamada 350 asker göndermeye hazırlanan Türkiye, bu ülkenin yeniden yapılanmasından da pay kapmaya hazırlanıyor. 
     Edinilen bilgilere göre, Afganistan’da kurulan ve şu anda İngiltere tarafından komuta edilen Uluslararası Güvenliği Destek Gücü’ne ISAF ilk aşamada 350 Türk askerinden oluşan birlik gönderilecek. Üç ay sonra ISAF’ın komutanlığının Türkiye’ye verilmesi durumunda ise Afganistan’daki Türk askeri sayısı 600-1000 sayısına çıkarılacak. Afganistan’a gidecek Türk birliğinde 6’şar kişilik 12 özel harekat timi de bulunacak. Her ülkenin kendi masraflarını kendi imkanlarıyla karşılayacak olması ise hükümeti düşündürüyor. 
     
     İşadamları istekli 
     Öte yandan Türk işadamları da Afganistan’ın yeniden inşasında pay almak için kolları sıvadı. Geçen hafta Dışişleri yetkilileriyle biraraya gelen işadamları, öncelikle yaklaşık 500 milyon dolar bedelindeki mayın temizleme işine talip oldu. İşadamları, Afganistan’a gönderilecek BM yardımlarının Türkiye’den satın alınması, altyapı ihalelerinin de Türk firmalarına verilmesi için girişimde bulunulmasını da istediler. 
     



 DÜNYA 













</TEXT>
</DOC>
