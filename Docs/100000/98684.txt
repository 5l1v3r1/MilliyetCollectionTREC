<DOC>
<DOCNO> 98684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/29/son/sonspo03.html </URL>
<DATE> 2002/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor umutlu... 
</HEADLINE>
<TEXT>

     Gaziantepspor Kulübü Asbaşkanı Bülent Mamatoğlu, Avusturya'da olumlu bir kamp dönemi geçirdiklerini söyledi. 
     Bülent Mamatoğlu, Gaziantep'teki 14 günlük ilk dönem kampın ardından, 20 Temmuz'da ikinci aşama kamp için Avusturya'ya geçtiklerini hatırlattı. 
     Burgland kentinde güzel bir ortamda başarılı bir kamp dönemi geçirdiklerini belirten Mamatoğlu, ''Futbolcular arasında çok güzel bir arkadaşlık oluştu, uyum sorunu aşıldı, forma kapma yarışı başladı'' dedi. 
     Gaziantepspor'da bu sezon formanın adeta aslanın ağzında olacağını ve hak edenler arasında zorlu bir seçim yapılarak takımın biçimlendirileceğini anlatan Mamatoğlu, ''Oynadığımız 7 hazırlık karşılaşmasının 6'sını kazandık, 1'inde berabere kaldık. 26 gol attık ve kalemizde 4 gol gördük'' diye konuştu. 
     Mamatoğlu, kampın sona erdiğini ve bugün Gaziantep'e döneceklerini de sözlerine ekledi. 
     





</TEXT>
</DOC>
