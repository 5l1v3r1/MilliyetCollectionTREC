<DOC>
<DOCNO> 57167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/14/son/sondun09.html </URL>
<DATE> 2001/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel Amerikan Timleri Bin Ladin'in peşinde 
</HEADLINE>
<TEXT>

     ABD ordusunun, nokta atışı yapan, adam kaçırma ve ele geçirmede uzman, özel operasyon timlerini, terörist Usame Bin Ladin'i yakalamak üzere Afganistan'ın doğusundaki Tora Bora'ya gönderdiği belirtildi. 
     Amerikan Savunma Bakanlığı yetkilileri, basına açıklamalarında, özel eğitimli komandoların bölgeye gönderildiğini bildirdiler. Bu durum, Bin Ladin'in ve diğer El Kaide liderlerinin halen bölgede bulunduğuna işaret ediyor. 
     Yetkililere göre, El Kaide üyelerinin, ''savaşmaya değer bir şey uğruna'' olağanüstü güçlü direnişe devam etmeleri, Taliban karşıtı güçlerin, Tora Bora'da Bin Ladin'i gördüklerini söylemeleri ve diğer istihbarat kaynaklarından, Bin Ladin'in halen bölgede olduğu haberlerinin gelmesi, Usame Bin Ladin'in bölgeden kaçmadığını gösteriyor. 
     Askeri yetkililere göre ise, ''çok özel eğitim alan'' az sayıda özel operasyon timleri, Tora Bora'da, El Kaide üyelerini ve Bin Ladin'i ''ölü ya da diri'' ele geçirmeye çalışacak. Özel timlere, ele geçirdiklerini öldürme yetkisinin verildiği de belirtiliyor. 
     The Washington Post gazetesi, ordu özel birlikleri, yeşil bereliler, donanma timleri, hava kuvvetleri komandoları ve süper gizli Delta Force üyelerinin bölgede olduğunu yazdı. Delta Force üyeleri, yakalama ve kaçırma operasyonlarında uzman olarak biliniyor. 
     ABD Savunma Bakanı Donald Rumsfeld, Bin Ladin ve diğer El Kaide liderlerini öldürmektense canlı ele geçirmeyi, hatta kendiliklerinden teslim olmalarını tercih ettiklerini söylemişti. 
     ABD'nin, savaş uçakları, B-52 bombardıman uçakları ve AC-130 uçaklarının desteğiyle Tora Bora bölgesini sıkı kontrolde tuttuğu belirtiliyor. 
     Amerikan savunma yetkilileri, 10 kadar uzun menzilli bombardıman uçağı, 12 taktik uçak ve 5 AC-130 uçağının bölgede tutulduğunu kaydettiler. 
     ABD'nin, ''daisy cutter'' adı verilen ve konvansiyonel silahlar arasında en büyüğü kabul edilen bombasını ise Pazar gününden beri kullanmadığı belirtildi. 
     






</TEXT>
</DOC>
