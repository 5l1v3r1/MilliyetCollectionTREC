<DOC>
<DOCNO> 86724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/son/sondun11.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Uluslararası Af Örgütü "ABD insan haklarını kurban ediyor" 
</HEADLINE>
<TEXT>

     Uluslararası Af Örgütü, ABD'nin terörizme karşı savaşında ''insan haklarını kurban ettiğini'' ve insani konularda dünyada oynadığı liderlik rolünün eksilmekte olduğunu savundu. 
     Uluslararası Af Örgütü'nün yıllık raporunda, ABD hükümetinin 11 Eylül terörist saldırılarının ardından, terörizmle bağlantısı araştırılan yabancıların belirsiz süreler içinde gözaltında tutulmasını eleştirdi. 
     Örgütün ABD direktörü William Schulz, ''ABD, insan haklarına destek verme sorumluluğundan geri düştüğünde, bütün dünya vatandaşları, bunun sonuçlarına katlanmak zorunda kalıyor'' dedi. 
     Schulz, Amerikan hükümetinin terörizmle savaşı çerçevesindeki tutumunun, başka devletlere, temel insan haklarını ihmal etme yönünde yeşil ışık yaktığını da savundu. 
     ABD, 11 Eylül saldırılarından sonra güvenlik önlemlerini olağanüstü ölçüde artırırken, yabancıların ABD'deki hayatı ister istemez zorlaştı. Federal Soruşturma Bürosu FBI'ın telefon dinleme, bilgisayar kayıtlarını inceleme benzeri yetkileri artırıldı. 
     Saldırılardan sonra ABD, çoğunluğu Arap ve Müslüman olan 1100 kişiyi tutukladı. 
     İnsan hakları savunucuları, Küba'daki Guantanamo Amerikan üssünde tutulan El Kaide ve Taliban üyelerinin durumuna ilişkin endişelerini de dile getirdiler. ABD Başkanı George Bush yönetimi, Guantanamo'daki tutukluların, uluslararası anlaşmalarla hakları korunan ''savaş esirleri'' kapsamında olmadığı görüşünü savunuyor. Uluslararası Af Örgütü ise Beyaz Saray'ın, uluslararası anlaşmalardan ''kendi beğendiğini'' geçerli kabul ettiğini ileri sürerek bu tutumu eleştirdi. 
     Örgütün raporunda, Bush yönetiminin, Guantanamo'daki tutukluları askeri mahkeme önünde yargılama ihtimalini de kınadı. 
     





</TEXT>
</DOC>
