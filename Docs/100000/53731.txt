<DOC>
<DOCNO> 53731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/23/son/sondun11.html </URL>
<DATE> 2001/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızılhaç Kunduz'da esir alınacaklar için endişeli 
</HEADLINE>
<TEXT>

     Uluslararası Kızılhaç Teşkilatı ICRC , Afganistan'ın kuzeyinde Taliban'ın elindeki son kale olan Kunduz'u ele geçirmek üzere saldırı düzenleyen Kuzey İttifakı güçlerine, esirlere yapılacak muamele konusunda endişeleri bulunduğunu bildirdi. 
     ICRC sözcüsü Bernard Barrett, yaptığı açıklamada, ''Kunduz'a ilişkin kaygılarımızı, Kuzey İttifakı'na ve koalisyona iletiyoruz'' dedi. 
     Kaygılarının özellikle sivil halka ve olası esirlere yönelik Cenevre sözleşmesine uygun muamele yapılmasının sağlanmasıyla ilgili olduğunu belirten Barrett, bunun nedeninin de daha öne Cenevre sözleşmesine aykırı yapılan infazlar olduğunu kaydetti. 
     Barrett, teslim olan Taliban milislerine onur kırıcı fiziksel ve ruhsal muamele yapılmaması, temel insani esaret koşullarının sağlanması gerektiğini söyledi. 
     ICRC sözcüsü ayrıca, Kunduz'un tesliminin koşullarıyla ilgili görüşmelerin, siyasi yönü bulunması nedeniyle teşkilatın görev alanına girmediğini de belirtti. 
     Kuzey İttifakı dün, Kunduz'un teslimi için Taliban ile yapılan görüşmelerin başarısız olduğunun açıklanmasının ardından saldırıya geçmişti. 
     Görüşmelerde ana sorunu, Taliban güçlerinin yanında savaşan binlerce Pakistanlı, Arap ve Çeçenin teslimi sorununun olşturduğu kaydedilmişti. Taliban saflarında savaşan yabancıların, öldürülme korkusuyla Kuzey İttifakı'na teslim olmayı reddettikleri ve BM eşliğinde Kunduz'dan çıkmak istedikleri belirtilmişti. 
     Kunduz'un ele geçirilmesiyle kentin kan gölüne dönebileceği endişeleri, Kuzey İttifakı'nın iki hafta önce ele geçirdiği Mezar-ı Şerif'te 400-600 cesedin bulunmasıyla artmıştı. 
     






</TEXT>
</DOC>
