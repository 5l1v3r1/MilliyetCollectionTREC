<DOC>
<DOCNO> 76599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/05/son/sondun19.html </URL>
<DATE> 2002/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'dan 1 aylık petrol ambargosu çağrısı 
</HEADLINE>
<TEXT>

     İran Dini lideri Ayetullah Ali Hamaney, Müslüman ülkelerden, İsrail ve İsrail ile ilişkisi olan ülkelere 1 ay petrol satmamalarını istedi. 
     Hamaney, bugün Tahran Üniversitesi'nde verdiği Cuma hutbesinde, Filistinlilere karşı saldırılarını sürdüren İsrail ve İsrail'i desteklediği için ABD'yi sert bir dille eleştirdi. 
     Cuma namazı için toplananların ''İsrail'e ölüm'', ''Amerika'ya ölüm'' sloganları arasında konuşan Hamaney, Arap ve Müslüman ülkelere seslenerek, ''Elimizdeki araçları kullanalım. Bu araçlardan biri petroldür'' dedi. 
     Hamaney, ''Sembolik olarak 1 aylığına, İsrail ve İsrail'in dostu olan ülkelere petrol ihracını durduralım'' diye konuştu. 
     Irak, hafta içinde Malezya'da yapılan İslam Konferansı Örgütü İKÖ dışişleri bakanları toplantısında, Müslüman ülkelerin petrolü silah olarak kullanmasını istemiş, İran Dışişleri Bakanı Kemal Harrazi, petrol konusunda OPEC'in karar vermesi gerektiğini belirtmiş, OPEC ise hemen aynı gün yaptığı açıklamada, petrolün silah olarak kullanılmasının söz konusu olmadığını bildirmişti. 
     -ABD'YE ELEŞTİRİLER- Hutbesinde ayrıca ABD Başkanı George Bush'un dün yaptığı konuşmayı da sert biçimde eleştiren Hamaney, ''Bu en kötü tutumdur. ABD İsrail'i gözü kapalı desteklediği için bütün cinayetlere ortaktır'' dedi. 
     Filistin sorununun çözümü için bütün Filistinli mültecilerin ülkelerine geri dönmesi ve Filistin'in geleceği konusunda referandum yapılması gerektiğini savunan Hamaney, Bush'un, ''İsrailliler kendilerini savunuyor'' sözlerini de eleştirerek, ''Çocukları, kadınları, yaşlıları öldürmek kendini savunmak mı Filistinliler de kendilerini savunuyor'' diye konuştu. 
     Bush'un, İsrail'den ''Yahudi yerleşim yerlerinin yapımını durdurmalarını'' istemesini de ''saçma bir söz'' diye niteleyen Hamaney, ''Bunu yıllardır söylüyorlar ve kimse de dinlemiyor. Şimdi de dinlemeyecekler'' dedi. 
     Hamaney'in hutbesi ve Cuma namazından sonra İranlılar Filistin'e destek için yürüyüş düzenleyecekler. 
     






</TEXT>
</DOC>
