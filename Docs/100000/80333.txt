<DOC>
<DOCNO> 80333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/25/son/sondun24.html </URL>
<DATE> 2002/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya İsrail'e karşı ambargo ya da boykot uygulamayacak 
</HEADLINE>
<TEXT>

     Almanya Başbakanı Gerhard Schröder, İsrail'e karşı ambargo ya da boykot kararı almayacaklarını söyledi. 
     Schröder, bugün federal mecliste Ortadoğu krizine ilişkin yapılan oturumda, ''Özel tarihi sorumluluğumuzdan dolayı federal hükümet, İsrail'e karşı alınacak hiçbir ambargo ya da boykot kararını desteklemeyecektir. İsrail'in, sınırları içinde güvenli şekilde var olma hakkının korunması, Alman dış politikasının temelini oluşturmaktadır'' dedi. 
     Almanya ile İsrail'i, demokratik sistemlerinin de birbirine bağladığını belirten Schröder, ''Ortadoğu'da iyi işleyen fazla demokrasi bulunmuyor'' diye konuştu. 
     Ortadoğu'ya gerekirse Alman askerlerinin de gönderilebileceğini ima eden Schröder, ''Gerçi gündemde bölgeye Alman askerlerinin de katılacağı uluslararası bir barış gücü gönderme planı yok. Ama Almanya, sorumluluklarının bilincinde ve gelecekte de devletler topluluğuna yönelik sorumluluklarını yerine getirecektir'' dedi. 
     Tunus'un Cerba adasındaki patlamayı açıklığa kavuşturmak için her türlü çabayı harcadıklarını da ifade eden Schröder, ''Masum insanlara yönelik şiddet ve teröre karşı mücadelenin kararlılıkla sürdürülmesi gerekir'' ifadesini kullandı. 
     Schröder ayrıca, gelecek 2 hafta içinde bir işadamları heyetiyle birlikte Afganistan'a gideceğini, bu ülkenin yeniden imarı için Almanya'nın yardımlarını sürdüreceğini belirtti. 
     -STOIBER- Birlik partilerinin CDU CSU başbakan adayı ve Bavyera eyaleti Başbakanı Edmund Stoiber de Almanya'nın İsrail'e karşı tarihi sorumluluğu bulunduğunu hatırlatarak, ''İsraillileri anlayabiliyorum. 
     Burada her an bir bomba patlayacağı endişesiyle bir restorana gidemediğinizi düşünün. İsrail'de durum bugün böyle'' diye konuştu. 
     Geçmişte meydana gelenlerden dolayı Alman askerlerinin bölgeye gönderilmesine her şart altında karşı olduklarını vurgulayan Stoiber, İsrail'in Cenin'deki olayları araştırması için BM heyetine izin vermesi, Filistin lideri Yaser Arafat'ın ise terör olaylarını sona erdirmesi gerektiğini söyledi. 
     Ortadoğu sorunu çözülmedikçe terörün kaynağının da kurutulamayacağını savunan Stoiber, ''Hiçbir şey terörü haklı gösteremez. Almanya'da da bu tehditle yaşadığımızı unutmamalıyız'' dedi. 
     -FISCHER- Dışişleri Bakanı Joschka Fischer de İsrail'in güvenli sınırlar içersinde var olma hakkını kararlı şekilde savunduklarını, ancak Filistinlilerin de kendi devletini kurmalarını desteklediklerini söyledi. 
     Ortadoğu krizinin çözümü konusunda ABD'nin önemli rol oynadığına işaret eden Fischer, ''Ancak bu krizi çözmek için sadece ABD'nin çabası yeterli değil. Bölgedeki taraflar kendi çabalarıyla sorunu aşamayacakları için, dışarıdan üçüncü tarafların müdahalesi şart. 
     Ortadoğu krizi büyürse Almanya'yı da etkileyecektir'' diye konuştu. 
     Hür Demokrat Parti FDP Federal Meclis Grubu Başkanı Wolfgang Gerhardt da İsrail ile ilişkilerin Almanya için çok önemli olduğunu ve bugüne kadar tüm dışişleri bakanlarının İsrail ile ilişkilere büyük önem verdiğini belirtti. 
     Gerhardt, ''Ancak İsrail, bazen dostlarına hayatı çok zorlaştırıyor. Sorunun çözümü için, İsrail'in işgal altındaki Filistin bölgelerinden çekilmesi şart'' dedi. 
     





</TEXT>
</DOC>
