<DOC>
<DOCNO> 75270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/29/son/sondun08.html </URL>
<DATE> 2002/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat '' Şehit olmaya hazırım'' 
</HEADLINE>
<TEXT>

     Filistin lideri Yaser Arafat, İsrail saldırısında ''şehit olmaya hazır olduğunu'' bildirdi. 
     İsrail tanklarının bu sabah yeniden kuşattığı Ramallah karargahından telefonla El Cezire TV'sine demeç veren Arafat, ''İsrail beni tutsak almak ya da öldürmek istiyor. Şehit olmaya hazırım...'' dedi. 
     İsrail Başbakanı Ariel Şaron'un ''terörizmin merkezi'' olduğunu söyleyen Filistin lideri, Filistinlilerin korkmadığını ve teslim olmayacağını belirtti. 
     İsrail'in barışla ilgilenmediğini söyleyen Arafat, Ramallah saldırısının, Suudi barış planını destekleyen Arap zirvesine yanıtı olduğunu kaydetti. 
     Bu arada Ramallah'ta bu sabahki çatışmalarda 1 Filistinli öldü, 22 Filistinli yaralandı. 
     Hastane kaynakları, Arafat'ın karargahı yakınlarında vurulan 21 yaşındaki Filistinli Süreyya Muhammed'in kurtarılamadığını bildirdiler. 
     Yaralılar arasında, Mısır TV'si için çalışan Filistinli bir kameramanın da bulunduğu öğrenildi. 
     

     
</TEXT>
</DOC>
