<DOC>
<DOCNO> 84824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/19/ekonomi/eko05a.html </URL>
<DATE> 2002/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya’ya 2.5 dakikada 1 uçak 
</HEADLINE>
<TEXT>

Yılbaşından bugüne kadar 1 milyonu aşkın turistin ziyaret ettiği Antalya’ya bir gün içinde 137 uçak indi 
     İBRAHİM OKUMAMIŞ Antalya DHA 

     Antalya’ya, 1 milyonuncu turist geldi. Öğle saatleri itibariyle 1 milyon 2 bine ulaşan turist sayısı, sezonun iyi geçeceğini müjdelerken, bu sayı geçen yılın aynı döneminde 919 binde kaldı. 
     Bu dönemde turist sayısında yüzde 8.5’lik artış yaşandığını belirten yetkililer, bunun sezonun iyi geçeceğine işaret olduğunu vurguladı. Bu yıl en çok turist 17 Mayıs 2002 cuma günü geldi. 24 saat içinde Antalya Havalimanı’na inen 137 uçak, 24 bin 504 yolcu taşıdı. Bir saatte 24 uçağın iniş - kalkış yapabildiği havalimanında tam kapasiteye ulaşıldığı saatler park yeri sorunu da yaşandı. Günün belli saatlerinde tam kapasiteyle hizmet veren havalimanına 2.5 dakikada 1 uçak iniş ve kalkış yaptı. Bu nedenle apronda 38 uçaklık park yeri olan Antalya Havalimanı’ndaki park sorunu üzerine Antalya Askeri Hava Meydan Komutanlığı’ndan yardım istendi. Genelkurmay Başkanlığı’nın izni ile bazı Alman ve Rus yolcu uçakları bitişikteki Askeri alandaki aprona park edildi. 
     



 EKONOMİ 
















</TEXT>
</DOC>
