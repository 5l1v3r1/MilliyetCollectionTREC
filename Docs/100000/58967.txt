<DOC>
<DOCNO> 58967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/25/son/sontur09.html </URL>
<DATE> 2001/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da simit fiyatları ekmeği solladı 
</HEADLINE>
<TEXT>

     İstanbul'da simit fiyatları, Ramazan Bayramı sonrası yapılan zamla 300 bin liraya yükseldi. 
     Bayram öncesinde 200 bin liraya satılan 90 gramlık simit, yapılan yüzde 50'lik zamla 300 bin liradan satılmaya başlandı. 
     Halk Ekmek'in 200 gramlık ekmeği 100 bin lira, fırınların ise ortalama 200 gram olarak ürettikleri ekmekleri semtlerine göre 150 ile 200 bin lira arasında sattıkları düşünüldüğünde simit, artık dar 
     gelirli için ''ekonomik simge'' olmaktan çıkacak. 
     İstanbul Uniş Esnaf ve Sanatkarlar Odası Başkanı Zekai Akkuş, un, susam ve kullanılan yağdaki fiyat artışlarının simit zammını kaçınılmaz kıldığını söyledi. 
     Unun çuvalının 18 milyon liradan 43 milyon liraya, susamın kilosunun 900 bin liradan 1 milyon 760 bin liraya, kullanılan yağın fiyatının da 3 kat arttığını ifade eden Akkuş, ''Tüpgazla çalışan adam, ayda 300-400 milyon lira ödüyor. Dolayısıyla artış zorunlu hale geldi. Bu nedenle simit fiyatı 200 bin liradan 300 bin liraya çıkartıldı'' dedi. 
     Akkuş, simite zam kararının Ekim ayında alındığını, ancak satıcıyla işveren arasında çıkan anlaşmazlık nedeniyle bayram sonrasında uygulamaya konulduğunu sözlerine ekledi. 
     
     Bir zamanlar... 
     İstanbul'da 35 yıldır simit satan Veli Erkut, mesleğe başladığı yıl simiti 5 kuruştan sattığını ve o zaman ekmek fiyatının 10 kuruş olduğunu söyledi. 
     O yıllar Türk Lirası'nın ABD Doları gibi değerli olduğunu ifade eden Erkut, ''O zamanlar pazar günleri izin yapardık. Ama artık geçinebilmek için haftanın her günü çalışmak mecburiyetindeyiz'' dedi. 
     Bayram öncesi günde 200 simit sattığını, şimdilerde ise satışlarının yarı yarıya düştüğünü belirten Erkut, simitin fiyatını ekmekle kıyaslayan vatandaşların kendilerine kızdığını bildirdi. 
     Simit satıcısı Şefik Aşuk da, ''Evine 200 bin liraya ekmek alan adam 300 bin liraya simit satılınca kızıyor'' diye konuştu. 
     






</TEXT>
</DOC>
