<DOC>
<DOCNO> 98018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/son/sontur20.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanı Sezer, Gölcük'te konuştu... 
</HEADLINE>
<TEXT>

     Cumhurbaşkanı Ahmet Necdet Sezer, ''Kahraman ordumuz, caydırıcılığı temel alan yapısıyla tarihi boyunca bir istikrar ögesi olmuş, bu konumu doğrultusunda kendisini yenilemiş, gücünü ve harekat yeteneğini her geçen gün geliştirmiştir'' dedi. 
     Sezer, Deniz Kuvvetleri Komutanlığı'nın gemi, uçak ve helikopter teslimi, kızağa koyma ve Deniz Hava Üs Komutanlığı'na Alay Sancağı verilmesi töreninde, Türk Silahlı Kuvvetleri'nin ve onun ayrılmaz bir parçası olan Deniz Kuvvetleri'nin ulaştığı üstün konumu yakından görmekten büyük mutluluk duyduğunu söyledi. 
     Görev ve sorumluluklarını her zaman üstün bir bilinçle yerine getiren Türk Silahlı Kuvvetleri'nin gücünü ulusuyla dayanışmasından aldığını belirten Sezer, Türk ulusunun gönlünde özel bir yeri bulunan ve başarılarıyla her zaman övünülen Türk Silahlı Kuvvetleri'nin, dünyanın en güçlü ordularından biri olarak bölgesinde ve dünyada barışın, istikrarın sürekli kılınmasına katkıda bulunduğunu kaydetti. 
     Sezer, şöyle dedi 
     ''Ülkemiz adına katıldığı uluslararası işbirliklerinde barışın korunması yönünde üstlendiği tüm görevlerde büyük yararlılıklar ve başarı gösteren Türk Silahlı Kuvvetlerimiz, tüm dünyanın saygınlığını kazanmıştır. Kahraman ordumuz, caydırıcılığı temel alan yapısıyla tarihi boyunca bir istikrar ögesi olmuş, bu konumu doğrultusunda, kendini yenilemiş, gücünü ve harekat yeteneğini her geçen gün geliştirmiştir. 
     Donanımı, bilgisi, yurt sevgisi, görevlerine bağlılığı ve yüksek disipliniyle ulusumuza kıvanç veren Kara, Deniz, Hava ve Jandarma Komutanlıklarımız ile yurtsever askerlerimizin gerek ülke savunmasındaki, gerekse uluslararası görevlerdeki başarılı hizmetlerini takdirle karşılıyoruz. 
     Diğer Kuvvet Komutanlıklarımız ile birlikte ordumuzun caydırıcılığını artıran Deniz Kuvvetleri Komutanlığımız, Türk Silahlı Kuvvetleri'nin dünyanın seçkin ve modern ordularından biri olarak varlığını sürdürmesine katkıda bulunmaktadır. '' 
     
     TÜRKİYE'NİN VARLIĞINI GÜÇLENDİRMESİ 
     Cumhurbaşkanı Sezer, Büyük Önder Atatürk'ün, ''Hudutlarının önemli ve büyük kısımları deniz olan Türk Devleti'nin Donanması'nın da önemli ve büyük olması gerekir. O zaman Türkiye Cumhuriyeti daha gönlü rahat ve emin olacaktır'' sözlerini de anımsatarak, şöyle devam etti 
     ''Bu sözler, Deniz savunmasının taşıdığı özel anlamı en iyi biçimde yansıtmaktadır. Üç tarafı denizlerle çevrili olan ve bu denizleri birbirine bağlayan iki stratejik boğaza sahip Türkiye, deniz savunmasının geliştirilmesine ayrı bir önem vermektedir. Bu anlayışla başlatılan Deniz Kuvvetlerimizin güçlendirilmesi çalışmalarında bugüne kadar büyük ilerleme sağlanmıştır. Türkiye, artık tersanelerinde kendi gemilerini üretebilmektedir. 
     Dünyada yaşanan hızlı dönüşümler, insanlığa sunduğu yeni fırsat ve olanakların yanında, karşılanması gereken kimi koşulları, sorunları ve belirsizlikleri de birlikte getirmiştir. Şimdi bulunduğumuz bu süreçte Türkiye'nin varlığını güçlendirmesi, çağdaş dünyanın saygın, güvenilir ve etkin üyesi olarak gelişmelere ve oluşumlara yön veren bir ülke durumuna gelmesi öncelikli amacımızdır. Türkiye'nin 21. yüzyılda böyle bir konuma yükselmesinin temel koşullarından biri de, ülkemizi askeri ve ekonomik yönden olduğu kadar birlik ve dayanışma yönünden de daha güçlü, güvenli, istikrarlı ve gönençli kılma çabalarının aralıksız sürdürülmesidir. Dünyadaki belirsizlik, risk ve tehdit ortamı ülkemizde caydırıcı bir savunma gücünün varlığını zorunlu kılmaktadır.'' Türk Silahlı Kuvvetleri'nin bölgesel güç olarak etkinliğinin artırılmasının, yüksek teknolojiye dayanan dinamik ve kendi kendine yeterli bir savunma sanayi ile desteklenmesine bağlı olduğunu ifade eden Sezer, ulusal savunma sanayinin ulaştığı üretim yeteneğinin mutluluk verici olduğunu kaydetti. 
     Sezer, ordunun gereksinimleri doğrultusunda Deniz Kuvvetleri'ne katılan gemi, uçak, helikopterlerin, Türkiye'nin, yüce Atatürk'ün Yurtta barış dünyada Barış anlayışını ilke edinen savunma politikasını kararlılıkla yürütmesine katkıda bulunacağını da sözlerine ekledi. 
     





</TEXT>
</DOC>
