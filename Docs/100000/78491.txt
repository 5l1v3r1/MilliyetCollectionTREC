<DOC>
<DOCNO> 78491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/15/son/sonspo04.html </URL>
<DATE> 2002/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'tan hakeme tepki "Boks hakemliği bile yapamazlar" 
</HEADLINE>
<TEXT>

     Beşiktaş'ın Fenerbahçe'ye 2-0 yenildiği derbi maçın ardından siyah-beyazlı yönetici İbrahim Altınsay, karşılaşmanın hakemlerine büyük tepki gösterdi. 
     Altınsay, maçtan sonra yaptığı açıklamada, sahada ''hakem forması giymiş, futboldan anlamayan 3 kişinin'' maçı yönettiğini ileri sürerek, ''Bu hakemler, boks hakemliği bile yapamaz'' dedi. 
     İbrahim Altınsay, Muhittin Boşat'ın sadece kendilerinin maçında değil, başka karşılaşmalarda da böyle bir yönetim gösterdiğini iddia ederek, ''Böylesine önemli bir maça bu 3 hakemi vermek, en büyük cinayettir. Tribünlerdeki taraftarlar, bu hakemlerden daha fazla futboldan anlıyor. Futbolu böyle hakemler yönetirse her türlü şaibe de olur'' diye konuştu. 
     Altınsay, maçtan önce Fenerbahçe Kulübü Başkanı Aziz Yıldırım'ın açıklamalarının kendisine sorulması üzerine, ''Böyle büyük laflar edip, ortalığı karıştırmamak lazım. Bazı diyetleri böyle ödüyoruz. 
     Ceza veriyorlar, uygulanmıyor, ödül oluyor. O zaman bize de ceza versinler'' diye konuştu. 
     





</TEXT>
</DOC>
