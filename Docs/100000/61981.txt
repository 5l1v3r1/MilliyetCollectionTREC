<DOC>
<DOCNO> 61981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/13/guncel/gun02.html </URL>
<DATE> 2002/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
12’nci kuyuda doğalgaz sevinci 
</HEADLINE>
<TEXT>

TPAO’nun Trakya Bölge Müdürlüğü'ne röportaja gittiğimizde, 12’nci kuyudan da doğalgaz çıktığı müjdesini aldık. Ekip, bu haberi baklavayla kutladı 
     ÖNAY YILMAZ 

     Türkiye Petrolleri Anonim Ortaklığı TPAO Trakya Bölge Müdürlüğü çalışanları, Çorlu'da buldukları doğalgazın sevincini baklavayla kutladı. Trakya Bölge Müdürlüğü’ne röportaj yapmak için gittiğimizde, sevindirici bir olayla karşılaştık. Trakya’nın doğalgaz sahası olan Çorlu'daki Güney Karaçalı sahasındaki yeni kuyudan da doğalgaza ulaşıldı. 
     Açılan 12’nci kuyudan alevler göğe yükselirken, Üretim Başmüdürü makine mühendisi Recep Akbaş, Jeoloji Müdürü Atilla Özata, petrol mühendisleri Nurten Can, Halil Murat Demir, jeoloji yüksek mühendisi Nazif Şahin ve işçiler, bu başarılarından dolayı Genel Müdürlük tarafından iki tepsi baklavayla ödüllendirildi. 
     
     Şimdilik sadece sanayiye 
     Bölge Müdürü Kemal Balcı, Türkiye'de Trakya bölgesi dışında sadece Mardin’de doğalgaz üretildiğini belirterek, şöyle diyor 
     "Trakya bölgesinde günde 700 bin metreküp civarında doğalgaz satıyoruz. BOTAŞ'ın ithal ettiği gazla aynı fiyattan sanayiye veriyoruz." 
     Kemal Balcı, sadece Trakya'daki 38 büyük sanayi kuruluşuna doğalgaz sattıklarını anlatıyor. "Daha fazla üretim yapabilme kapasitemiz var, ancak talebe göre üretim yapıyoruz" diyor. 
     Üstelik, Kemal Balcı, Trakya’daki yerli gazın Rusya'dan ithal edilen gazdan ısıl değeri açısından daha kaliteli olduğunu da sözlerine ekliyor. 
     
1976’da ilk kez bulundu      Bölge Müdürü Kemal Balcı, günde 1 milyon 400 bin metreküp gaz üretim kapasitemiz olduğunu söylüyor, ardından da ekliyor "Ancak fazla üretim yaparak uzun vadeli anlaşma yaptığımız sanayi kuruluşlarını zor durumda bırakmak istemiyoruz. Konutlara vermiyoruz." Balcı, şöyle devam ediyor "Trakya'da ilk doğalgaz 1976’da keşfedildi ve sanayiye arz edildi. Talep artınca karşılayamaz duruma geldik. Yeni abone kabul etmedik. 1995’te sıkıntı başladı. Bu, Değirmenköy sahasının devreye girmesiyle aşıldı. Kuzey Marmara Denizi'ndeki saha ise 1988’de keşfedildi. 1997’de üretime açıldı. 4 milyar metreküp rezerv var." 
     
Sırada Karadeniz var      Trakya'da 12 doğalgaz arama sahası olduğunu anlatan Bölge Müdürü Balcı, bunları Karacaoğlan, Kumrular, Hamitabat, Umurca, Vakıflar, Sevindik, Yulaflı, Güney Karaçalı, Karaçalı, Değirmenköy, Kuzey Marmara Denizi ve Silivri olarak sıralıyor. Toplama ve iletim hatlarıyla birlikte 250 kilometrelik, birbiriyle irtibatlı boru hattı şebekesi var. Rusya'dan gelen gazı Değirmenköy'deki yeraltı depolarında stoklayacaklarını, böylece günlük üretim kapasitesini 10 milyon metreküpe çıkarmayı planladıklarını söyleyen Balcı, Trakya ve Karadeniz’de arama çalışmalarını sürdürdüklerini belirtiyor. 
     
Rezervlerimiz yetersiz      Balcı, "Türkiye’deki doğalgaz rezervinin yetersiz olduğunu söylüyor. Balcı şöyle diyor "Rusya'dan yılda 16 milyar metreküp doğalgaz ithal ediyoruz. Oysa şimdi yaptığımız üretimi göz önünde bulundurursak, Trakya’da yılda yaklaşık 547 milyon 500 bin metreküp üretebiliyoruz. Bu da yetersiz." Arama çalışmalarının maliyetinin birkaç milyon doları bulduğunu söyleyen Balcı, şöyle devam ediyor "Denizdeki çalışmaların maliyeti ise bu rakamı 2 - 3 misli katlıyor. Doğu Karadeniz’de bir rezerv bulundu. Önümüzdeki dönem burada da araştırma yapılacak." 
     



 GÜNCEL 

























</TEXT>
</DOC>
