<DOC>
<DOCNO> 50935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/06/son/sonspo10.html </URL>
<DATE> 2001/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
A Milliler Avusturya'ya hazırlanıyor 
</HEADLINE>
<TEXT>

     A Milli Futbol Takımı, Dünya Kupası finallerine katılabilmek için Avusturya ile 10 Kasım Cumartesi günü yapacağı play-off baraj ilk maçının hazırlıklarını sürdürüyor. 
     Galatasaray'ın Florya Metin Oktay Tesisleri'nde, teknik direktör Şenol Güneş yönetiminde gerçekleştirilen ve yaklaşık 1 saat 15 dakika süren idmanda futbolcular, koşunun ve pas çalışmasının ardından 3 grup halinde yarım alanda çift kale maç yaptı. 
     Antrenmanda, durumları iyi olan Bülent Korkmaz, Hakan Ünsal ve Emre Belözoğlu da takımla birlikte çalışırken, İngiltere'den dün geç dönen Alpay da bugün ilk kez idmana çıktı. Sakatlığı ciddi olan kaleci Ömer ise salonda çalıştı. 
     Milli Takım Menajeri Can Çobanoğlu, Ömer'in tedavisinin sürdüğünü belirterek, ''Bülent Korkmaz ve Hakan Ünsal'ın durumları da iyi. 
     Takımla çalışıyorlar. Emre Belözoğlu'nun da önemli bir sakatlığı yok. 
     Takımda Ömer'in dışında ciddi sakatlığı olan oyuncu bulunmuyor'' dedi. 
     İdmanın sonuna doğru Emre Aşık, sağ ayak bileğine darbe aldı. 
     Dr.Cengiz Dinç tarafından bu futbolcunun bileğine hemen buz tedavisi uygulandı. 
     Bu arada antrenmanı, Galatasaray'ın Fransız futbolcusu Perez de izledi. 
     Öte yandan Japonya'nın Sky Televizyonu muhabirleri, milli takımın idmanını izleyerek, menajer Can Çobanoğlu ile röportaj yaptı. Sky Televizyonu'nun, Türkiye'nin Avusturya ile yapacağı 2 maçı da naklen yayınlayacağı öğrenildi. 
     İdmanın sonunda teknik direktör Şenol Güneş, golcüleri özel olarak çalıştırdı. 
     İlhan Mansız, Hakan Şükür ve Ümit Karan, sağ kanattan yapılan ortalarla gol çalışması yaptı. 
     






</TEXT>
</DOC>
