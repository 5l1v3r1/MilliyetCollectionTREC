<DOC>
<DOCNO> 94177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/07/ekonomi/eko01.html </URL>
<DATE> 2002/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara yürürse piyasa koşar 
</HEADLINE>
<TEXT>

Piyasa oyuncuları gelinen noktadan çıkışın sadece ekonomik gelişmelere bağlı olmayacağının farkında 
     Songül HATISARU 

     Piyasalar başta Başbakanlık sorununun çözümlenmesi olmak üzere Türkiye’yi Avrupa Birliği’ne AB taşıyacak uyumlu bir hükümet görmek istiyor. Piyasaların temel ekonomik göstergelerdeki iyiye gidişi satın almaması sorunun tamamiyle siyasi olduğunu teyit ediyor. Siyasetteki asıl kavganın AB’yle ilgili olarak koalisyon ortakları arasındaki anlaşmazlık nedeniyle doğduğu düşünüldüğünde Ankara’da siyasi atmosferin bir süre daha sıcak olacağı görülüyor. Piyasa oyuncuları, gelinen noktadan çıkışın hiçbir şekilde ekonomik gelişmelere bağlı olmayacağının farkında. Bu nedenle Devlet Bakanı Kemal Derviş’in siyasete soyunacağı açıklamaları piyasalarda bir iyimserliğe neden oldu. Bu noktada alınacak somut mesafeler en azından siyaset cephesinde çözüm üretmeye aday bir değişimin başladığını işaret edeceğinden piyasalarda olumlu algılanacaktır. Çünkü Başbakanın göreve dönmesi veya DSP’nin yeni bir liderle yoluna devam etmesi durumunda da asıl hedefin AB olacağı ve koalisyonda sıkıntı doğacağını herkes biliyor. 
     
     Derviş, faiz ve Özkan 
     Derviş, bankacılarla yaptığı toplantıda, iç borcu döndürebilecek ve şimdiye kadar çok iyi çalışan bir proğramın varlığına dikkat çekti. Ancak uygulanan programın yüzde 10 - 12 gibi bir reel faiz marjı vardı. Yüzde 30 reel faiz beklenen faiz marjının çok üstünde. Faizin bu kadar yükselmesinin tek nedeni siyasi belirsizlik. 
     Faizlerin düşmesi siyasi arenadaki belirsizliğin ne kadar süratle çözüleceğine dair piyasanın ikna olmasına bağlı. Derviş, siyasi belirsizlik 3 - 5 hafta içinde bitecek sözleriyle ihale öncesinde faizlerin daha fazla yükselmemesi için piyasayı ikna etmeye çalıştı. Ancak Başbakan Yardımcısı Hüsamettin Özkan’ın üstü kapalı istifaya çağrılması Derviş’in açıklamalarıyla gevşeyen piyasada tansiyonu yeniden yükselti. Hazine’nin bu hafta 4.2 katrilyon liralık iç borç geri ödemesi bulunuyor. 
     Hazine bu hafta bir tahvil iki bono ihalesi düzenleyecek. Bankacıların bir bölümü Derviş’in geçen hafta yaptığı temasların bu haftaki ihalelerde faiz oranlarına yansımasını ve ihalelerin başarılı geçmesini bekliyor. Daha temkinli olanlar ise başta Özkan’ın tavrı olmak üzere yarın siyasette yaşanacak gelişmeleri de görmek gerektiğini ifade ediyor. Özkan, yarın Ecevit’le konuştuktan sonra kararını netleştirecek. Daha önce siyasi misyonunu Ecevit’in görev süresiyle sınırladığını söyleyen ve Hükümetteki uyumu sağlayan isim olan Özkan’ın istifa etmesi halinde piyasaların bundan etkilenmemesi düşünülemez. 
     
     Siyasetteki gerilim AB eksenli 
     Başbakanın hastalığı etrafında odaklanan tartışmalarda, gerekirse hükümetin bozularak AB konusunda uzlaşı sağlayacak bir hükümet kompozisyonun iktidara gelmesinin arzu edildiği görülüyor. DYP lideri Tansu Çiller’in son mesajları da MHP’siz bir hükümetin ihtimaller içinde olduğunu gösteriyor. Hatta hükümet vizesi olmayan AK partinin dahi dışarıdan desteği söz konusu olabilir. Ancak bu geçiş biraz sıkıntılı olacağı için önümüzdeki dönem piyasalarda bir dalgalanma beklenmek mümkün. Ama bu dalgalanma sonrasında AB için olumlu adımlar atılabilirse piyasalar şenlenecektir. 
     



 EKONOMİ 

















</TEXT>
</DOC>
