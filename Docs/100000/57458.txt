<DOC>
<DOCNO> 57458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/16/spor/ygokce.html </URL>
<DATE> 2001/12/16/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
Goller ve yıldızlar 
</HEADLINE>
<TEXT>

     Aynı ligde böylesine birbirinden farklı, çelişkili koşullarla mücadele eden iki takım olmamalı. Ligimizin standart farklılıkları işte böyle sonuçlar yaratıyor. Fenerbahçe’den sonra Beşiktaş da Atatürk Stadı’nda Göztepe’ye bir çuval gol atıp, averaj ve puan keyfi ile İstanbul’a dönüyor. 
     Büyük skor farkı kimseyi aldatmasın. Göztepe olanaksızlıklar, yönetim hataları ve teknik direktör Rıza Çalımbay ile yardımcılarının gönül kopukluğu yüzünden dün oldukça dağınık görüntüler veren bir ev sahibiydi. Rıza Çalımbay yıllarca kaptanlığını yaptığı takımına karşı, sorumluluğunu üstlendiği takımı adeta bir polis mangası gibi sahaya çıkarmıştı. 3 - 5 - 2 oynayıp, stoperlerle, orta alan oyuncularıyla en az 5 - 6 kişiyi adam markajında boğmak istedi. Takım kişiliğinden uzak, pasif ve etkisiz taktik anlayışı Beşiktaş’a karşı sökmedi. Beşiktaş dörtlü savunmasını, orta alanında oyunun her iki yönüne yardım eden yaratıcı dörtlüsünü çok iyi oturtmuştu. Oturan sistem golleri de çabuk getirdi. 7. dakikada Khlestov’un arka direğe ortası Bayram’la Kenan’ın yükselişinde ilk golü üretti. Kimin attığını çözemedik, ama gol Beşiktaş’ındı. 
     Bugüne kadar yediği şok gollerle sarsılıp, gerçek kimliğinden uzaklaşan ve bunun bedelini puan kayıplarıyla ödeyen Beşiktaş, erken golü bulunca keyfince oynamaya başladı. Golleri de peş peşe sıralarken cezadan dönen Tümer günün yıldızı olarak parladı. Baya’dan aldığı pasla golü yapan Tümer, Ronaldo’ya da bir asistle yaratıcılığını gösterdi. Sonra yine Tümer’den harika bir gol daha izledik. Orada da Baya’nın flash asistini gözledik. Ve sahalara yeni yeni ısınan Ahmet Dursun bile bu gol furyasından nasibini almak zorunda kaldı. Tayfur’un pası o kadar güzeldi ki ... 
     İzmir’deki maç Beşiktaş’a yeni bir özellik kazandırdı. Bu takım sezon başında pek umut vermeyen, ikinci sınıf oyunculardan kurulu bir ekipti. İyi bir ekip olabilirlerdi... Oldular Şimdi bu ekibin içinde yıldızlar da parlamaya başlıyor. İşte Tümer, Baya, Khlestov ve savunmadaki Ahmet Yıldırım. Ahmet Yıldırım ile Ronaldo’nun savunmadan çıkıp, oyun kurarak hücuma kazandırdıkları güzellikleri daha çok alkışlayacaksınız. Tümer’in ve Baya’nın saha içinde beraber oynarken neler ürettiğini daha çok göreceksiniz. Beşiktaş güvenini kazanmış, sistemini oturtmuş ritm ve temposu ile özlediği kişiliğini bulmuş gerçek bir şampiyon adayı. Göztepe önünde galibiyeti kolay buldular ama oynadıkları oyunun da, ayak ve kafa hünerlerinin de hakkını vermek gerek. Bu takım alkışı fazlasıyla hak ediyor. 
     Günün dramatik notu da şu Beşiktaş taraftarları yıllardır bitmeyen bir nostalji ile Metin-Ali-Feyyaz’ı hatırlayıp, "4-5-6 olsun" şarkıları söylerdi. Dün Kartal altıyı buldu ve nostaljinin kahramanlarından Feyyaz, Göztepe’nin kulübesinde oturuyordu. 
     
     



 SPOR 























</TEXT>
</DOC>
