<DOC>
<DOCNO> 71489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/08/son/soneko05.html </URL>
<DATE> 2002/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Turkcell, 646 trilyon lira zarar açıkladı 
</HEADLINE>
<TEXT>

     Turkcell, 2001 yılı için 646 trilyon 788.9 milyar lira rekor zarar açıkladı. 
     Şirketlerden Borsa'ya gönderilen bağımsız denetim raporlarında yer alan 2000 ve 2001 yılları gelir tablolarına göre, Turkcell'in 2000 yılında 172 trilyon 176 milyar 774 milyon lira olan zararı, geçen yıl 646 trilyon 788 milyar 933 milyon liraya yükseldi. 
     Kent Gıda ve Türk Tuborg, 2001 yılını zararla kapatan diğer iki şirket oldu. 2000 yılında 494 milyar 760 milyon lira zarar eden Kent Gıda, 2001 yılı için de 17 trilyon 224 milyar 522 milyon lira zarar bildirdi. 
     Önceki yılı 1 trilyon 320 milyar 962 milyon lira karla kapayan Türk Tuborg da, 2001 yılını 13 trilyon 911 milyar 738 milyon lira zararla noktaladı. 
     Turkcell "Neden kur farkı" 
     Turkcell, 2001 yılındaki yaklaşık 647 trilyon liralık zararla ilgili olarak ''Kur farkı zararı 549 trilyon lira olarak gerçekleşti'' açıklamasında bulundu. 
     Turkcell'den yapılan yazılı açıklamada, söz konusu kur farkı zararının TL'nin dolar karşısında yıl içinde yüzde 114 oranında değer yitirmesi sonucu oluştuğu vurgulandı. 
     Açıklamada, Turkcell'in ayrıca bilançosunda sürmekte olan davalara karşılık 534 trilyon lira karşılık ayırdığı kaydedildi. 
     Turkcell, New York Borsası'nda kote olması nedeniyle hazırladığı Amerikan genel kabul görmüş muhasebe standartlarına uygun mali tabloda açıkladığı sonuçlarda ise 2001 yılı için 186 milyon dolar zarar bildirdi. Bunun 151 milyon dolarlık kısmının, kur farkı zararından kaynaklandığı duyuruldu. 
     Turkcell açıklamasında, iki farklı muhasebe standardına göre hazırlanan mali tablolardaki farkların bir nedeninin de, SPK Muhasebe Standartları Dairesi'nin talebine istinaden şirketle ilgili devam eden çeşitli davalara konu olan tutarlar için SPK standartlarına uygun hazırlanan mali tablolarda karşılık ayrılması olduğu bildirildi. 
     






</TEXT>
</DOC>
