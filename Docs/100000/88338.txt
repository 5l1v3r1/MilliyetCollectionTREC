<DOC>
<DOCNO> 88338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/son/sonspo05.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Futboldaki Brezilya yenilgisinin acısını 12 DEV adam çıkaracak 
</HEADLINE>
<TEXT>

     ABD'nin Indianapolis kentinde 29 Ağustos-8 Eylül tarihleri arasında düzenlenecek 14. Dünya Erkekler Şampiyonası finallerine katılacak olan A Milli Basketbol Takımı için, bu şampiyona özel bir anlam daha kazandı. 
     Tarihinde ilk kez Dünya Şampiyonası finallerinde mücadele edecek olan A Milli Basketbol Takımı'nın menajeri Doğan Hakyemez, 17. Dünya Kupası finallerinde haksız bir biçimde Brezilya'ya yenilen Türk Milli Futbol Takımı'nın acısını, ABD'deki şampiyonada Brezilya'yı yenerek unutturacaklarını söyledi. 
     Hakyemez, A Milli Futbol Takımı'nın Dünya Kupası finallerinde Brezilya'ya yenildiğini hatırlatarak, ''Bu yenilginin acısını Dünya Şampiyonası'nda Brezilya'yı yenerek çıkaracağız. Futbolda milli takımımıza yapılanlardan sonra, Brezilya maçı bizim için ayrı bir anlam kazandı. Umarım bu karşılaşmada alacağımız galibiyet, milli takıma futbolda yapılan haksızlıkları unutturur'' dedi. 
     
     ''HEDEF BAŞARI'' 
     Erkekler Basketbol Birinci Ligi'nde liglerin bitimiyle birlikte gözler Dünya Basketbol Şampiyonası Finalleri'ne çevrilirken, A Milli Takım hazırlık dönemini iyi geçirip şampiyonada başarılı olmayı hedefliyor. 
     Menajer Hakyemez, liglerin bitimiyle birlikte Dünya Şampiyonası'nı düşünmeye başladıklarını söyledi. 
     Hakyemez, şampiyona hazırlıklarına 8 Temmuz'da başlayacaklarını belirterek, ''Dünya Şampiyonası'nda mücadele edecek milli takım kadrosunda yer alacak oyuncuları da 1 hafta içinde açıklayacağız. Hazırlık çalışmaları öncesi sakat oyuncumuzun olmaması bizim için sevindirici bir durum. İbrahim de tam olarak iyileşti. Oyuncularımızdan tek isteğimiz hazırlık çalışmalarına dinç gelmeleridir. 9 Eylül'e kadar birarada olacağız. Son 3 yıldır istedikleri tatili yapamadılar. Bu fedakarlıklarından dolayı onlara teşekkür ediyoruz'' diye konuştu. 
     Hakyemez, hazırlık çalışmaları kapsamında İstanbul'da mini bir Dünya Kupası düzenleyeceklerini kaydederek, ''Bu turnuvaya Dünya Şampiyonası'nda mücadele edecek 8 takım katılacak. Yapacağımız maçlarla hem oyuncularımızın durumunu görmüş olacağız, hem de rakiplerimizi tanıyacağız'' dedi. 
     
     ''MİLLİ OYUNCULAR İYİ BİR SEZON GEÇİRDİ'' 
     Milli takım oyuncularının iyi bir sezon geçirdiğini kaydeden Hakyemez, sözlerini şöyle sürdürdü 
     ''Zaten oyuncularımız ligde kötü olsalar da milli takımda daha iyi performans ortaya koyuyorlar. Yurt dışında oynayan oyuncular uluslararası deneyim kazanarak gelecek. Bu bizim için bir avantaj teşkil edecek. Ayrıca şampiyona, basketbolun beşiği ABD'de gerçekleştirilecek. Oyuncularımız bu nedenle kendilerini göstermeye çalışacak. Bu da performansımızı artıracak.'' Kaptan Orhun Ene'nin bundan sonra milli takım kadrosunda yer almayacağını açıklayan Hakyemez, bu oyuncunun yerine yeni bir oyuncuyu kadroya alacaklarını dile getirdi. 
     





</TEXT>
</DOC>
