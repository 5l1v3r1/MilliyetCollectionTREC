<DOC>
<DOCNO> 75325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/29/son/soneko25.html </URL>
<DATE> 2002/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'den çelik sanayi için önlem... Türkiye de etkilenecek 
</HEADLINE>
<TEXT>

     ABD'nin demir çelik ürünlerinde vergi oranlarını yükseltmesi nedeniyle, ABD'ye ihracat yapan ülkelerin AB pazarına yönelecekleri ve bunun üreticiler üzerinde zarara yol açacağının tespiti üzerine, Avrupa Birliği de kendi çelik sanayiini korumak amacıyla geçici önlemler alınmasına karar verdi. 
     Devlet Bakanı Tunca Toskay, AB'nin söz konusu kararı ile ilgili olarak yaptığı açıklamada, AB'de üreticilerin başvurusu üzerine, Komisyon'un 21 ürün grubunda inceleme yaptığını ve bunlardan sıcak ve soğuk haddelenmiş yassı mamuller, alaşımlı ve alaşımsız çubuklar, inşaat demirleri, bağlantı parçaları ve flanşları kapsayan 15 ürün için geçici önlem alınmasının uygun bulunduğunu, diğer 6 ürünün ise incelemenin sürdüğünü bildirdi. 
     
     Tarife kotaları 
     Geçici önlem olarak tarife kotası uygulanmasına karar verildiğini de belirten Bakan Toskay, şu bilgileri verdi 
     ''Tarife kotaları her bir ürün grubu için, 1999-2000 ve 2001 yılları toplam ithalatının aritmetik ortalamasına yüzde 10 ilave edilerek tespit edildi. Söz konusu tarife kotasının dolması durumunda kotayı aşan miktarlar için yüzde 14.9-26 arasında değişen oranlarda ilave vergi tahsil edilecek. Bu geçici önlem 6 ay süreli olup, karar bu süre sonunda yeniden gözden geçirilecek. 
     Söz konusu hükümlere göre, Rusya Federasyonu, Ukrayna ve Kazakistan halihazırda kota uygulamasına tabi olduklarından bu uygulama kapsamı dışında bırakılmıştır. Ayrıca, DTÖ Korunma Önlemleri Anlaşması hükümleri çerçevesinde, söz konusu ürün grupları itibariyle AB'nin toplam ithalatı içindeki payı yüzde 3'den daha az olan ülkeler de bu karardan etkilenmeyecektir. Ancak, diğer aday ülkelerle birlikte Türkiye menşeli demir çelik ürünleri de bu önlemlere tabi olacaktır.'' 
     
     Konsey kararının açık bir ihlali 
     Bakan Toskay, söz konusu geçici önleme tabi ürünlerin incelenmesi durumunda, bunların bir kısmının Türkiye-AKÇT Avrupa Kömür ve Çelik Topluluğu Serbest Ticaret Anlaşması kapsamında yer alan ürünler olan çelik teller, bağlantı parçaları ve flanşlar gibi, bir kısmının da GB'ne dahil ürünler olduğunun görüldüğünü kaydetti. 
     Bu ürünlerde Türkiye'nin AB'ye ihracatının 1999 yılında 329 milyon dolar, 2000'de 301 milyon dolar ve 2001 yılında da 370 milyon dolar olarak gerçekleştiğini kaydeden Bakan Toskay, şöyle devam etti 
     ''AB tarafından korunma önlemine tabi tutulan demir çelik ürünlerinin büyük bir kısmını kapsayan Serbest Ticaret Anlaşması'nın ilgili maddesinde, Türkiye veya Topluluk arasındaki ticarette mevcut miktar kısıtlamaları veya eş etkili tedbirlerin, Anlaşmanın yürürlüğe girişinden itibaren tamamen kaldırılacağı ve Türkiye ile Topluluğun, bu tarihten itibaren aralarındaki ticarete herhangi yeni bir miktar kısıtlaması veya eş etkili tedbir getirmekten kaçınacakları hüküm altına alınmıştı. 
     Diğer taraftan, AB'nin önlem uygulamaya karar verdiği ürünlerden bazılarının, söz konusu Ticaret Anlaşması kapsamı dışında kalan ve GB çerçevesinde serbest dolaşımda bulunan sanayi ürünleri olması nedeniyle, bu durumun GB'ne ilişkin, Ortaklık Konseyi kararının ilgili maddesinin açık bir ihlali anlamına gelmektedir.'' 
     
     Komisyon üyesine mektup 
     Bakan Toskay, konuyla ilgili olarak, Ticaretten sorumlu AB Komisyonu üyesi Pascal Lamy'ye mektup yazdığını ve mektupta, alınan bu tedbirin, AKÇT ürünleri ile sınırlı kalmadığı ve GB çerçevesinde serbest dolaşımda bulunan sanayi ürünlerini de kapsadığını belirttiğini vurguladı. 
     Mektupta, tedbirlerin, Türkiye-AKÇT anlaşması ile GB'ne ilişkin Ortaklık Konsey Kararı'nın ilgili hükümlerine aykırılık teşkil ettiğinin de ifade edildiğini bildiren Bakan Toskay, şu bilgileri verdi 
     ''Mektupta ayrıca, söz konusu koruma tedbirlerine başvurulması öncesinde, AKÇT anlaşmasının ilgili maddelerinde tanımlanan prosedür ve kriterlere uygun hareket edilmesi gerektiği hatırlatılmış, GB içinde korunma tedbirlerinin uygulanmasına ilişkin koşulların da Katma Protokol'ün ilgili maddesinde belirlendiği ifade edildi. Söz konusu maddelerin, tarafların ortaklığın işleyişini en az etkileyecek önlemlere öncelik vermesini hüküm altına aldığı belirtilmiş ve Avrupa Komisyonu'nun son girişiminin bu koşullardan hiç birini karşılamadığı görüşünde olduğumuz vurgulandı. 
     Bu çerçevede, tarafların yükümlülüklerine aykırılık teşkil etmemesi bakımından, Türkiye'nin söz konusu uygunsuz tedbirlerden istisna tutulması yönünde acilen önlem alınması konusunda Lamy'nin girişimde bulunması talep edildi. Diğer taraftan, AB Komisyonu'na gönderilen bir yazıyla da Türkiye'nin tedbirlere yönelik bakış açısı izah edildi ve alınan önlemin Türkiye'yi de kapsamasının, akdi yükümlülüklere aykırı olduğu dile getirildi. Yazıda, Türkiye'nin karşı önlem alma hakkının saklı bulunduğu ifade edilerek, acil istişare talebinde bulunuldu.'' 
     






</TEXT>
</DOC>
