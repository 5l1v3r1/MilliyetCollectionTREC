<DOC>
<DOCNO> 82107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/04/son/sonspo21.html </URL>
<DATE> 2002/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Manchester United Rüştü'yü tekrar izleyecek 
</HEADLINE>
<TEXT>

     Fenerbahçe'nin, Diyarbakırspor ile yaptığı maçta kaleci Rüştü'yü izlemeye gelen Manchester United'ın kaleci antrenörü Tony Coton, deneyimli file bekçisini yeniden izleyeceklerini söyledi. 
     İngiliz kulübünün yetkilisi, Diyarbakırspor maçının, ligin son karşılaşması olması nedeniyle tansiyonunun da düşük olduğunu, bu nedenle de Rüştü'ye çok fazla top gitmediğini kaydetti. 
     Coton, sarı-lacivertli futbolcunun bu maçta yaptığı hatalarının da normal olduğunu belirterek, ''Tansiyonu düşük bir maç olduğu için bu tür hatalar yapması normaldir. Ama biz Rüştü'nün bu tip hataları sürekli yapmayan bir kaleci olduğunu biliyoruz'' dedi. 
     Rüştü'yü bu maçta izlemek için İngiliz kulübünün Fenerbahçe Kulübü'ne bir yazı yazdığı ve bu yazının olumlu karşılandığını kaydeden Coton, deneyimli file bekçisini A Milli Futbol Takımı'nın Dünya Kupası finalleri öncesinde yapacağı hazırlık maçlarında da izleyeceklerini anlattı. 
     Bu arada Manchester United'ın Fenerbahçe Kulübü'ne resmi öneride bulunmadığı bildirildi. 
     





</TEXT>
</DOC>
