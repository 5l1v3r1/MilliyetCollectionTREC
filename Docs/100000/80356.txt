<DOC>
<DOCNO> 80356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/25/son/soneko12.html </URL>
<DATE> 2002/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin'de sabit kura dönüş gündemde... 
</HEADLINE>
<TEXT>

     Ekonomi Bakanı Jorge Remes Lenicov'un ani istifasıyla sarsılan Arjantin'de, Devlet Başkanı Eduardo Duhalde durumu kurtarmaya çalışıyor. 
     Duhalde, bir yıl içinde istifa eden beşinci ekonomi bakanı olan Lenicov'un yerine kimin geleceğini hala belirleyemedi. Arjantin Devlet Başkanı, dün gece yaptığı televizyon konuşmasında, ülkesinin Uluslararası Para Fonu'nun IMF desteklediği ekonomik planı uygulamaya devam edeceğini söyledi. 
     Söz konusu plan, Arjantin'in uluslararası kreditörlerle yapılmış bütün anlaşmaları yerine getirmesini ve merkezi hükümetle eyalet yönetimlerinin ekonomik politikalarının uyumlu kılınmasını öngörüyor. 
     Arjantin hükümeti ayrıca, bankalar ve kreditörlerin büyük tepkisini çeken ''ekonomik denetim yasasını geri çekme ve iflas yasasında IMF'nin istediği değişiklikleri yapma'' sözü verdi. Öngörülen yasal değişiklikler, yabancı sermayenin ve uluslararası kreditörlerin çıkarlarının korunmasını hedefliyor. 
     
     Sabit kur gündemi 
     Bu arada IMF'nin isteğiyle ulusal para peso ile ABD Doları arasındaki sabit kuru kaldırıp pesoyu dalgalanmaya bırakan Arjantin hükümetinin, yeniden sabit kura dönme konusunu değerlendirdiği bildiriliyor. 
     Duhalde'nin Özel Kalem Müdürü Anibal Fernandez, Devlet Başkanı'nın 1990'lardaki gibi bir kur çıpası uygulamasına gidebileceğini söyledi. 
     Fernandez, halktaki yaygın hoşnutsuzluğun IMF'yi gücendirme kaygısının önüne geçtiğini belirtirken, ''Arjantin gibi mahvolmuş bir ülkede, doların dalgalanmasına dayanabileceğimizi düşünmek çok zor'' dedi. 
     Öte yandan Yüksek Mahkeme'nnin kararıyla dondurulmuş mevduatları ödemek zorunda kaldıkları için çöküşün eşiğine gelen Arjantin bankaları, dün de kapalı kaldı. 
     Bankaların hafta başından beri kapalı olması yüzünden, halkın hücum ettiği bankamatiklerde de para kalmadığı, insanların nakit bulmakta sıkıntı çektiği bildiriliyor. 
     Bankaların geleceğiyle ilgili kaygılar yüzünden, pek çok mağaza da kredi kartlarıyla ödeme kabul etmiyor. 
     Ülkenin her yerinde protesto gösterileri yapılıyor. 
     Arjantin'de belirsizliğin giderek büyümesine rağmen, ABD yönetimi ise ''önce reform'' politikasından taviz vermiyor. 
     ABD Hazine Bakanı Paul O'Neill, Arjantin'in gerekli mali reformları yapmadan dış yardım alamayacağını yineledi. 
     Temsilciler Meclisi'nin Tahsisatlar Alt Komisyonu'nda konuşan O'Neill, ''Arjantin'e yardım etmeyi gönülden istediklerini, ancak öncelikle Arjantin'in bu yardım için gerekli koşulları yerine getirmesi gerektiğini'' söyledi. 
     O'Neill, bu konuda IMF'nin de ''aynı şekilde düşündüğünü'' ifade etti. IMF, istediği mali düzenlemeleri yapmadığı için, Aralık ayından itibaren Arjantin'e kredi akışını durdurmuş bulunuyor. 
     O'Neill, Arjantin Ekonomi Bakanı Lenicov'un istifasının da, ülkesinin siyasi yapısını zorunlu reformlar için adım atmaya ikna edememesinden kaynaklandığına inandığını söyledi. 
     





</TEXT>
</DOC>
