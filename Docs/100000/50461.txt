<DOC>
<DOCNO> 50461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/04/guncel/agun.html </URL>
<DATE> 2001/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızkalesi cesetleri bana konuşacak’ 
</HEADLINE>
<TEXT>

Dünyaca ünlü adli antropolog Prof. Dr. Mehmet Yaşar İşcan, Kızkalesi’nin esrarını çözmekte kararlı "Cesetler öyküleri anlatmaya başladı" 
     ÖNAY YILMAZ İstanbul 

     Mersin’deki Kızkalesi’nde bulunan iskeletleri inceleyecek, dünyanın sayılı adli antropologlarından biri olan Prof. Dr. Mehmet Yaşar İşcan, "İskeletleri konuşturarak olayı aydınlatmak mümkün. Çünkü cesetler konuşur, öykülerini söyler, biz onu anlarız" dedi. 
     Şimdilerde birkaç yıl önce kıymetli bir çerçevenin içinden çıkan bir fotoğrafın ABD eski başkanlarından Abraham Lincoln’ün olup olmadığını araştıracak olan İşcan, "Bu fotoğraf Lincoln’ün ilk kez bulunan gençlik fotoğrafı. Sahibi Albert Kaplan adında ABD’li ünlü bir koleksiyoncu" dedi. 
     
     Ünlü olayları aydınlattı 
     ABD’de de üniversitelerde dersler veren, ünlü adli antropoloji dergilerinin editörlüğünü de yapan İşcan, depremde ölenlerin kimliklerini, Türk tarihine ışık tutacak kitle mezarlarını da araştırmak istediğini belirtti. 
     İşcan, daha önce Şili eski diktatörü Pinochet’nin, sinir gazları yaptığı iddia edilen ve öldürülen kimyacısı Dr. Eugenio Berries’i iskeletinden kimlik tespiti yaparak buldu. Ayrıca 2. Dünya Savaşı’nda 700 bin Yahudi’nin öldürülmesinden sorumlu tutulan Ukraynalı İvan Marchenko Korkunç İvan sanılarak yakalanan ve Kudüs’te yargılanan John Demjanjuk’un aranan kişi olmadığını kanıtladı ve onu idamdan kurtardı. Oklahoma’da 168 kişinin hayatını kaybettiği olayda bilirkişi olarak görev yaptı. 
     
     Türkler uzamıyor’ 
     Dünyada son 50 yılda boy ortalaması giderek artarken, Türk insanının tam tersine hiç uzamadığını belirten İşcan, bu konuyu da detaylı araştırmak istediğini söyledi. 
     İşcan bu konuda şunları söyledi "Dünyada boy ortalaması 160-170 santimetreydi. Ancak bu ortalama 50 yıl içinde giderek arttı. Bizim toplumda da böyle olması gerekirdi. Türk erkeğiyle kadını arasında boy açısından fazla bir fark yok, oysa normalde erkeklerin boyu daha uzun olmalı. Stres, ekonomik zorluklar, terör, başarıyla elde edilemeyen mevkiler, eğitime bağlı başarı olmaması gibi nedenler, boy uzamamasında başlıca etkenler..." 
     
İskeletlerin bir yüzü olacak      GÜLAY FIRAT İstanbul 

     Adli Tıp Kurumu uzmanı Dr. Sadi Çağdır, Kızkalesi’ndeki iskeletlerin sırrının yeniden yüzlendirme’ fasiyal rekonstrüksiyon tekniğiyle çözülebileceğini söyledi. 
     Bu teknikle 15 meçhul iskeletin kimlik tespitini yaptıklarını belirten Çağdır, şu bilgileri verdi "Fasiyal rekonstrüksiyon, iskeletlerde kafatası ve kemikler üzerinde incelemelerle başlıyor. Kişinin yaş ve cinsiyeti ile ona uygun doku kalınlıkları belirleniyor. Kafatasındaki belli noktalarda doku kalınlıkları çamur parçaları yerleştiriliyor, her insanda farklı olan göz oyukları, alın, burun perdesi basit hesaplarla netleştirilerek yüzün yaşına ve cinsiyetine uygun son hali veriliyor. Savcılık başvuruda bulunursa bu tekniği uygulayabiliriz." 
     



 GÜNCEL 





















</TEXT>
</DOC>
