<DOC>
<DOCNO> 57680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/18/ekonomi/eko03.html </URL>
<DATE> 2001/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ucuz otoda son fırsat 
</HEADLINE>
<TEXT>

Fiyat ve vergi avantajları yılbaşında sona eriyor. Renault Mais Genel Müdürü İbrahim Aybar, Şimdi, otomobil almanın tam zamanı’ dedi 
     Otomobil sahibi olmak isteyenler için önemli fiyat ve vergi avantajının bulunduğu dönem, yılbaşında sona erecek. Yeni yılla birlikte firmaların rutin fiyat artışlarıyla birlikte yükselecek vergiler yüzünden otomobillerin satış fiyatlarında önemli artışlar yaşanması bekleniyor. 
     Piyasada firmaların cazip kampanyalarla desteklediği, vergi indirimli birçok otomobilin anahtar teslim satış fiyatındaki artış da bu yıl enflasyon ve dövizdeki artışın altında kaldı. Kasım sonu itibariyle 11 aylık enflasyon toptan eşya fiyatları endeksinde yüzde 81.1, tüketici fiyatları endeksinde yüzde 63.3, yılbaşından bu yana serbest piyasada dolar ve marktaki artış yüzde 100’ü geçerken, piyasada satış fiyatındaki artış yüzde 35’ler düzeyinde kalan otomobiller bulunuyor. 
     
Olabilecek en uygun şartlar      Ayrıca, firmalar açıklanan anahtar teslim fiyatları üzerinden cazip indirimler de uygulayarak, yılı mümkün olduğu kadar fazla araç satarak kapatmaya çalışıyor. Renault Mais AŞ Genel Müdürü İbrahim Aybar içinde bulunduğumuz günlerin otomobil almanın tam zamanı olduğunu vurgulayarak, "Otomobil almayı talep edenler, şu an sektörde olabilecek en uygun şartlara sahipler" dedi. Ek Taşıt Alım Vergisi’nin yüzde 12’den yüzde 6’ya indirildiğini, ekim ayında yüzde 26’lık KDV’nin 1600 cc ve altı motor seçenekli modellerde yüzde 18’e düşürüldüğünü hatırlatan Aybar, şöyle dedi 
     
Vergi avantajı sürmeli’      "Devletin ağır vergi yükünü azaltmak için attığı somut adımlar sonucunda sektörde bir hareketlilik yaşandı. Kasımda satış rakamları ekimda göre yüzde 67 arttı. Bu fark tüketiciye sunacakları avantajlar ile sektörde başarılı sonuçların elde edilebileceğini gösteriyor. Umarız vergi konusunda devlet tarafından sunulan şartlar 2002 yılında da sektörümüze destek olarak devam eder ve Avrupa Birliği normlarına daha yakın vergi oranlarına kavuşabiliriz." 
     
Fiyatlar yüzde 30 artacak’      Otomotiv Yetkili Satıcıları Derneği OYDER Yönetim Kurulu Başkanı İsmet Tepret, otomobil almayı planlayanların yıl sonuna kadar sektördeki fırsatlardan yararlanmaları gerektiğini belirtti. 
     Tepret, "Yeni yılla birlikte otomobil fiyatları yüzde 30’luk bir artış gösterecektir" dedi. Yeni yılda fiyatlara yansıyacak olan vergi artış oranının yaklaşık yüzde 20 olduğunu belirten Tepret, "Üretici ve distribütör firmaların fiyatlarına yapacakları yüzde 10’luk zamla birlikte fiyatlar bugünkünden toplam yüzde 30’luk bir artış gösterecektir" diye konuştu. 
     Hükümetin vergilerde yaptığı indirimlerin satışları olumlu etkilemekte olduğunu vurgulayan Tepret, şöyle konuştu "Otomotiv sektöründe yaklaşık yüzde 55 civarında olan vergi yükü, 1600 cc ve altındaki araçlarda yüzde 25’lere indirilmeli ve bunun sürekliliği sağlanmalıdır. Bu gerçekleştiği takdirde, sektörün gelişmesi daha hızlı olacaktır" dedi. 
     Sektörle ilgili vergi mevzuatındaki yanlışlığın bir diğer kanıtının da eski araçlardan az, yeni araçlardan fazla alınan Motorlu Taşıtlar Vergisi olduğunu anlatan Tepret, "Bunun da gözden geçirilmesi gerekmektedir" diye konuştu. 
     



 EKONOMİ 













</TEXT>
</DOC>
