<DOC>
<DOCNO> 78494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/15/son/sonspo07.html </URL>
<DATE> 2002/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, stat projesinde yol ayrımında... 
</HEADLINE>
<TEXT>

     Galatasaray'da, gelecek sezon futbol takımının maçlarını hangi statta ve ne şekilde oynayacağı konusunda karar henüz verilmedi. 
     Kulüp başkanı Özhan Canaydın, gelecek sezon öncesinde ''Yeni Ali Sami Yen Stadı Projesi''nin startını kesinlikle vereceklerini ifade ederek, ''Ancak, bu süre içinde maçların nerede yapılacağı konusundaki çalışmalarımız sürüyor. Bu konudaki kararımızı kısa bir sürede verip kamuoyuna açıklayacağız'' dedi. 
     
     "İki seçenek var" 
     Maçların yapılma yeri ve şekli konusunda önlerinde iki seçenek bulunduğunu kaydeden Başkan Canaydın, şunları söyledi 
     ''Gelecek 2.5 sezon maçlarımızı Atatürk Olimpiyat Stadı'nda oynayabiliriz. Bunun için çalışıyoruz. Stadın çevresinde gerekli düzenlemelerin kısa sürede yapılması ve yol sorununun çözülmesi gerekiyor. 2002-2003 sezonunun başlamasından önce eğer sorunlar çözülürse, maçlarımızı bu muhteşem statta oynayabiliriz.'' Başkan Özhan Canaydın, Ali Sami Yen Stadı'nın yenilenmesinin 22 ay süreceğini, bu dönemde de maçları Atatürk Olimpiyat Stadı'nda oynama ihtimalinin bulunduğunu söyledi. 
     Olağan Genel Kurul'da başkan adayı olduğunda, stadı yıkmadan yapacakları sözünü verdiğini kaydeden Özhan Canaydın, bu projelerinden de henüz vazgeçmediklerini ifade etti. 
     Canaydın, yapılacak araştırmalar ve çalışmalar sonunda iki seçenekten birini tercih ederek stat projesini hayata geçireceklerini sözlerine ekledi. 
     





</TEXT>
</DOC>
