<DOC>
<DOCNO> 72123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/yazar/tamer.html </URL>
<DATE> 2002/03/12/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Burger King'e pompalı tüfekli güvenlik mi 
</HEADLINE>
<TEXT>

     Herhalde siz de farkındasınız. Bayramdan beri Türkiye nasıl büyümeye geçecek konusuna taktım kafayı. IMF politikalarıyla büyümeye geçilmeyeceği açık. Zaten IMF'yle varılan anlaşma, Türkiye'nin büyümesi için değil, dış dünyaya borçlarını aksatmadan geri ödeyebilmesi esasına dayanıyor. Borçların çevrilebilmesi ise büyümeyi değil, tam tersine küçülmeyi beraberinde getiriyor. Zaten görünen köy de kılavuz istemiyor 
     Amerika'da yaşayan, Coca Cola'da çalışan, Türkiye üzerine epey kafa yorduğunu sandığım genç okurum Umut Esmer'den gelen son e - posta, 3 Latin Amerika ülkesinde günlük yaşamla ilgili hem çok çarpıcı bir görüntüyü gözümüzde canlandırıyor, hem de o duruma gelmememiz için zaman yitirmeden bir şeyler yapılması gereğinin altını çiziyor 
     "Türkiye'yi sürekli olarak Latin Amerika ile karşılaştırıyoruz ya... 
     İşim gereği Costa Rica, Peru ve Ekvador'da 3.5 ay geçirdim. Bu süre içerisinde de her gün 'Umarım biz böyle olmayız' diye kendi kendime düşündüm. 
     Ülkemizdeki ekonomistler özellikle de TV'de düzenli program yapanlar burada bir süre yaşayabilseler keşke. Turist olarak değil, insanların içinde. 
     Ekonominin insan üzerindeki, yaşam üzerindeki etkileri çok ilginç. Hemen herkes umutsuz, boş vermiş, devletine güvensiz. Kendi geleceğini ancak kendisinin kurtarabileceği düşüncesi sokaklara da yansıyor. Bir bencillik, bir güvensizlik havası hakim. Hele trafik, onu hiç sormayın 
     Sokaklardaki fukaralık, çarpık kentleşme ve ekonominin hali dışında beni en çok etkileyen her bahçenin, her binanın, her türlü değer taşıyan malın etrafındaki elektrikli duvarlar. Apartmanların kapıları evet banka değil önündeki silahlı güvenlik. 
     Burger King'e girdiğinizde, kapıda pompalı tüfekli biri karşılıyor sizi. Ülkeye geldiğinizde, çalıştığınız şirket özel güvenlik brifingi veriyor. Markete gidip alışveriş yaptıktan sonra koşa koşa geri dönüyorsunuz. Tabii dolar kazanıp markette istediğinizi alabildiğiniz için duyduğunuz mahcubiyet de cabası... 
     Gazetenizin internet sayfasında İstanbul'daki soygunları ve sizin yazınızı okuyunca buradaki gözlemlerimi paylaşmak istedim. Türkiye'de bunları yaşamamak için en kısa sürede bir şeyler yapmamız gerekiyor sanki. 
     Din dışı sivil toplum örgütleri aracılığıyla gelirin geri dağılımı bir çözüm olabilir belki." 
     Teşekkürler Umut. Bizim insanımız da her geçen gün devletine daha güvensiz hale geliyor. Umutsuzluğun ve boş vermişliğin arttığını gözlemleyebiliyoruz. Ekonomideki tıkanıklığı aşmanın yolunu bulamazsak, gün gelir bizim Burger King'lerin de pompalı tüfekli güvenlik görevlileri tarafından korunması gerekebilir. 
     Umut taa Amerika'dan çıkış yolu arıyor. Sivil toplum kuruluşları aracılığıyla gelirin geri dağılımı üzerine kafa yoruyor. Ben de düşünüyorum, sorup -soruşturuyorum, ama henüz dişe dokunur bir çıkış yoluna rastlamadım. 
     Pekiyi ya sizler Önerileriniz varsa, lütfen bana telefon, faks ya da e - posta ile iletin. 
     
McDonald's, McDavut'u yaşatmaz      Yozgatlı Davut Bayram, 2 yıl önce trafik kazası geçirmiş. Tekerlekli sandalyede yaşamını sürdürmeye mahkum hale geldikten sonra da Yozgat'ta tavuk döner ve hamburger satan küçücük bir dükkan açmış. Adını da McDonald's'tan esinlenerek McDavut koymuş. Hatta McDonald's'ın yuvarlak hatlı kavisli M'sini bile biraz daha yayvanlaştırarak kendine logo yapmış. 
     Yozgat'ta McDonald's yok, McDonald's'ın antenleri açık. Zaman gazetesinin haberine göre McDavut'a noterden ihtarname çekerek adını da, logosunu da değiştirmesini istemişler. Oysa McDavut, bana göre bal gibi McDonald's reklamı yapıyor. Üstüne para verseler yeridir. Yozgat'ta McDonald's açılıncaya kadar günün her saatinde hatırlanmanın bundan alası olabilir mi 
     
     







Avrupa, Kürtler, irtica 


Biz neredeyiz 


AB'ye tepkinin nedeni 


İlk dersimiz Afgan olmayı öğrenmek 


AB atına arpa 


"MGK, Avrupa'ya mesaj verdi " 


Burslardan kimler yararlanıyor 


AB de ince ayar yapabilir 


Ulusal gurur kılığına "takiye" 


Aktaş Elektrik düğümü 


Afganistan’a asker için referandum yapsak 


Cheney Ankara yolunda 


Burger King'e pompalı tüfekli güvenlik mi 


Parası olan faiz artsın’ olmayan insin’ diyor 


</TEXT>
</DOC>
