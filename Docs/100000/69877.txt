<DOC>
<DOCNO> 69877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/27/son/sontur18.html </URL>
<DATE> 2002/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP, HADEP'le ittifak haberlerine öfkeli... 
</HEADLINE>
<TEXT>

     ANAP Genel Başkan Vekili Erkan Mumcu, HADEP ile seçim ittifakı yapacakları yolundaki söylemleri "iftira" olarak nitelendirirken, "Hele hele bölücü bir örgütün uzantısı olma kuşkusu olan bir partiyle selam bile alıp vermemiz mümkün değil" dedi. 
     ANAP'ın grup toplantısının basına kapalı bölümünde, Devlet Bakanı Mehmet Keçeciler'in "PKK'yı sandıkta yeneriz" sözleri tartışıldı. Keçeciler'in, bir konuşma yaparak sözlerinin çarpıtıldığını söylediği, Sinop Milletvekili Yaşar Topçu'nun ise Keçeciler'i "Yanlış anlaşılsa dahi bu sözleri etmeye hakkınız yoktu" diye eleştirdiği öğrenildi. 
     Genel Başkan Vekili Erkan Mumcu ise grup toplantısıda yaptığı konuşmada, Türk siyasetinde "çocukluk yaşı hastalığı" sayılan tartışmaların orta yaşlarda da yapıldığını belirterek, milli ve dini değerlerin siyaset malzemesi yapılma hastalığından kurtulunması gerektiğini söyledi. Keçeciler'in sözlerinin çarpıtılarak ANAP aleyhine kullanılmasının, siyasetin eski hastalıklarının sürdüğünü gösterdiğini söyleyen Mumcu, "Bakanın sözlerinin çarpıtılacağını öngörmesi gerektiğini beklemeye hakkımız vardır. Bu bakanın bir sorumluluğu varsa bu çarpıtmanın olabileceği şeklinde bir öngörüde bulunmamasındandır" dedi. 
     Konuşmasında DYP ve MHP'yi de eleştiren Mumcu, hiçbir siyasetçinin başka siyesetçilerin milli duyarlılığını test etmeye hakkı olmadığını kaydetti. DYP Genel Başkanı Tansu Çiller'in Abdullah Öcalan'ı Mandela'ya benzeten sözlerini anımsatarak bunu büyük bir gaf ve rezalet olarak değerlendiren Mumcu, ancak kendilerinin bunu siyasi malzeme yapmama dirayetini gösterdiklerini ifade etti. Mumcu, "ANAP'ın dört eğilimi arasına PKK sempatizanlığının katılmasını tasvip etmiyoruz" gibi sözler edildiğini de belirterek, "Bu düpedüz haddini bilmemektir" dedi. 
     Mumcu, kendilerinin hiçkimsenin milli meseleler karşısında kendilerinden daha duyarlı olduğunu düşünmediklerini ve iddia etmediklerini, kimsenin de ANAP'ın milli konularda kendilerinden daha az duyarlı olduğunu söyleyemeyeceğini kaydetti. Mumcu, "Türkiye'nin çıkarları nerede ise biz onun yanındayız. PKK bu ülkenin düşmanıdır. 
     Biz PKK'nın düşmanıyız. Apaçık bir kompoyla karşı karşıyayız. ANAP'ın şu veya bu partiyle ittifak yapacağı söylemleri, bu partinin ismini dahi söylemek istemiyorum iftiradır. Bu söylentiler daha önce Genel Başkanımız tarafından da yalanlanmıştı. Bizim hiçbir siyasi partiyle ittifak yapmamız mümkün değildir. Hele hele bölücü bir örgütün uzantısı olma kuşkusu olan bir partiyle selam bile alıp vermemiz mümkün değildir" dedi. 
     ANAP'lı Mumcu, kendisinin Genel Başkan Yardımcısı olarak da HADEP'le hiçbir görüşme yapılmadığını bildiğini belirterek, bu konuda kendilerinin dışında görüşme yapan varsa, belgeleriyle ortaya konulması durumunda, Disiplin Kurulu'na verip, bu kişiyi partiden atacaklarını da söyledi. 
     "Herkesin ağzından çıkanları kulakları duysun" diyen Mumcu, "Milli bir meseleyi siyaset konusu haline getirmek ayıptır ve yanlıştır" şeklinde konuştu. 
     
     Milletvekilileri Keçeciler'i eleştirdi 

     Devlet Bakanı Mehmet Keçeciler'in, terör örgütü PKK'ya ilişkin açıklamalarına ANAP milletvekilleri tepki gösterdi. 
     Alınan bilgiye göre, ANAP Grubu'nun basına kapalı bölümünde söz alan Hatay Milletvekili Levent Mıstıkoğlu, Keçeciler'i eleştirerek, sözlerinin partiye zarar verdiğini söyledi. Mıstıkoğlu, bu tür açıklamaların ANAP'ın oy oranını düşüreceğini savundu. 
     Sinop Milletvekili Yaşar Topçu'nun da söz alarak Keçeciler'i eleştirdiği bildirildi. Topçu'nun, ''Sayın Bakan, sözlerinizin yanlış anlaşılacağı veya çarpıtılacağını öngörmeniz gerekirdi. Ona göre kelimeler seçmeliydiniz'' dediği ifade edildi. 
     Keçeciler'in ise milletvekillerini yanıtlarken, sözlerinin yanlış anlaşılması ve çarpıtılmasından duyduğu üzüntüyü dile getirerek, ''Böyle konuşmamalıydım. PKK sözü ağzımdan kaçtı'' dediği ifade edildi. 
     Kendisinin ve ANAP'ın terör örgütü PKK'nın yanındaymış gibi gösterilmesini kabul edilemez olarak nitelendiren Keçeciler'in, kendisine sormadan, çarpıtılarak yanlış aktarılan sözlerine tepki gösteren milletvekillerine de teessüflerini ilettiği bildirildi. 
     






</TEXT>
</DOC>
