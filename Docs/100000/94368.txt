<DOC>
<DOCNO> 94368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/yazar/altan.html </URL>
<DATE> 2002/07/08/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Hazer kıyılarında 
</HEADLINE>
<TEXT>

     Karşımda Hazer Denizi... Döne dolaşa nihayet Hazer kıyılarına geldik. İran'ın Rivyerası burası. Marmara nire, Hazer nire... 
     Arabayla yolculuk biraz yorucu oluyor ama, gittiği memleketi de insan her tarafıyla tanıyor. 
     Yolculuğumuzun asıl çetin kısmı Tahran'dan sonra başlayacak. Günde on beş, bazen on yedi saat gidiyoruz arabayla. Hazer kıyılarına gelince biraz yorgunluk çıkarmaya karar verdik. İran'ın en lüks otelleri Ramsar'da... Aradık taradık, onun da en lüksünü bulup, oraya indik. Gözü kör olsun konforun. İnsan, denize doğru açılmış geniş bir terasla şıkır şıkır bir banyo, tertemiz yumuşak bir yatak bulunca şöyle uykulu bir gerinmeyle nasıl da rahatlıyor. Nasıl olsa bundan sonra köylerde, hanlarda, arabanın içinde kalacağız... 
     
     Burada en ucuz şey havyar. Türk parasıyla on kağıdı bastırdın mı, patlayıncaya kadar havyar yiyorsun. Merak ettim kilosunu sordum. Yüz on lira mı, yüz yirmi lira mı neymiş. Türkiye'de bilmiyorum ama, herhalde bin kağıttan aşağı değildir. 
     Havyar, votkayla buz gibi bira ve Hazer... 
     
     Türkiye'de, Gümüşhane'den, Erzurum'a gelirken yolda bir köylü cenazesi görmüştük. Uzun, dört köşe, sandıkımsı bir tabut Dört kişi girmiş altına, arkasında beş on köylü. Birinin elinde kazma kürek, birinin elinde mezarın üstüne dikecekleri tahta parçası... Vakit ikindiyi geçmiş, dağların gölgeleri düşmüş yollara... Yanımızdan hayaletler gibi ağır ağır yürüyüp gittiler. 
     
     İran'da da, dağlardan kıvrıla döne Erdebil'den Astra'ya giderken, iki atlıya rastladık. Atları yedeklerine almışlar, yaya yürüyorlardı. Atlardan bir tanesinin üstünde, sedye gibi bir tahtanın üstüne yatırılıp, renkli bezlerle iyice örtülüp sarılmış bir cenaze vardı. 
     Türkiye'de olsun, İran'da olsun kuytu köşelerde, dünyadan habersiz, çileli bir hayat yaşadıkta sonra ölüp giden fakir fukara insanlardı bunlar... 
     Güzel elbiseler giyemeden, otomobillerde gezemeden, eğlenmeden, gülmeden, nasırlı elleri, fersiz gözleriyle iki kemik pirzolaya hasret yaşar ve ölürlerdi. Ne Ramsar'dan haberleri vardı, ne Suadiye kıyılarından, ne Nice'den, ne Florida'dan... 
     Oysa ne kadar da çoğunluktaydılar. 
     
     Onları kurtarmak, onlar için bir şeyler yapmak onları da mutlu ve insanlık haysiyetiyle, insan olmanın kıvancı içinde görmek için, elinden geldiğince savaşmayan bir insan ne kadar iyi yaşamış olursa olsun insanlığını tadamaz, insan olduğunun kıvancına varamaz gibi geliyor bana... 
     Havyarmış, Hazer deniziymiş, lüks otelmiş, ne çıkar bunlardan... 
     
     Hala gözlerimin önünden, Anadolu yollarında gördüğüm sandıkımsı tabutla, İran dağlarında rastladığım at üstündeki alacalı bulacalı bezlere sarılmış ölüler geçiyor. 
     
     Hani zengin dekorlu, renkli, fiyakalı filmler vardır ki, içlerinde cinayetler işlenir, kötülükler yapılır. Dünyayı gezdikçe böyle bir film seyrediyormuş gibi oluyorum. 
     Deniz kıyıları, villalar, lüks oteller, şıklıklar ve sonra bunların arkasında sefil, perişan sürünüp ölenler... 
     Ucuz havyarı istediğim gibi yiyemedim. Dünyanın bugünkü halinden kendi payıma düşen utanç, usul usul boğazımı sıkıyor gibiydi. 
     ------------ 
     Not 37 yıl önce yazılmış bir yazı... "Kopuk Kopuk"tan... 
     
     







Hazer kıyılarında 


Son hamle Çiller’den 


ABD’nin olası Kıbrıs rolü 


Erken seçim ve yurtdışındaki görüntümüz 


Ulaşılamayacak hedeflere koşmayalım 


Sanki bugün seçim olsa... 


MHP’den 3 Kasım çağrısı 


Yorgun Kitaplar Mahallesi’nde... 


20 yıl sonra temmuz gene "sıcak" mı geçecek 


Baskın seçim ekonomiyi sallayacak 


</TEXT>
</DOC>
