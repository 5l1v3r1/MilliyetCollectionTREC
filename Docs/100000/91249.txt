<DOC>
<DOCNO> 91249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/son/sonspo06.html </URL>
<DATE> 2002/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Eriksson "Daha iyisini yapabilirdik" 
</HEADLINE>
<TEXT>

     17. Dünya Kupası'nda, çeyrek finalde Brezilya'ya yenilerek bir kez daha Dünya Kupası düş kırıklığı yaşayan İngiltere'nin, İsveçli teknik direktörü Sven-Goran Eriksson, ''Daha iyisini yapabilirdik'' dedi. 
     Ronaldinho'nun kırmızı kartla çıkmasından sonra, 10 kişi kalan Brezilya karşısında daha iyi oynamaları gerektiğini ifade eden İsveçli teknik adam, ''Ancak, bunun için çok geç oldu. Çünkü fazlasıyla yorulduk. Brezilya, topa çok iyi sahip olan bir ekip. Aramızdaki fark bu. Bizden daha iyiydiler'' diye konuştu. 
     Dünya Kupası'ndan çok şey öğrendiklerini ifade eden Eriksson, genç kadrolarının büyük deneyim kazandığını ve ileride çok daha iyi olacaklarını sözlerine ekledi. 
     Son dönemde, en son 1990 Dünya Kupası'nda yarı final oynayan İngiltere, katılmadığı ABD-94'den sonra, Fransa-98'de Arjantin'e 2. tur, bu kupada da Brezilya'ya çeyrek finalde yenilerek düş kırıklığı yaşadı. Brezilya, İngiltere'ye, kupa tarihinde 1958, 1962 ve 1970'den sonra 4. randevuda da üstünlük sağlamayı başardı. 
     





</TEXT>
</DOC>
