<DOC>
<DOCNO> 94741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/son/sontur45.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş paylaşılamıyor... Bayar da partisine davet etti.. 
</HEADLINE>
<TEXT>

     Demokrat Türkiye Partisi DTP Genel Başkanı Mehmet Ali Bayar, Devlet Bakanı Kemal Derviş'i partisine katılmaya çağırdı. 
     Bayar, CNN Türk Televizyonu'nda katıldığı bir programda, yöneltilen bir soru üzerine daha önce Derviş'i partisine davet ettiğini bildirdi. Bu çağrıdan sonra bu konuda Derviş'le herhangi bir görüşmesinin ya da Derviş'in bir talebinin olmadığını söyleyen Bayar, yaşanan bu süreçte Derviş'in siyasetin en önemli "joker"lerinden biri olduğunu vurguladı. 
     Bayar, Derviş'in partiye katılmayı kabul etmesi ve DTP'nin genel başkanlığını istemesi durumunda tavrının ne olacağının sorulması üzerine de, "DTP'nin genel başkanıyım. 
     Bu partinin kadroları ve bir felsefesi var, örgütü ve yapısı var. Öncelikle Sayın Derviş'in bu partide siyaset yapıp yapmayacağını göreceğiz. Demokrasi, serbest piyasa, Türkiye'nin yarınları en önemli eksen. Burda buluşan herkesle siyaset yapmaya hazırım" diye konuştu. 
     Parlamentonun işlevini tamamladığını, hükümetin de fiilen bittiğini ancak şeklen varolduğunu kaydeden Bayar, "Şimdi yeni jokerler, yeni siyaset aktörleriyle yeni bir Türkiye'yle yarınların Türkiyesi'ne bakmak gerekiyor" dedi. 
     Bayar, bu tür krizlerin çözümleri de ürettiğini söyledi. 
     Bayar, seçim tarihiyle ilgili bir soru üzerine DTP'nin yarın yapılacak bir seçime bile hazır olduğunu söyledi. 
     Bayar, "Bizim için bir şey fark etmiyor. Yarın seçim olsa biz hazırız. Benim gördüğüm, şartlar ve olayların gelişi açısından seçimin en erken nisanda olacağı. Yalnız Türkiye, seçim zeminine girmiştir" dedi. 
     





</TEXT>
</DOC>
