<DOC>
<DOCNO> 53086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/19/son/sonspo17.html </URL>
<DATE> 2001/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalyaspor Teknik Direktörlüğü'ne yeni bir isim... 
</HEADLINE>
<TEXT>

     Hüseyin Kalpar'ın istifasıyla boşalan Antalyaspor teknik direktörlük görevine, Mehmet Ali Öztürk getirildi. 
     Antalya Büyükşehir Belediyesi ve Antalyaspor A.Ş Yönetim Kurulu Başkanı Bekir Kumbul, düzenlediği basın toplantısında, kulübün içinde bulunduğu ekonomik sıkıntılar nedeniyle istifa eden teknik direktör Hüseyin Kalpar'ın yerine, Mehmet Ali Öztürk'ün getirildiğini bildirdi. 
     Kalpar'ın istifasıyla teknik direktörlük görevine getirilen Mehmet Ali Öztürk ile ''Antalyaspor'da yeni bir sürecin başladığını'' belirten Başkan Kumbul, tüm kulüplerin ekonomik sıkıntı içinde bulunduğunu belirtti. 
     Antalyaspor A.Ş'nin de ekonomik sıkıntı içinde bulunduğunu anlatan Kumbul, şunları söyledi 
     ''Kendi insanımız olan Öztürk'e kulubün içinde bulunduğu durumu anlatarak, takımın başına geç dedik. Antalyaspor'da, Öztürk ile birlikte yeni bir süreç başlıyor. Sayın Kalpar'dan kalmasını istedik ama o futbolcular arasında inandırıcılığını kaybetmeye başladığını ve artık birşeyler veremeyeceğini söyledi. Sevdiğimiz bir teknik direktördü.'' Antalyaspor'un içinde bulunduğu kriz ortamından kurtulacağını savunan Başkan Kumbul, ''Bu krizi, umudumuzu yitirmeden, tüm kent el ele vererek aşmalıyız. Bugünlerde birlik ve beraberliğe eskisinden daha çok ihtiyacımız var. Antalya'da hiç kimse kulübün kötüye gitmesini istemez. Takıma herkes, tüm Antalyalılar destek vermeli'' dedi. 
     Antalyaspor A.Ş'nin ''kıt kanat koşullarda bir şeyler yapmaya çalıştığını'' ifade eden Kumbul, Antalya'dan kazanan şirketlerin ve işadamlarının da kulübe katkı sağlamaları gerektiğini belirtti. 
     ''Süper Lig'de oynamanın bir bedeli var'' diyen Kumbul, Digitürk'ün sürdürdüğü naklen yayınlardan oluşturulan havuz parasından, yeterli miktarda yararlanamadıklarını söyledi. Kulüplerin tümünün de bu havuzdan yeteri miktarda para alamamaktan yakındıklarını öne süren Kumbul, konuşmasını şöyle sürdürdü 
     ''Digitürk'ün, doları 750 bin lira olarak sabitlemesine rağmen, havuzdan yeterli miktarda ödeme yapılamıyor. Bundan tüm kulüpler rahatsız. Kulüpler Birliği yöneticileri Havuzdan vazgeçelim 
     diyorlar. Geçmişten gelen alacaklarımızı alamadık. Bunun yanında Digitürk'ten de yeterli miktarda yararlanamadık. Ülke ekonomisindeki kriz de kulüplere yansıdı. Kendi yağımızla kavrulacağız ancak bu süreci az yarayla atlatmalıyız.'' 
     
     Bu sezon 3. hoca 
     Süper Birinci Lige Cezmi Turhan ile başlayan Antalyaspor, peşpeşe alınan farklı yenilgiler sonucunda kan değişikliğine gitmişti. 
     Turhan'dan boşalan göreve Hüseyin Kalpar getirilmişti. Kalpar'ın gelişiyle birlikte Antalyaspor da alt sıralardan kurtulup orta sıralara yükselmişti. 
     Kulüpte ekonomik sorun nedeniyle futbolculara uzun süre alacakları, maç başı primler ile transfer taksitlerinin ödenmemesi üzerine kötü gidiş yeniden başlamış ve teknik direktör Kalpar, Antalyaspor'un kendi saha ve seyircisi önünde Beşiktaş'a 4-1 yenilmesinden sonra bugün istifasını açıklamıştı. 
     






</TEXT>
</DOC>
