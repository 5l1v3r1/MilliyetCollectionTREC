<DOC>
<DOCNO> 70965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/05/son/sonspo23.html </URL>
<DATE> 2002/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulusoy'dan şike yorumu "Medya tarafından çarpıtılan linç girişimi" 
</HEADLINE>
<TEXT>

     Futbol Federasyonu Başkanı Haluk Ulusoy ve yönetim kurulu üyeleriyle, Merkez Hakem Kurulu MHK Başkanı Bülent Yavuz ve kurul üyeleri, son günlerde ''Şike çetesi'' iddialarıyla sıkıntılı günler geçiren, Birinci Süper Lig'de görev yapan hakemlere, moral amacıyla yemek düzenledi. 
     Polat Renaissance Oteli'ndeki basına kapalı yemeğin ardından hakemlere yönelik bir konuşma yapan Futbol Federasyonu Başkanı Haluk Ulusoy, futbolun bir hatalar oyunu olduğunu ve bu hataların ''Öngörülmeyen hatalar'' olduğunu belirterek, ''TV kanalları, iki gözü ile gördüğüne karar veren insanların onlarca kararından sadece birinin tartışmasını haftalarca yapabilmekte, hata yapan insanı acımasızca eleştirip yargılamakta ve sonunda idam etmektedir'' dedi. 
     Her camiada kötülerin bulunabileceğini, ancak bunun, o camianın tamamını kötü yapmayacağını ifade eden Ulusoy, medyanın bu yöndeki eylem ve davranışlarının ''Cinnet'' boyutuna vardığını kaydetti. 
     Ulusoy, şöyle devam etti 
     'Son günlerde ortaya çıkan ve bir kısım medya tarafından çarpıtılarak tüm camiaya ve hatta tüm futbol ailesine sirayet ettirilmek istenen bir linç girişimini üzülerek izliyoruz. Sizler, taraftarla bütünleşen bir büyük temaşanın taraftarı olmaya yegane unsurusunuz. Görev yaparken yalnız başınasınız. Bu yalnızlığınızda, içinizde vicdanınızın sesi, yüreğinizde cesaretiniz ve arkanızda bizlerin varlığını daima hissedin.'' 
     
     "İzin vermeyeceğiz" 
     Haluk Ulusoy, kendileri ve daha önce görev yapan futbol yöneticilerinin, büyük özveriler ve kaynaklarla Türk futbolunu Avrupa'da ilk 8'e, dünyada ise ilk 32 takım arasına soktuklarını, Balkan Şampiyonluğu'nun başarı kabul edildiği Türkiye'de UEFA ve Süper Kupa şampiyonu bir takım yarattıklarını söyledi. 
     Uluslararası alanda elde edilen bu başarılarla 8 hakemlik FIFA kontenjanı elde ettiklerini ve 'Top klas'', ''First klas'' statüsünde Türk hakemi yaratmanın eşiğine geldiklerini vurgulayan Ulusoy, ''Ancak biz, reyting uğruna, tiraj uğruna infiale katıldık ve kendi eserimizi kendi elimizle yıktık'' dedi. 
     Ulusoy, hiç kimsenin hakemlik camiasını ayaklar altına almasına, bu koca camiaya zarar vermesine ve bu büyük eseri yıkmasına izin vermeyeceklerini de belirterek, toplumun her kesiminde ve özellikle medyanın içinde yer alan tüm bireylerden katkı ve sağduyu beklediklerini ifade etti. 
     
     Yöneticilere ve futbolculara uyarı 
     Ulusoy, futbolun bekası hususunda federasyon başkanı olarak hiç endişe duymamasının dayanağının da hakemler olduğunu dile getirerek, ''Bu lig, geçmişte olduğu gibi bugün ve gelecekte de sizlerin başarıları ile tamamlanacaktır. Federasyon başkanı olarak üzerinizdeki baskı arttıkça, sizlerin değerlerine sahip çıkmakta daha titiz davranacağımızı bilin'' dedi. 
     Kulüp yöneticileri ve futbolculara, hakemlere karşı tavırlarında daha özenli olmaları, aksi takdirde istisnasız en katı cezanın, ilgilisi hakkında ivedilikle verileceğinin hatırlatıldığını kaydeden Haluk Ulusoy, ''Herhangi bir müsabaka sonucundan şüphe duyan varsa derhal bize gelsin. Yasa ile bu konuda görevli ve yetkili federasyonumuz, her türlü şüphenin takipçisi olacaktır. Doğru yoldan sapan hiç kimse cezasız kalmayacaktır'' diye konuştu. 
     Suçu sabit olana kadar herkesin masum olduğunun, ceza hukukunun en temel ilkesi olduğunu vurgulayan Ulusoy, konuşmasını şöyle sürdürdü 
     ''Bugün haklarında adli soruşturma yürütülen ve sanık durumunda bulunan hakemlerimizin, yüce Türk adaleti önünde aklanmasını diliyor ve umuyoruz. Ancak geçmişte olduğu gibi, bugün ve gelecekte de genel ahlak kurallarına ve özel spor ahlakına aykırı davranmış ve hatta aykırı davranmaya tevessül etmiş bulunanlara karşı da yasadan aldığımız yasal yetkinin sonuna kadar kullanılmasına ve hiç taviz vermeden en sert tepki verilmeye devam edilecektir.'' 
     






</TEXT>
</DOC>
