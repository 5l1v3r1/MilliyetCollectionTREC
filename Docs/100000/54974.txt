<DOC>
<DOCNO> 54974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/01/guncel/agun.html </URL>
<DATE> 2001/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Namus kurbanı bebek sır oldu 
</HEADLINE>
<TEXT>

Beş yıl önce kızının yasak ilişki sonucu doğurduğu bebeği diri diri gömdüğünü itiraf eden cani anne, polise yeri gösterdi ama bebekten tek bir iz bulunamadı 
     ELVAN EZBER İstanbul 

     Beykoz'un Çavuşbaşı köyü tam 5 yıl önce işlenen korkunç bir cinayetle sarsıldı. Kızlarının yasak ilişki sonucu dünyaya getirdiği bebeği, diri diri toprağa gömerek öldürdükleri öne sürülen Parlak Ailesi polis tarafından gözaltına alındı. Ancak bu garip cinayet öyküsünde eksik olan öldürülen bebeğin cesediydi. Bebeğin gömüldüğü yerde herhangi bir ize rastlanmayınca adliyeye sevk edilen aile fertleri, serbest bırakıldı. 
     
Vicdan azabı ihbar ettirdi      Korkunç olay Çavuşbaşı köyünde oturan Emel Parlak'ın 18 , polise gönderdiği ihbar mektubuyla ortaya çıktı. Parlak, mektubunda ailesinin ablası Gülsen Parlak'ın dünyaya getirdiği bebeği, önce karda dışarı bıraktığını, ardından da diri diri toprağa gömerek öldürdüğünü yazdı. İhbar üzerine harekete geçen Asayiş Şube Cinayet Büro Amirliği ekipleri, baba Maksut, anne Hatice Parlak ile çocukları Gülsen, Aysen ve Turan Parlak'ı gözaltına aldı. 
     
Hamile olduğunu gizlemiş      Canavar anne Hatice Parlak, ifadesinde şunları söyledi "Kızım doğurunca, bebeği öldürmeye karar verdik. Onu soğuktan donarak ölmesi için dışarı bıraktık. Ancak sonra giderek bebeği aldım. Ormanlık alanda ağaç dibine elimle toprağı eşerek gömdüm." Bebeği gözleri önünde öldürülen Gülsen Parlak ise şöyle konuştu "Hamile olduğumu ailemden gizlemiştim ama her şey ortaya çıktı. Çok korkuyordum. Onlar ne dediyse kabul ettim." Parlak Ailesi, dün Beykoz Adliyesi'ne sevk edildi. 
     
Ceset bulunamazsa tutuklama olmaz...      Bu garip cinayetle ilgili olarak Avukat Cevat Vulaş şöyle konuştu "Bir kişi, 'çocuk doğurdum ve onu öldürdüm' diyorsa, polis, Adli Tıp yetkilileri ile birlikte gider ve söylenilen yerde çocuğun mezarını arar. Tüm aramalara rağmen mezar bulamazsa, bulununcaya kadar tutuklama olmaz. Ayrıca önce o çocuğu doğurduğunu ispatlaması gerekir. Doğumun bir belgesinin olması lazım. Doğduğu ispatlanamayan bir çocuğun, cesedi yoksa, öldüğünü nasıl ispat edeceksin 
     



 GÜNCEL 












</TEXT>
</DOC>
