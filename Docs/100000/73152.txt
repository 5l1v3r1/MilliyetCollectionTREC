<DOC>
<DOCNO> 73152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/18/ekonomi/eko04.html </URL>
<DATE> 2002/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Telsim’e rağmen üçüncü kuşak için geleceğiz... 
</HEADLINE>
<TEXT>

Motorola’nın altyapıdan sorumlu direktörü Jerry Chard, üçüncü nesil görüntülü cep telefonu için Türkiye’de yatırım yapmaya hazır olduklarını, Telsim sorununun bu konuyla ilgili olarak kendilerine engel olmayacağını belirtti 
     ŞÜKRÜ ANDAÇ 

     Dünyanın en büyük teknoloji fuarları arasında yer alan Hannover’deki Uluslararası CeBIT 2002 teknoloji fuarında bu yıl tanıttığı yedi değişik model cep telefonu arasında bir de üçüncü kuşak UMTS görüntülü cep telefonu bulunan Motorola firması, altyapı konusunda da hazır olduğunun sinyallerini verdi. 
     Motorola firmasının altyapıdan sorumlu direktörü Jerry Chard, "Motorola şu an için UMTS sistem altyapısını hangi ülkede olursa olsun kurmaya hazır. UMTS altyapısı için hazırlık yaptığımız bu ülkeler arasında Türkiye de var" dedi. Chard, Türkiye pazarı ile ilgili olarak ise su açıklamayı yaptı 
     "Şu an için Türkiye pazarında Telsim ile sorun yaşamamız herhangi bir yatırım yapmamıza engel değil. Bizim Türkiye’ye altyapı yatırımı yapmamız için iki ana neden var. Bunlardan birincisi şu ben ülkenizde bulundum ve gerçekten çok şaşırdım. Çünkü Turkiye’de her yerde, neredeyse herkes cep telefonuyla konuşuyor. Bu yüzden de sizin ülkeniz bizim için geleceği olan ve yatırım yapabileceğimiz bir ülke." 
     
     Teknoloji takibiniz iyi’ 
     Chard konuşmasına şöyle devam etti 
     "Türkiye’yi öne çıkaran ikinci neden ise, teknolojiyi çok yakından takip etmeniz ve neredeyse çoğu Avrupa ülkesinden hızlı uygulamanız. Bu da bizim size Avrupa ülkelerinden farklı bakmamızı sağlıyor." 
     Chard ayrıca Turkiye ile ilgili konuşmasına şöyle devam etti 
     "Biz UMTS altyapısı ile ilgili olarak ülkenizde her operatörle çalışabiliriz. Yalnızca Telsim ile çalışacağız diye bir şart yok. Elbette onlar da istediği herhangi bir şirketle çalışabilir." 
     Üçüncü nesil şebeke sisteminin maliyetleri ve şu an kurulu GSM sistemiyle uyumu konusuyla ilgili olarak da Chard şunları söyledi 
     "UMTS şebekesinin kurulması için ülke şartları, nüfus ve kapsama alanı herhangi bir maliyet vermemizi zorlaştırıyor. Ancak şunu söyleyebilirim, UMTS altyapısı için şu an GSM şebekesine sahip olan operatörler biraz daha sanslı. Çünkü yüzde 100’lük yatırımın yüzde 30’u halihazırda mevcut. Yani yenileme için kullanılabilir. UMTS altyapısı kuracak olan operatöre yalnızca yüzde 70’lik bir yatırım yapmak kalıyor." 
     
     Gelecek görüntüde 
     UMTS, yani görüntülü cep telefonlarının kullanımı için zamanın henüz erken olduğunu belirten Chard, "Çünkü bizce GPRS şu an için kullanılmaya başladı ve de yaygınlaşıyor. Maliyetler ve yeni sistemin yatırımları da düşünüldüğünde önümüzdeki 10 yıl içerisinde GPRS sisteminin daha yaygın kullanılacağını tahmin ediyoruz. Ancak UMTS sisteminin yatırımına başlamak için geç değil. Çünkü gelecek orada. Biz de bunları düşünerek fuarda ilk UMTS sistemi ile çalısan cep telefonumuzu tanıttık ve ilk olarak da burada test edip kullanıcılarla paylaştık" dedi. 
     



 EKONOMİ 



















</TEXT>
</DOC>
