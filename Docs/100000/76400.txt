<DOC>
<DOCNO> 76400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/son/soneko04.html </URL>
<DATE> 2002/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kredi kartı borcunu ödeyemeyenlerin sayısı 825 bin kişi... 
</HEADLINE>
<TEXT>

     Bankalardan kullandıkları tüketici kredisi ve kredi kartı borçlarını ödemedikleri ya da geç ödedikleri için "kara liste"ye alınanların sayısı, şubat ayı sonunda 825 bine kadar ulaştı. 
     ANKA'nın Merkez Bankası'ndan edindiği verilere göre, bankaların Merkez Bankası'na, Merkez Bankası'nın da toplu olarak tüm bankalara bildirdiği, tüketici kredisi ve kredi kartı borcunu ödemeyen ya da geç ödeyenlere ilişkin liste büyüyor. Listeye şubat ayında 10 bin 637'si kredi kartı borcunu ödemeyen, 199'u geç ödeyen, 1780'i tüketici kredisi borcunu ödemeyen, 184'ü ise geç ödeyen olmak üzere toplam 12 bin 800 yeni isim eklendi. Böylece, sözkonusu listedeki isimlerin sayısı, şubat ayı sonunda 824 bin 692'ye yükseldi. 
     Yılın ilk iki ayında "kara liste"ye alınanların toplam sayısı ise 39 bin 273 oldu. Krizin ardından hızla büyüyen sözkonusu listedekilerin sayısı, 2001 yılı sonunda 785 bin 419 olarak gerçekleşmişti. 
     BÜYÜK BÖLÜMÜ KREDİ KARTI BORÇLULARI Şubat ayı sonu itibariyle "kara liste"de bulunanların 602 bin 11'le en büyük bölümünü kredi kartı borçluları 
     oluşturdu. Bu kişilerin 393 bin 725'inin borcunu ödemeyenlerden, 208 bin 286'sının ise gecikmeli olarak ödeyenlerden oluştuğu bildirildi. Tüketici kredisi borçlularının sayısı ise 222 bin 681 oldu. Bunların 130 bin 902'sini borcunu ödemeyenler, 91 bin 779'unu gecikmeli olarak ödeyenler oluşturdu. LİSTEDEN ÇIKMAK ZOR Bankalar, Merkez Bankası tarafından hazırlanan sözkonusu listeyi, yeni kredi kartı ve bireysel kredi başvurularında referans olarak dikkate alıyorlar. Listede ismi yer alanların yeni kredi ve kredi kartı talepleri kabul edilmiyor. Listeden çıkmak için de borcunu hiç ödemeyenlerin beş yıl, geç ödeyenlerin ise üç yıl beklemesi gerekiyor. Merkez Bankası, bu süreden sonra sözkonusu kişilerin isimlerini listeden çıkarıyor. Ancak, Merkez Bankası'nın listeden çıkardığı isimleri, listeyi kendi veri tabanlarında da tutan bankaların çıkarma zorunluluğu bulunmuyor. Bu nedenle de kimi bankalar ismi bir kez bu listeye girenlere bir daha kredi kullandırmayabiliyor. 
     






</TEXT>
</DOC>
