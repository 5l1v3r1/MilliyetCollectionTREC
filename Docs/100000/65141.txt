<DOC>
<DOCNO> 65141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/31/yasam/yas05.html </URL>
<DATE> 2002/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Londra’da kara büyü’ dehşeti 
</HEADLINE>
<TEXT>

Doğaüstü güçler kazanacaklarına inanan kara büyücüler, kurban seçtikleri Afrikalı küçük bir çocuğu parçalayıp Thames’e attılar... 
     DIŞ HABERLER SERVİSİ 

     İngiltere’nin başkenti Londra’yı ikiye bölen ünlü Thames nehrinde 5-7 yaşlarında olduğu sanılan Afrika kökenli bir çocuğun parçalanmış cesedi bulundu. 10 günden uzun bir süredir suda olduğu anlaşılan çocuğun bir Afrika ayinine kurban gittiği sanılıyor. 
     Polis, katilin yakalanmasına yönelik bilgi sağlayacaklara 72 bin 500 dolar ödül vereceklerini açıklarken, Afrika ayinleri konusunda uzman Güney Afrikalı bilim adamı Hendrik Scholtz, çocuğun parçalanmış vücudundaki izlerin kendisinde, kurbanın bir ayin sırasında öldürüldüğü kanısını uyandırdığını söyledi. 
     
     Doğaüstü güçler adına 
     Scholtz, düzenlediği basın toplantısında, doğaüstü güçler kazanmak, politika ve iş hayatında başarılı olmak amacıyla insan kurban edilmesinin Afrika’da bir zamanlar yaygın bir gelenek olduğunu da hatırlattı. Londra polisi, Thames Nehri’nin güney kıyısında üzerinde Adekoye Jo Fola Adeoye yazılı beyaz bir kağıda sarılı yarısı yanmış yedi mum buldu. Yetkililer bu bulguların cinayetle ilgisi olabileceğini, soruşturmanın Belçikalı ve Alman yetkililerle temasa geçilerek derinleştirildiğini açıkladı. 
     



 YAŞAM 























</TEXT>
</DOC>
