<DOC>
<DOCNO> 91035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/son/sonspo31.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant, Almeyda ile Silva arasında bir seçim yapacak 
</HEADLINE>
<TEXT>

     Fenerbahçe Kulübü'nün, uzun süredir görüşmelerde bulunduğu Arjantinli futbolcu Matias Jesus Almeyda'nın transferi konusunda yarın bir karar vermesi bekleniyor. 
     Almeyda'nın transferinde son aşamaya gelindikten sonra, yüksek maliyeti nedeniyle kararsız kalan sarı-lacivertli kulübün yöneticilerinin, bu akşam İstanbul'a gelecek olan teknik direktör Werner Lorant ile yarın yapacakları toplantıdan sonra, transfer gündeminde yer alan Brezilyalı Gilberto Silva ve Almeyda arasında seçim yapacakları öğrenildi. 
     Önceki gün yurtdışına çıkan yöneticiler Sadettin Saran ve Hakan Bilal Kutlualp'ın, Silva'nın transferiyle ilgili bazı görüşmeler yaptıkları öğrenildi. 
     Alman çalıştırıcının listesinde yer alan Erhan Albayrak'ın transferi konusunun da, Lorant'ın yöneticilerle yapacağı görüşmeden sonra netlik kazanacağı öğrenildi. 
     Öte yandan, yeni sezon hazırlıklarına 24 Haziran Pazartesi gününden itibaren başlayacak sarı-lacivertli futbolcular, Almanya'da yapılacak ilk etap kampı öncesinde, Acıbadem Hastenesi'nde sağlık kontrollerinden geçecek. 
     Öte yandan Fenerbahçe Sportif Hizmetler Sanayii ve Ticaret A.Ş.'nin hisselerinin bir bölümünün halka arzıyla ilgili çalışmalar sürüyor. 
     Kulüp başkanı Aziz Yıldırım, yönetim kurulu ve şirketleşmeden sorumlu üye Zeynep Sabancı, asbaşkanlar Osman Yalçın ve Murat Özaydınlı, şirket hisselerinin yüzde 15'inin halka arzında aracı kurum olarak düşünülen Yapı Kredi Yatırım'ın yetkilileriyle kulüp binasında biraraya geldi. 
     Daha önce de aynı kurumun yetkilileriyle sık sık görüşen yöneticilerin, piyasalarla ilgili durum değerlendirmesi yaptıkları öğrenildi. 
     





</TEXT>
</DOC>
