<DOC>
<DOCNO> 55542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/04/son/sontur11.html </URL>
<DATE> 2001/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer'den net yanıt ''Irak'a harekat istemiyoruz'' 
</HEADLINE>
<TEXT>

     Cumhurbaşkanı Ahmet Necdet Sezer, Filistin'deki son gelişmelerden kaygı duyduklarını belirterek, her iki tarafa da serinkanlı davranmalarını önerdiklerini söyledi. 
     Sezer, Güney Afrika Cumhuriyeti'nin Ankara Büyükelçisi Lyttelton M.S. Mngqikana'yı, Çankaya Köşkü'nde kabul etti. Kabulde, Büyükelçi Mngqikana, Cumhurbaşkanı Sezer'e güven mektubunu sundu, sekreteryasını takdim etti. 
     Dışişleri Bakanlığı Müsteşar Yardımcısı Büyükelçi Sencer Özsoy'un da hazır bulunduğu kabulde, Sezer, Büyükelçi Mngqikana ve sekreteryasıyla anı fotoğrafı da çektirdi. 
     Öte yandan Sezer, kabul öncesinde gazetecilerin çeşitli konulardaki sorularını yanıtladı. 
     Sezer'e yöneltilen sorular ve yanıtları şöyle 
     Soru Filistin konusunda kaygılı mısınız 
     Sezer Tabii kaygılıyız. Her iki tarafın da güç kullanmasından, şiddet eylemlerinden kaygı duyuyoruz. Bu kaygımızı da iletiyoruz. 
     Gerek İsrail, gerek Filistin tarafına serinkanlılıkla davranmalarını öneriyoruz. 
     Soru Türkiye'nin farklı bir arabuluculuk rolü üstlenmesi söz konusu mu 
     Sezer Bu aşamada öyle bir durum söz konusu değil. Ben, bugün veya yarın, Mısır Cumhurbaşkanı Sayın Hüsnü Mübarek ve Ürdün Kralı Sayın Abdullah ile telefon görüşmesi yapmayı düşünüyorum. 
     Soru ABD Dışişleri Bakanı Colin Powell, yarın Türkiye'ye gelecek. 
     Ziyaret sırasında Irak'ın da gündeme gelmesi bekleniyor. Bir değerlendirmeniz olacak mı 
     Sezer Her zaman söylediğimizi tekrarlıyoruz Irak konusunda bir Amerikan harekatı olmasını istemiyoruz. Ancak, Sayın Powell'ın ne diyeceğini bilmiyorum. 
     Soru Kıbrıs'ta görüşmeler var... 
     Sezer Sayın Denktaş ile Klerides'in görüşmesini olumlu ve ileri bir adım olarak destekledik. Bugün yapılan görüşmeler sonunda, bu yüz yüze görüşmelerin Ocak ayında da devam edeceğini öğrendik. Bunu mutlulukla karşılıyoruz. Umuyorum ve diliyorum ki, bu görüşmeler sonucunda her iki toplumun hak eşitliğine dayalı, yeni bir ortaklık anlayışına dayalı, kalıcı bir barışın temelleri atılır. 
     Soru Hükümet, Avrupa Güvenlik ve Savunma Kimliği konusunda bir karar değişikliğine gitti. Bunun da olumlu ve yapıcı bir adım olduğu belirtiliyor... 
     Sezer Bir karar değişikliğine gitmedi. Başlangıçtan beri izlenen politikayı devam ettirdi. 1999 yılı sonunda yapılan zirvede, bu kararları belirledi ve bu yönde kazanımlarını sağladı. Onun dışında bir politika değiştirmesi söz konusu olmadı. 
     Soru Avrupa Ordusu'nun, Kıbrıs ve Yunanistan ile olan sorunlara karışmayacağı yönünde alınan güvence yeterli mi 
     Sezer Yeterli. 
     






</TEXT>
</DOC>
