<DOC>
<DOCNO> 84867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/19/yasam/ayas.html </URL>
<DATE> 2002/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Van Gölü, GAP’ın canavarı çıktı 
</HEADLINE>
<TEXT>

Prof. Aykut Barka, ölümünden hemen önce bir önemli çalışmaya daha imza attı "Van Gölü 75 metre daha yükselirse, GAP’ta hayat biter .." 
     ÖNAY YILMAZ İstanbul 

     17 Ağustos 1999 depremiyle tanıdığımız ve beyin kanaması nedeniyle kaybettiğimiz ünlü jeolog Prof. Dr. Aykut Barka’nın, Van Gölü Canavarı’nın esrarını çözdüğü ilginç bir araştırması ortaya çıktı. 
     Prof. Barka araştırmasında, Van Gölü’nün volkanik bir alanda yer aldığını ve dipteki çatlaklardan sürekli gaz çıktığını belirterek, canavara benzetilen su fışkırmalarının nedenini de bu gaz fışkırmalarına’ bağlıyor. Ancak Aykut Barka, bu çalışmasında aslında Van Gölü’nün, GAP’ın canavarı’ olabileceğini de ortaya koyuyor. Çünkü Barka’nın senaryosuna göre, bu zincirleme reaksiyonu önce GAP tetikliyor’. GAP’ın bölgede yarattığı Akdeniz iklimi, bol yağışla kapalı bir göl olan ve hiçbir yere çıkışı olmayan Van Gölü’nün sularını giderek yükseltiyor. 
     
     Tehlike cidden büyük 
     Bu su yükselmesinin aktif fay hareketlerine bağlı olmadığını da belirleyen Prof. Barka, bu olayın tamamen meteorolojik özellikler içerdiğini kaydediyor. Çalışmasında, Van Gölü’nün suyunun bugüne kadar 75 metre yükseldiğini hatırlatan Prof. Barka, yükselmenin 150 metreye çıkması halinde suların sırtı aşarak Dicle Nehri’ni besleyen Botan Nehri’ne akacağı uyarısında bulunuyor. 
     Böylece Van Gölü’nün tuzlu ve sodalı sularının GAP barajlarının kaynağı Dicle’ye ulaşacağını söyleyen Barka, bitkileri kurutan ve canlı yaşamına izin vermeyen suların bölge için büyük tehlike oluşturacağına dikkat çekiyor. 
     
     



 YAŞAM 














</TEXT>
</DOC>
