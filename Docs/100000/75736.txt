<DOC>
<DOCNO> 75736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/01/spor/spo04.html </URL>
<DATE> 2002/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor pusuya yattı 
</HEADLINE>
<TEXT>

     ÇAYKUR Rizespor galibiyetiyle rahat bir nefes alan Trabzonspor gözünü Galatasaray ile oynayacağı erteleme maçına çevirdi. Teknik Direktör Briegel, UEFA Kupası hedefine ulaşabilmek için Galatasaray karşısında da üç puan almaları gerektiğini söyledi, "Zor bir maç olacak. Ancak iyi konsantre olursak istediğimizi alabiliriz" dedi. 
     KAPTAN Hami, bu sezon taraftarlarını çok üzdüklerini belirtti, "Galatasaray maçını onlar için oynayacağız. Galip gelerek tırmanışımızı sürdüreceğiz" diye konuştu. Bu arada Bordo - Mavili takımda sakatlıkları bulunan Bushi, Jarro, Erman ve Cem idmana katılmazken, Markov düz koşu yaptı. Markov’un çarşamba günü oynayabileceği bildirildi. 
     
     Boşat’a büyük öfke 
     TRABZONSPOR yönetimi, Rizespor maçı sonrası hakem Muhittin Boşat’ı adeta topa tuttu. Asbaşkan Ömer Gürsoy, Boşat’ın haksız bir penaltı verdiğini savundu, "Az daha kaderimizle oynuyordu. Eğer puan kaybetseydik baş sorumlusu Muhittin Boşat olacaktı. Futbol Federasyonu ve MHK ne derse desin, hakemler verdikleri kararlarla takımların kaderiyle oynuyorlar. Artık bu olumsuz tavırlar bir kenara bırakılsın" diye konuştu. 
     



 SPOR 

























</TEXT>
</DOC>
