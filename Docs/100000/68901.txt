<DOC>
<DOCNO> 68901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/22/dunya/dun03.html </URL>
<DATE> 2002/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD’den Irak’a blokaj darbesi 
</HEADLINE>
<TEXT>

     DIŞ HABERLER SERVİSİ 

     ABD’nin Irak’a karşı harekete geçeceği yolundaki iddiaları güçlendiren bir gelişme de BM’de yaşandı. BM Irak Program Ofisi, ABD’nin, Irak’ın insani yardım programı çerçevesinde imzaladığı 5.32 milyar dolarlık sözleşmeyi bloke ettigini açıkladı. 
     BM yetkililerinin verdiği bilgiye göre, bloke edilen sözleşmelerin 4.62 milyar dolarlık bölümü insani yardım, 703 milyon dolarlık bölümü ise sanayi malzemesiyle ilgili sözleşmelerden oluşuyor. 
     Irak’ın insani yardım programı çerçevesinde imzaladığı sözleşmelerin, BM yaptırımlar komitesi tarafından onaylanması şartı bulunuyor. Güvenlik Konseyi üyesi 15 temsilciden oluşan komitenin her üyesi tek başına sözleşmeleri bloke edebiliyor. 
     ABD’nin, Irak’ın satın alacağı malların bir kısmını, çifte amaçlı oldukları ve kitle imha silahları yapımında kullanabilecekleri iddiasıyla bloke ettiği biliniyor. 
     Güvenlik Konseyi’nin kabul ettiği karar çerçevesinde Irak, BM denetiminde olmak kaydıyla petrol satarak gıda maddesi satın alıyor. Satılan petrolün bedeli bir emanet hesabında toplanıyor ve ödemeler yine BM denetiminde, bu hesaptan yapılıyor. BM Irak Ofisi, Bağdat’ın geçen yıl 11 milyar dolarlık petrol sattığını açıklamıştı. 
     



 DÜNYA 













</TEXT>
</DOC>
