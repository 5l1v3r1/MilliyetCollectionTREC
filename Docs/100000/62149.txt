<DOC>
<DOCNO> 62149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/14/spor/ykobal.html </URL>
<DATE> 2002/01/14/ </DATE>
<TIME>  </TIME>
<AUTHOR> YUSUF KOBAL  </AUTHOR>
<HEADLINE>
Takım olmak 
</HEADLINE>
<TEXT>

     Fenerbahçe’nin yeni teknik direktörü Lorant aslında çok da karmaşık bir düzene geçiş yapmadı. Kendisinden önce Mustafa Denizli, takımı 3-5-2 oynatıyordu, Lorant da aynı sistemi uyguluyor. Oyuncu seçiminde de öyle aman aman farklılıklar yok. Sadece adam adama katı markaj uygulaması Alman hocanın ideolojisine ters, hepsi o kadar... 
     Spartak Moskova, Rusya’da bir ay önce şampiyonluğunu ilan eden, şimdi de yeni sezona hazırlanan dişli bir takım. Fenerbahçe ile benzeşen yönü Şampiyonlar Ligi’nde iki puanla grupta sonuncu kalmış olması. Bir de Denizli’nin Fenerbahçesi’ni anımsatan rakibin bildik ve önemli oyuncularını adım adım takip ettiren özelliği... Fenerbahçe, Antalya kampına kadar olan tepki antrenmanlarının yorgunluğunu hissetmeye başladı. Fenerbahçe’nin alacağı sonuçlarla kaderi doğru orantılı olan Lorant’ın bu takıma ne katacağı geldiği günden bu yana merak konusu. Alman hocanın disiplin anlayışı ve Oğuz Çetin’in İstanbul’da verdiği antrenmanlar bu aşamada sadece şu tespite izin veriyor Fenerbahçe uzun süredir yaşamadığı tarzda takım özelliğine büründü. 
     Sahada didinen, direnen ve fiziğini ortaya koyan futbolcuların görüntüsü ligin ikinci yarısı için değişik bir Fenerbahçe’nin ipuçlarını sunuyor. Sarı - Lacivertliler kişilerin performansına dayalı anlayıştan hızla uzaklaşıyor. Spartak Moskova’ya dün gece kupayı bırakan Fenerbahçe’nin oynadığı üç hazırlık maçındaki yeni anlayışı, disiplini ve hırsıyla lige eskisinden daha farklı bir görüntüde gireceği apaçık ortada... 
     



 SPOR 




















</TEXT>
</DOC>
