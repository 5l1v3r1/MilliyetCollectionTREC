<DOC>
<DOCNO> 72614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/son/sontur04.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Akbank şubesini soyan iki soyguncu yakalandı 
</HEADLINE>
<TEXT>

     İstanbul'da Akbank Gayrettepe Şubesi'nde silahlı soygun gerçekleştirdiği belirtilen Hikmet Doğramacı ile Murat Bayram, yurtdışına gitmek isterlerken, Kırklareli'nin Babaeski İlçesi'ne bağlı Alpullu Beldesi'nde yakalandılar. 
     İl Jandarma Komutanlığı'na gelen ihbarda, İstanbul'dan Romanya'nın Bükreş kentine giden 31032 sefer sayılı yolcu treninde şüpheli kişilerin olduğu bildirildi. 
     İhbar üzerine tren Alpullu beldesindeki tren istasyonunda polis ve jandarma tarafından arandı. Aramada, İstanbul'daki Akbank Şubesi'nden silahlı soygunu gerçekleştirdikleri bildirilen Hikmet Doğramacı ile Murat Bayram ele geçirildi. 
     Sanıkların üzerinde yapılan aramada, 37 milyar 410 milyon 250 bin lira ile 19 bin 405 ABD doları bulundu. Ayrıca soygunda kullandıkları 2 tabanca da ele geçirildi. 
     Sanıklar, Alpullu'daki işlemlerin tamamlanmasından sonra İstanbul'a gönderildiler. 
     
     Afla çıkmışlar 

     İstanbul'da, Akbank Gayrettepe Şubesi'nde silahlı soygun gerçekleştirmek suçundan aranan Hikmet Doğramacı 32 ve Murat Bayram'ın 46 ilk sorgularında suçlamayı kabul ettikleri bildirildi. 
     Kırklareli Valiliği'nden yapılan açıklamaya göre, İstanbul'dan Romanya'nın Bükreş kentine giden trende yakalanan sanıklar, ilk sorgularında suçlamayı kabul ederek, soygunu nasıl gerçekleştirdiklerini ayrıntılı olarak anlattıkları bildirildi. 
     Sanıklarla birlikte ele geçirilen 2 tabancadan birisinin bankadaki güvenlik görevlisinden gasp edildiği, diğerinin ise soygunda kulanıldığı belirlendi. Sanıkların tabancalarında ve yanlarında 32 adette mermi de ele geçirildi. 
     Banka soyguncusu suçuyla yakalanan Murat Bayram'ın daha önce bir kuyumcu dükkanından gasp yapması nedeniyle cezaevine konulduğu ve 2001 yılında Şartla Tahliye Yasası'ndan yararlanarak, tahliye olduğu anlaşıldı. Hikmet Doğramacı'nın da gasp suçundan aynı cezaevinde kaldığı ve iki sanığın burada arkadaş oldukları da bildirildi. 
     İstanbul'dan gelen emniyet yetkililerine teslim edilen sanıkların, detaylı sorgulanmak üzere İstanbul Emniyet Müdürlüğü'ne götürüldükleri bildirildi. 
     
     Almanya'dan gelmiş 

     Kırklareli'nin Babaeski İlçesi Alpullu Beldesi'nde yakalanan Hikmet Doğramacı'nın 32 , geçen pazar günü Almanya'dan İzmir'e geldiği, bir gün sonra da soygunda kullanılan taksiyi alarak İstanbul'a gittiği öğrenildi. 
     Alınan bilgiye göre, Hikmet Doğramacı'nın Almanya doğumlu ve ilkokul mezunu olduğu, 1994 yılında İzmir Şoförler ve Otomobilciler Odası'na kayıt yaptırdığı belirtildi. Bekar olan Doğramacı'nın, geçen pazar günü Almanya'dan İzmir'e geldiği ve Pazartesi günü, soygunda kullanılan 35 T 5387 plakalı taksiyi alarak İstanbul'a gittiği öğrenildi. 
     Öte yandan, İzmir Asayiş Şube Müdürlüğü Gasp Büro Amirliği ekipleri tarafından gözaltına alınan taksici Murat Sağbilek'in, ifadesinin ardından serbest bırakıldığı belirtildi. Olayla bir ilgisi bulunmadığı kaydedilen Sağbilek'in, Doğramacı ile annesinin kiracısı olmasından dolayı tanıştıkları bildirildi. 
     






</TEXT>
</DOC>
