<DOC>
<DOCNO> 88616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/08/siyaset/siy03.html </URL>
<DATE> 2002/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş’i bekleye bekleye öldük 
</HEADLINE>
<TEXT>

DSP Milletvekili Perihan Yılmaz, Derviş’e, "Bakanım, sizi bekleye bekleye öldük. Artık DSP’ye geçin, gelin aramıza" dedi 
     GÜNSELİ ÖNAL Ankara 

     Devlet Bakanı olduğu ilk günlerde Başbakan Bülent Ecevit’in DSP’ye davetini kabul etmeyen Kemal Derviş’e ikinci davet DSP İstanbul Milletvekili Perihan Yılmaz’dan geldi. 
     Derviş, ÖTV yasası görüşmeleri sırasında Genel Kurul’a geldi. Bu sırada Derviş’i gören Yılmaz, eliyle "gel, gel" diyerek DSP sıralarına çağırdı. Yılmaz, heyecandan tokalaşmayı unuttuğu Derviş’e, "Bakanım, sizi bekleye bekleye öldük. Artık DSP’ye geçin, gelin artık aramıza" dedi. Gülümseyen Derviş’in yüzü Yılmaz’ın beklenmedik sözleri üzerine kıpkırmızı oldu. Derviş, davete karşılık ANAP sıralarını göstererek ANAP’lıların devamsızlık yapmasına üzüldüğünu söyledi. 
     
     Olumsuz değil’ 
     Derviş’ten istediği yanıtı alamayan ve yüz ifadesini okumaya çalışan Yılmaz, "Katılma konusunda olumsuz düşünmediği, ifadesinden belliydi. Yüzünde pozitif bir ifade gördüm. Onaylar gibiydi" yorumunu yaptı. 
     DSP İzmir Milletvekili Rahmi Sezgin’in "Perihan Hanım, nasıl çağırdın öyle " diyerek takıldığı Yılmaz, "Bunun yapılması gerekirdi. Başbakanımız zaten kendisini partimize davet etmişti. Bizim kadromuza güç verir" dedi. 
     Derviş’in Yılmaz’ın çağırması üzerine aralarına girdiği DSP milletvekilleri tarafından sıcak karşılanması ve kendisine yakın ilgi gösteren her vekilin yanına kadar giderek tokalaşması da ilginç karşılandı. 
     



 SİYASET 












</TEXT>
</DOC>
