<DOC>
<DOCNO> 94171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/07/dunya/dun01.html </URL>
<DATE> 2002/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliyet, Rusya’nın örnek’ kadın cezaevinde 
</HEADLINE>
<TEXT>
Kim korkar AIDS’li mahk mdan 
Moskova’daki Majaysk cezaevinde her 10 kadın mahkumdan biri AIDS’li. İlginç olan ise AIDS’li mahkumların diğerleriyle aynı koğuşta tutulmaları 
     CENK BAŞLAMIŞ - MOSKOVA 

     Rus toplumunda asıl yükü omuzlayan kadınlar, cezaevi koşullarında bile hem çocuk yetiştirerek, hem kendilerini eğiterek, hem de üreterek zor bir iş başarıyor. 
     Moskova’daki Yabancı Gazeteciler Derneği’nin FCA Majaysk Kadın Cezaevi’ne düzenlediği geziyle Rusya’nın şimdiye kadar bilinmeyen bir yüzü daha gün ışığına çıkmış oldu. Yabancı gazetecilerin saatlerce gezmesine olanak tanınan Majaysk, temiz ve modern sayılabilecek bir cezaevi. Konfeksiyon atölyesinden kreşe, meslek okulundan konser salonuna kadın cezaevinde mahkumların demir parmaklıklar ardında da kendilerini geliştirerek üretken olmalarını sağlayacak her ayrıntı düşünülmüş. Cezaevindeki 1087 kadın mahkumdan 200’ü cinayetten hükümlü. Aslında, cezaevinde ağır suçlu sayılmayan sadece altı mahkum var. 
     
     AIDS’lilere ayrı yemek çıkıyor 
     Moskova yakınlarında bulunan cezaevinin en çarpıcı yönü ise, neredeyse her 10 kişiden birinin AIDS’li olması. Cezaevindeki 1087 mahkum arasında AIDS virüsü taşıyan, yani HIV pozitif olan tam 101 kadın var. Ancak, bu durumdan daha da çarpıcı olan, virüs taşıyıcısı kadınların diğer mahkumlarla aynı mekanları paylaşması ve kendilerine ayrı bir koğuş ayrılmaması. Cezavevi Müdüresi İrina Rahimovna, bu durumun garip karşılanmaması gerektiğini, AIDS taşıyıcısı kadınların sürekli tıbbi gözlem altında tutulduğunu ve kendileri için ayrı yemek çıkarıldığını söyledi. Rahimovna, cezaevindeki bütün mahkumların hasta olan kadınları tanıdığını ve onlara yaklaşmadığını belirtti. Virüs taşıyan kadınların hepsi uyuşturucu bağımlısı. 
     



 DÜNYA 













</TEXT>
</DOC>
