<DOC>
<DOCNO> 70501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/03/spor/spo04.html </URL>
<DATE> 2002/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon kalesi düştü 
</HEADLINE>
<TEXT>

Bordo-Mavili takım, kalecisi Metin Aktaş’ın yediği iki hatalı golle sahasında Kocaelispor’a teslim oldu. Ligde kötü günler yaşayan Körfez ekibi 377 gün sonra deplasmanda güldü 
     KARADENİZ ekibi, Ankaragücü’nden sonra sahasında Kocaeli’ye de boyun eğdi. İki golde de hatalı olduğu gözlenen kaleci Metin Aktaş ikinci yarıda yerini Osman’a bıraktı. Hami’nin 24. dakikada attığı penaltı golüyle öne geçen Trabzon’un sevinci kısa sürdü. Kaan Dobra, 26’da frikikle beraberliği, 29’da da 30 metreden galibiyeti getiren golleri attı. 41’de Ayew’in şutu direkte patladı. Körfez ekibi, 18 Şubat 2001’deki Galatasaray galibiyetinin ardından ilk kez deplasmanda güldü. 
     
Briegel Şoktan çıkamadıkAlman hoca, ani gelen iki golün izlerini maç boyunca üzerlerinden atamadıklarını söyledi 
     TRABZONSPOR Teknik Direktörü Briegel, çark edip, oyuncularını kamuoyunun önüne atmasının söz konusu olmadığını söyledi. Alman hoca, buna rağmen maçtan sonra "Metin kurtarabileceği pozisyonlarda gol yedi" dedi. Peş peşe gelen gollerle şoka girdiklerini belirten Briegel, "Bu şokun izlerini maç boyunca üzerimizden atamadık. Oyuncularımın performansından memnun kalmazsam, bunu takım içinde konuşuruz" dedi. 
     TARAFTARLAR kaleci Metin’e büyük tepki gösterdi. Başkan Özkan Sümer’i de istifaya davet etti. Bülent’in sakatlığı nedeniyle kulübede oturan kaleci Osman ilk kez forma buldu. Hami, 8 hafta aradan sonra golle tanıştı. Hasan cezalı duruma düşerken, 77.dakikada sağ dizinden sakatlanan Sommers oyunu sedyeyle terketti. Öte yandan Trabzonspor Limanı konusunda Ticaret ve Sanayi Odası kulüpten yana tavır aldı. 
     



 SPOR 




























</TEXT>
</DOC>
