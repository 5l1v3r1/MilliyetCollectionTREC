<DOC>
<DOCNO> 63563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/22/yazar/zbirand.html </URL>
<DATE> 2002/01/22/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Aman, bu gezinin arkasını bırakmayın... 
</HEADLINE>
<TEXT>

     Bizlerin alışkanlığıdır. 
     Bir işe heyecanla başlar ve açılışı parlak şekilde yaptıktan sonra, gerisini getirmeyi unuturuz. O konudaki heyecan söner ve ilgimiz başka konulara kayar. Nefis bir başlangıçla yola çıkılan güzel bir proje bir süre sonra yok olur. O zamana kadar harcanan paralar ve emekler de boşa gider. 
     İşte ben bu alışkanlığımızın tekrarlanmasından korkuyorum. 
     Başbakan Ecevit, hem koalisyonun yaşamını uzatan, hem de Türkiye'ye uluslararası alanda soluk aldıran, finans dünyasından destek sağlayan bir gezi yaptı. Amerikan yönetiminden önemli sözler aldı. Belki somut bir paketle geri dönmedi, ancak işin siyasi yönünde beklentilerin ötesine gidildi. 
     Bazıları açıkça, bazıları da satır arasında veya kapalı kapılar ardında 
     önemli mesajlar verildi. 
     Örneğin, Türkiye'nin ekonomik beklentilerinin karşılanabilmesi için üst düzey bir komisyon kurulması kararlaştırıldı. ABD Dışişleri'nin en üst düzey kişisi görevlendirildi ve ilk toplantının 26 Şubat'ta Ankara'da yapılması kesinleştirildi. 
     Türk bürokrasisi olsun, Türk iş çevreleri olsun, h l Amerika'dan ne beklediklerini tam anlamıyla bilemiyorlar. Bilemedikleri için de her şeyi isteyerek kendilerini güvenceye almaya açıklarını kapatmaya çalışıyorlar. Oysa, her şeyi isterken, önemli bir şeyi elde edememek veya kozmetik getirisi az olanla yetinme durumunda kalınacağını düşünen yok. 
     26 Şubat'a kadar günlük politikaya dalınır ve gereken hazırlıklar yapılmaz, özel sektör ile birlikte en çok önem verilmesi gereken 1-2 konu saptanamazsa, geçen haftaki geziye yazık olur. 
     
Eminim, bürokrasiye kimse bilgi vermedi      Eminim, Washington ziyaretinde ele alınan konular, oradaki konuşmalar, değerlendirmeleri ve bundan sonra neler yapılması gerektiği ile ilgili olarak, devlet bürokrasisinin ilgili kuruluşlarına veya koalisyonun diğer ortaklarına yoğun bir bilgi akışı olmamıştır. Bu kuruluşlar, gazetelerden ve televizyonlardaki canlı yayınlarda Başbakan veya kendi bakanlarının söylediklerini dinleyerek bir fikir sahibi olmaya çalışmışlardır. Bundan dolayı da Washington'un fikir takibini yapamayacaklardır. Kim hangi yazara inanıyorsa, onun dediklerini benimseyecek, kim televizyonda kimi izlediyse onunla yetinecektir. 
     Oysa, ABD yönetimi Türkiye'ye önemli mesajlar vermiştir. Bunları bilmek ve 
     ona göre olumlu veya olumsuz bir pozisyon almak, yani Washington 
     gezisinin arkasını getirmek şarttır. 
     Bazı örnekler vermek istiyorum. 

</TEXT>
</DOC>
