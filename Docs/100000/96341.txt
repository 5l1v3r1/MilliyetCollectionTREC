<DOC>
<DOCNO> 96341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/son/soneko25.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Turist başına gelirde İtalya, İspanya'yı geride bıraktık 
</HEADLINE>
<TEXT>

     Turist başına turizm gelirinde Türkiye'nin, turizm devleri İspanya, İtalya ve Fransa'nın önünde bulunduğu bildirildi. 
     Turizm sektörüyle ilgili araştırmalarıyla tanınan Ekin Yazım Grubu Araştırma Birimi'nin Dünya Turizm Örgütü WTO verilerinden derlediği bilgilere göre, bir turistin bıraktığı ortalama döviz miktarı Türkiye'de 731 dolar iken, bu rakam İtalya'da 665, İspanya'da 643, Fransa'da ise 396 dolar düzeyinde bulunuyor. 
     ABD bu kategoride 1.674 dolar gelir ile bütün ülkeler arasında ilk sırada yer alıyor. İkinci sırada 937 dolarla Almanya geliyor. Üçüncü sırada yer alan Mısır'ın ise turist başına turizm geliri 843 dolar. 
     Yunanistan da, 736 dolar turizm geliri ile Türkiye'nin kılpayı önünde yer alıyor. Türkiye ise 731 dolarla yaklaşık 1.2 milyar lira 7. 
     sırada bulunuyor. 
     Türkiye'nin turist başına turizm gelirinde rakip ülkelerin önünde olduğu gerçeğinin ortaya çıkmasının ise ucuz turist geldiği iddialarının doğru olmadığını gösterdiği kaydedildi. Ençok turist çeken ülkeler olmasına karşın, Fransa ve İspanya'nın kişi başına turizm gelirinin Türkiye'den daha az olmasının nedeni, bu ülkelere giden ziyaretçilerin büyük bölümünü günübirlik ve haftasonu gezilerine katılanların oluşturmasından kaynaklanıyor. 
     Fransa yılda çektiği 75 milyon ziyaretçiden 30 milyar dolar gelir elde ederken, İspanya 50 milyon ziyaretçiden 31 milyar dolar gelir elde edebiliyor. 
     Macaristan'da Türkiye'den daha çok ziyaretçi çektiği halde çok daha az turizm geliri elde ediyor. Macaristan'ın 15 milyon ziyaretçiden elde ettiği turizm geliri 3.5 milyar dolar civarında kalıyor. Türkiye ise 11.5 milyon ziyaretçiden 8.1 milyar dolar gelir sağladı. 
     ABD'nin diğer ülkelerden farklı olarak ziyaretçi ile turizm geliri arasında ters oranlı bir ilişki olduğu dikkat çekiyor. ABD yılda aldığı 50 milyon turiste karşılık 85 milyar dolar gelir elde ediyor. 
     Fransa ABD'ye gelen ziyaretçilerden yüzde 50 daha fazlasını ağırladığı halde elde edebildiği turizm geliri ABD'nin neredeyse üçte biri düzeyinde. 
     
     
Turist başına gelir ÜLKELER DOLAR ABD 1,674 ALMANYA 937 MISIR 843 İNGİLTERE 774 TAYLAND 747 YUNANİSTAN 736 TÜRKİYE 731 İTALYA 665 İSPANYA 643 İSVİÇRE 640 HONKONG 603 ÇEK CUMHURİYETİ 560 KANADA 529 ÇİN 519 AVUSTURYA 467 MALEZYA 441 PORTEKİZ 433 MEKSİKA 403 FRANSA 396 RUSYA 354 POLONYA 351 TUNUS 280 MACARİSTAN 218 
     





</TEXT>
</DOC>
