<DOC>
<DOCNO> 86331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/27/son/sondun08.html </URL>
<DATE> 2002/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ben Affleck'in nükleer saldırı konulu filmi Beyaz Sarayı kızdırdı 
</HEADLINE>
<TEXT>

     Teröristlerin büyük kentlerde ''kirli bomba'' denilen düşük güçlü nükleer silahlarla saldırmasından endişe eden ABD yönetimi, benzer bir konuyu işleyen filmi cuma günü piyasaya çıkarmaya hazırlanan Hollywood'a ateş püskürüyor. 
     Paramount film şirketinin piyasaya süreceği ve aktör Ben Affleck'in başrolde yer aldığı ''Bütün Korkuların Zirvesi'' Sum of All Fears filminde, başkent Washington yakınındaki Baltimore'da bir stadyumda düzenlenen büyük bir spor karşılaşması sırasında teröristlerin nükleer saldırı düzenlemesi hikaye ediliyor. 
     Çalınan bir nükleer silahla gerçekleştirilen bu saldırının ardından Üçüncü Dünya Savaşı başlıyor. Filmde, kitlelerin nükleer silahla ölümü, panik ve her yerinden kanlar akan ABD başkanı gibi imajlar yer alıyor. 
     Filmi savunan 29 yaşındaki Affleck, düzenlediği basın toplantısında, ''bilinçliliğin artırılması için bir şey yapılması lazım. Bu film, farkındalığı artırmak amacını taşıyor'' dedi. 
     Ancak adının kullanılmaması koşuluyla Amerikan basınına yorumda bulunan ABD Başkanı George Bush yönetiminin bir yetkilisi, ''bu film ve filmin zamanlaması, yurttaşlık sorumluluğu ve ticaret çizgisinin çok ötesine geçiyor. Geçen yıl ülkenin başına gelenlerden sonra Hollywood nasıl kanlar içindeki ABD başkanının, deniz piyadeleri tarafından arabasından çıkarıldığına ilişkin sahneler bulunan bir filmi çevirebilir '' dedi. 
     Aynı yetkili, Başkan Bush'un da filmden hoşlanmadığını, ancak kamuoyu önünde bu konuda yorum yapmak istemediğini ve ''Hollywood'un Hollywoodluk yapmasına izin vereceğini'' söyledi. 
     Yetkili, ''bu tür bir film zaten endişeli olduğumuz bir zamanda kamuoyunu alarma geçirebilir. Hemen her gün bu ve buna benzer konularda saldırı ihtimaline karşı uyarılar yayınlandığını unutmayalım'' dedi. 
     Film, komplo teorilerini içeren kurgu romanlarıyla ünlü Tom Clancy'nin, 11 Eylül'den önce tamamladığı bir çalışmasına dayanarak hazırlandı. Amerikan basınına göre, Paramount şirketi içinde de, filmin rafa kaldırılıp kaldırılmayacağı yönünde halen bir tartışma sürüyor. Ancak Paramount'un, 70 milyon dolara malolan filmi cuma günü piyasaya sürmesi bekleniyor. 
     





</TEXT>
</DOC>
