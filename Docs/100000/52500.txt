<DOC>
<DOCNO> 52500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/15/son/sontur15.html </URL>
<DATE> 2001/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller ile Yılmaz seçimde yüzde 10 barajında anlaştı.. 
</HEADLINE>
<TEXT>

     ANAP Genel Başkanı Mesut Yılmaz ile DYP Genel Başkanı Tansu Çiller, Siyasi Partiler Kanunu ve Seçim Kanunu'nun TBMM Partilerarası Uzlaşma Komisyonu tarafından hazırlanmasında mutabık kaldılar. 
     Alınan bilgiye göre, iki lider arasındaki görüşme son derece yapıcı bir havada geçti. DYP lideri, her zamanki gibi kuşburnu içerken, diğerleri çay içmeyi tercih etti. 
     ANAP Lideri Yılmaz, Çiller kuşburnu isteyince, ''Rize'yi sel bastı. Çay için, üreticilerin ihtiyacı var'' diye espri yaptı. 
     Görüşmelerde iki lider, Siyasi Partiler ve Seçim Kanun'larının partilerarası Uzlaşma Komisyonu'nda hazırlanmasında mutabık kaldı. 
     Buna göre, partiler ilgili yasa konusundaki tekliflerini bu Komisyona sunacak. Komisyon da 2 aylık bir çalışma ile oluşturacağı metni TBMM Başkanlığı'na iletecek. 
     
     Uzlaşılan konular 
     - Partilerin üye kayıtları İlçe Seçim Kurulları'nda tutulacak. 
     - Partilerin ilçe başkanları ile il delegeleri, bu deftere kayıtlı üyeler tarafından seçilecek. 
     - Milletvekili adayları önseçimle belirlenecek. 
     - Milletvekili seçiminde yüzde 10 barajı korunacak. 
     - Parti kimlikleri korunarak ve seçim kazanıldığında hangi perti ile koalisyon kurulacağı önceden ilan edilmek şartıyla seçim ittifakı yapılabilecek. 
     - Milletvekili adaylarının ve partilerin harcamalarında tam bir şeffaflık uygulanacak. 
     - Milletvekili sayısı korunacak veya Türkiye milletvekilliği konusu Anayasa Mahkemesi'nin iptal gerekçelerine göre yeniden belirlenecek. 
     - Seçimlerde ''Daraltılmış bölge'' uygulanacak. 
     - Genel seçimlerle yerel seçimler ayrı zamanlarda yapılacak. 
     - Yurtdışında yaşayan Türklerin oy kullanmaları sağlanacak. 
     
     Komisyona bırakılan konular 
     DYP'nin önerdiği ''tercih sistemi'' ANAP Lideri Yılmaz tarafından kabul görmedi. Yılmaz, daha önceki uygulamada görülen sakıncaların giderilmesi şartıyla konunun partilerarası Uzlaşma Komisyonu'na bırakılmasını istedi. 
     ANAP'ın, yerel yönetim seçimlerinin 2 turlu yapılması önerisi de DYP tarafında kabul edilmedi. 
     ANAP Grup Başkanvekili Beyhan Aslan'ın, illerin milletvekili sayısının nüfusa göre değil, seçmen sayısına göre belirlenmesini önerisi de DYP tarafından yanıtsız bırakıldı. 
     Görüşmede, DYP Genel Başkanı Çiller'in, Başbakan Bülent Ecevit'in ülke barajının yüzde 10'un altına düşürülmesini önerdiğini söylediği öğrenildi. 
     Liderler, en kısa sürede yasalara ilişkin değişiklik tekliflerin Partilerarası Uzlaşma Komisyonu'na verilmesi konusunda da mutabık kaldılar. 
     






</TEXT>
</DOC>
