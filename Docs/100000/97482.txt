<DOC>
<DOCNO> 97482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/son/sondun20.html </URL>
<DATE> 2002/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Siyasi gelişmeler dünya basınında. 
</HEADLINE>
<TEXT>

     İngiltere'de yayınlanan Financial Times gazetesi, eski Dışişleri Bakanı İsmail Cem ve bir grup arkadaşı tarafından kurulan partinin Türk toplum yaşamının bütün alanlarında yenilik sözü verdiğini yazdı. 
     Cem'in Kasım ayında yapılacak bir erken seçimi kabul ettiğini de belirten gazete, Başbakan Bülent Ecevit'in ise seçimin gelecek yıla ertelenmesi gereğini savunduğunu belirtti. Gazete, koalisyon ortaklarından MHP'nin de Kasım ayında seçim yapılmazsa hükümetten çekilebileceğini ifade ettiğine işaret etti. 
     The Independent gazetesi de koalisyon içinde seçim tarihi üzerinde anlaşmazlık olduğunu belirterek, MHP'nin 3 Kasım'da seçim yapılmazsa hükümetten çekilebileceğini açıkladığını yazdı. 
     İsmail Cem'in ''Yeni Türkiye'' adıyla partileşen siyasi hareketin ana hatlarını kamuoyuna açıkladığını belirten gazete, partinin temel olarak demokratik reformlar, AB üyeliği ve ekonomik kalkınma hedefleri üzerinde yoğunlaştığını kaydetti. 
     ALMAN BASINI Alman Frankfurter Rundschau gazetesi de ''Cem'in Partisi, 'Yeni Türkiye' Vaat Ediyor'' başlığıyla verdiği haberde, Cem'in, demokratik reformlar ve Türkiye'nin AB ile yakınlaşması yönünde yoğun çaba harcadığını, üretimdeki açıkları kapatmak, işsizliğe karşı mücadele etmek ve sosyal adaletsizliği gidermek istediğini yazdı. 
     Haberde ayrıca, ''Cem'in, partisini örgütlemek için fazla zamanı olmadığı, kararsız seçmenlerin yanı sıra dinci partilerden yana olanların oylarını da elde etmeye çalıştığı'' görüşüne yer verildi. 
     Die Welt gazetesi de ''Cem Yeni Partisi ile Türkiye'yi Yenilemek İstiyor'' başlığıyla verdiği haberde, Cem'in resmen seçim mücadelesine başladığını, ekonomiden sorumlu Devlet Bakanı Kemal Derviş'in de bu partiye girmesinin beklendiğini yazdı. 
     Frankfurter Allgemeine Zeitung gazetesinin haberinde de seçim tarihi ile ilgili olarak Türkiye'de tartışmaların hala sürdüğü ve MHP Genel Başkanı ve Başbakan Yardımcısı Devlet Bahçeli'nin, seçim tarihinin TBMM'nin Pazartesi günü yapılacak oturumunda belirlenmesini istediği ifade edildi. 
     AZERBAYCAN BASINI Azerbaycan'da yayınlanan Bizim Asır gazetesi, ''Yeni Türkiye Kuruldu'' başlığını kullandığı haberinde, YTP ile DSP'nin milletvekili sayısının aynı olduğunu belirterek, yeni oluşumcuların parti programında AB'nin Türkiye'nin önüne getirdiği şartların kayıtsız olarak yerine getirilmesinin amaçlandığı ifade edildi. 
     Gazetenin, ''TBMM Toplanamadı'' başlıklı haberinde ise muhalefetteki iki partinin meclisi toplama çabalarının yetersiz kaldığı ve olağanüstü toplantı için yeter sayıya ulaşılamadığı belirtildi. Gazete, MHP Genel Başkanı ve Başbakan Yardımcısı Bahçeli'nin 3 Kasım'da seçime gidilmemesi halinde hükümetten çekilebilecekleri şeklindeki sözlerine de yer verildi. 
     ''Cem, Yeni Türkiye'ye Başkanlık Edecek'' başlığını kullanan Ekspress gazetesi de eski Dışişleri Bakanı Cem'in Türkiye'nin 47. siyasi partisini kurduğunu yazdı. 
     Yeni Musavat gazetesi de ''Yeni Türkiye Yola Çıktı'' başlıklı haberinde, DSP'den istifa eden milletvekillerinin biraraya gelerek oluşturduğu YTP'nin resmen faaliyetine başladığını aktardı. 
     





</TEXT>
</DOC>
