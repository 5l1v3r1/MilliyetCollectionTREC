<DOC>
<DOCNO> 69427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/25/son/sondun17.html </URL>
<DATE> 2002/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Birileri Blair'i fena işletiyor... 
</HEADLINE>
<TEXT>

     İngiltere Başbakanı Tony Blair'in ünlü Downing Sokağı'ndaki resmi konutunun telefonları, birilerinin oyunu üzerine aynı anda binlerce kişinin araması sonucu kilitlendi. 
     Kim tarafından geçildiği belli olmayan mesajlarda, Downing Sokağı'nın telefon numarası verilerek, durumun acil olduğu ve verilen numaranın mutlaka aranması gerektiği belirtildi. 
     Yetkililer, bunun üzerine binlerce kişinin aynı anda telefonlara sarılması üzerine konutun santralının kilitlendiğini açıkladı. 
     Bunun üzerine Downing Sokağı santralına yerleştirilen bir bant kaydı, arayanlara, ''Merhaba, şu anda Downing Sokağı santralını aramış bulunmaktasınız. Size bu bant kaydıyla yanıt veriyoruz, zira bazı telefonlara ulaşan mesajlarla hatalı olarak santralımıza yönlendirilmiş bulunmaktasınız. Eğer Downing Sokağı'ndaki konutu aramak için gerçek ve ciddi bir nedeniniz yoksa telefonu kapatabilirsiniz'' yanıtını veriyor. 
     Olayla ilgili soruşturma başlatılırken, telefon idaresinde de yardım istendi. Telekomünikasyon uzmanları, gönderilen mesajın özel bir yöntemle aynı anda binlerce telefona ulaşabilen türden olduğunu düşünüyor. Downing Sokağı sözcüsü, gelişmeleri doğrularken, sahte mesajlar sonucu yönlendirilen telefonların santral üzerinde büyük bir baskı yarattığına dikkat çekti. Bu nedenle santralın bir süre askıya alındığını ve gerekli kişi ve kurumlara özel telefon numaralarının verildiğini belirten sözcü, sistemin sağlıklı hale getirilmesi için çalışmalara başladıklarını ifade etti. 
     






</TEXT>
</DOC>
