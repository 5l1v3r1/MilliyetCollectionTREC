<DOC>
<DOCNO> 56915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/13/guncel/gun04.html </URL>
<DATE> 2001/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Depremzede lokumla kandırıldı 
</HEADLINE>
<TEXT>

Ellerine kandil lokumu alarak prefabriklere giden görevliler borçluların elektriklerini kesti 
     ZAFER TOKUŞ Adapazarı DHA 

     Deprem bölgesindeki prefabrike konutlarda yılbaşından itibaren kullanılan elektriğin faturalandırılmasıyla zor duruma düşen ve borçlarını ödeyemeyen depremzedenin elektrikleri kesilmeye başlandı. Bazı prefabrike konutlardaki elektrik borcu 300- 400 milyon liraya kadar ulaşmasına rağmen, büyük bölümü işsiz olan depremzedeler bunu ödeyemedi. Depremzedelerin, SEDAŞ görevlilerinin geldiğini görünce kapıyı açmamaları nedeniyle elektrikler kesilemediğinden, görevliler bu kez ilginç bir yönteme başvurdu. Kandil gecesinde ellerine birer paket lokum alan SEDAŞ görevlileri Türk İsrail köyü olarak bilinen prefabrike konutlara giderek, kandil lokumu dağıtma bahanesiyle kapıları açtırdı. Daha sonra içeri giren görevliler, borçlu prefabrikelerin elektriğini kesti. Bu duruma tepki gösteren depremzedeler kandırıldıklarını belirterek, "Çoğumuz işsiziz. Bu parayı ödeyecek gücümüz yok. Kandil gecesi bizi karanlıkta bıraktılar" diyerek soruna çözüm bulunmasını istediler. 
     



 GÜNCEL 


















</TEXT>
</DOC>
