<DOC>
<DOCNO> 60044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/31/son/sontur04.html </URL>
<DATE> 2002/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk kadını evini, erkeği futbolu konuşuyor... 
</HEADLINE>
<TEXT>

     Araştırmalara göre Türk erkeğinin sohbet konularının başında futbol ilk sırayı alıyor. Bunu işi ve siyaset izliyor. Türk kadını ise sohbet ederken ev işlerinden ve ailesinden bahsetmeyi tercih ediyor. 
     A G Araştırma Şirketi tarafından yapılan bir araştırma, Türkiye'de sohbet konusunun yaşa, cinsiyete ve mesleklere göre farklılık gösterdiğini ortaya koydu. 18 yaş ve üstü Türkiye nüfusunu kapsayan araştırma sonuçlarına göre, Türk insanının en çok konuştuğu konuların başında yüzde 33.2 ile iş geliyor. Bunu sırasıyla yüzde 32.8 ile ev işi, yüzde 30.4 ile gelecek, yüzde 27.2 ile siyaset, yüzde 26.2 ile aile ve yüzde 16.5 ile sağlık izliyor. Okul ve dersler yüzde 7.4, cinsellik ise yüzde 6.1'de kalıyor. Toplumun yüzde 5.9'u ise biraya geldiğinde ünlü insanlar hakkında konuşmayı tercih ederken, sohbet konusu olarak kendilerine modayı seçenlerin oranı yüzde 3 ile sınırlı kalıyor. 
     Cinsiyet ayrımına bakıldığında Türk kadını ile Türk erkeğin sohbet konuları birbirinden oldukça farklılık gösteriyor. Erkekler sohbet ederken yüzde 45.6 gibi bir oranla kendilerine futbolu, yüzde 44.7 ile iş ve yüzde 44.4 ile siyaseti konu seçerken kadınlar gündemlerine ev işlerini alıyor. Kadınlarda sohbet konusu olarak ev işleri yüzde 63 ile ilk sırada gelirken bunu yüzde 39.9 gibi bir oranla ailesi izliyor. 
     Gençler ise gelecek, futbol ve cinsellik konularında sohbet etmeyi tercih ediyor. Buna karşılık orta yaş grubu iş ve siyaseti konuşurken üst yaş grubu aile hakkında konuşmayı seçiyor. 
     Eğitim düzeyi de sohbet konusunda belirleyici rol oynuyor. Eğitimliler sohbetlerinde gelecek ve siyasetten bahsederken eğitim düzeyi düştükçe sohbetlerde ev işleri ve aile diyenlerin oranı artıyor. 
     Meslek grupları da sohbet konusunu belirleyen bir başka faktör olarak kendini gösteriyor. Devlet memurlarının başlıca sohbet konusunu yüzde 47 gibi bir oranla iş ve siyaset oluştururken, küçük esnaf yüzde 55.7 ile siyaseti, serbest meslek sahibi yüzde 72 gibi bir oranla geleceği, ev kadınları yüzde 73.3 ile ev işlerini konuşuyor, Öğrencilerin sohbet konusunu ise yüzde 66.7 ile okul-dersleri, yüzde 50 gelecek ve yüzde 40.9 futbol oluşturuyor. Emekliler ise yüzde 22.8 sağlık ve aile diyor. 
     





</TEXT>
</DOC>
