<DOC>
<DOCNO> 80402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/25/son/sonspo19.html </URL>
<DATE> 2002/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta muhalefetin yönetime tepkisi sürüyor... 
</HEADLINE>
<TEXT>

     Beşiktaş'ta, usulsüz üye kaydı iddiaları gündemdeki yerini korurken, muhalefet kanadı da tepkisini sürdürüyor. 
     Son seçimde başkan adayı Hasan Arat'ın yönetim kurulu aday listesinde yer alan Büyük Birleşik Grup Basın Sözcüsü Süleyman Eren, kulüp başkanı Serdar Bilgili'ye tepki göstererek, ''Eğer Bilgili bu usulsüz üye kayıtlarından haberliyse, hemen istifa etmelidir'' dedi. 
     Eren, yapılan olayların hata değil, ayıp olduğunu belirterek, ''14 yaşında üye yapılan kişi, şu anda genel sekreterlik görevini yürüten İsmail Ünal'ın akrabası olduğunu söylüyor. Genel sekreterlik görevi içinde kulübe üye yapmak da vardır. Demek ki artık kediye ciğer teslim edilmiştir. Bu ayıbı yapanlar, hemen kulüpten ihraç edilmelidir'' diye konuştu. 
     Seçimlerde Serdar Bilgili'yi destekleyen grup, kişi ve platformlara da seslendiğini ifade eden Eren, ''Bu bir muhalefet hareketi değildir. Kafamızı kumdan çıkarıp, kulübümüze sahip çıkmalıyız. Beşiktaş, Beşiktaşlılar'ındır. Kulübe yeni üye alımını durdurup, oy kullanmak için bekleme süresini 3 yıla çıkaralım. Aksi takdirde bu tür hareketlerin önünü alamayız. Ayrıca dünkü divan kurulunun açıklamalarını üzüntüyle karşıladığımızı da belirtmek isterim'' dedi. 
     





</TEXT>
</DOC>
