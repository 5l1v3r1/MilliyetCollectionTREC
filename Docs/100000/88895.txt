<DOC>
<DOCNO> 88895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/10/ekonomi/eko01.html </URL>
<DATE> 2002/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
H l rekortmeniz 
</HEADLINE>
<TEXT>

Türkiye, enflasyonu yüzde 50’nin altına düşürmesine rağmen dünya rekortmenliğini koruyor. AB’deki ortalama enflasyon ise yüzde 2.4 
     ANKARA ANKA 

     Enflasyonun mayıs ayında sürpriz biçimde düşük çıkarak yıllık bazda yüzde 50’nin altına inmesine rağmen Türkiye, açık farkla dünya enflasyon rekortmenliğini korudu. 
     OECD’nin ülkeler itibariyle tüketici enflasyonuna ilişkin verilerine göre, Türkiye ile diğer ülkeler arasında enflasyon uçurumu sürüyor. Türkiye’de mayıs sonu itibariyle yüzde 46.2’ye inen yıllık TÜFE artışı, diğer OECD ülkelerinde eksi yüzde 1.1 ile yüzde 6.1 arasında değişiyor. Buna göre, Türkiye’nin tüketici enflasyonunun ortalama yüzde 2.4 olduğu AB ile arasındaki puan farkı 43.8’e indi. Tüketici enflasyonunda yüzde 6.1’le Türkiye’nin en yakın takipçisi olan Macaristan’la da arada 40 puandan fazla bir fark bulunduğu dikkati çekti. 
     Geçen yılki ekonomik kriz sonrasında tırmanışa geçerek bu yılın ocak ayında yüzde 73.2’ye kadar yükselen yıllık bazda TÜFE artışı, izleyen dönemde hızlı bir düşüşle mayıs sonu itibariyle yüzde 46.2’ye indi. Bu gerilemede, mart, nisan ve mayıstaki aylık fiyat artışlarının düşük kalması ve endeksin geçen yılın aynı aylarındaki yüksek artışların etkisinden arınması etkili oldu. Geçen yıl mart ayında yüzde 6.1, nisanda yüzde 10.3, mayısta yüzde 5.1 olan aylık TÜFE artışı bu yıl aynı aylarda sırasıyla yüzde 1.2, 2.1 ve 0.6 çıktı. 
     
     AB ortalaması yüzde 2.4 
     OECD verilerine göre, mayıs sonu itibariyle Türkiye’de yüzde 46.2 olan yıllık TÜFE artışı, OECD ülkelerinin çoğunda yüzde 1-2’li düzeylerde bulunuyor. AB ortalamasında yüzde 2.4 olan bu oran Japonya’da ise eksi değerlerde seyrediyor. 
     OECD’de Türkiye’den sonra en yüksek enflasyonlu ülke olan Macaristan’da bile yıllık oran yalnızca yüzde 6.1 düzeyinde. 
     
Ülke adı Enflasyon Türkiye 46.2 Macaristan 6.1 İzlanda 5.7 İrlanda 4.7 Meksika 4.7 Yunanistan 4.0 İspanya 3.6 Hollanda 3.6 Portekiz 3.6 Slovak Cum. 3.5 Polonya 3.1 Çek Cum. 3.1 Kore 3 Avustralya 2.9 Yeni Zelanda 2.6 İtalya 2.3 İsveç 2.2 Fransa 2.0 Avusturya 1.8 Almanya 1.6 ABD 1.6 İngiltere 1.5 Belçika 1.3 İsviçre 1.1 Japonya -1.1      



 EKONOMİ 




















</TEXT>
</DOC>
