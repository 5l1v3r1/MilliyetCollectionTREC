<DOC>
<DOCNO> 58755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/24/son/sonspo04.html </URL>
<DATE> 2001/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor ilk yarıda son üç sezonun en az puanını topladı 
</HEADLINE>
<TEXT>

     2001-2002 futbol sezonuna genç 
     oyunculardan kurulu yeni bir kadro ile başlangıç yapan Trabzonspor, son 3 sezon içindeki en az puanını topladı. Ligin ilk yarısını 7 galibiyet, 4 beraberlik, 6 mağlubiyetle 8. sırada tamamlayan Bordo-mavili takım, 1997-98 sezonunun ilk yarısını da yine 25 puanla kapatmıştı. Trabzonspor, bu sezon iç sahada başarılı bir grafik ortaya koyarken, deplasmanda yitirdiği puanlarla zirve yarışında geriye düştü. Bordo-mavili takım, kendi sahasında yaptığı 9 maçta, 6 galibiyet, 2 beraberlik, 1 yenilgi alırken, deplasmanda yaptığı 8 maçta, 1 galibiyet, 2 beraberlik ve 5 mağlubiyet aldı. Karadeniz ekibi sahasında 21 gol atarken, kalesinde 9 gördü. Deplasmanlarda ise yediği 13 gole, 7 golle karşılık verebildi. Sezona teknik direktör Sadi Tekelioğlu ile başlayan, ancak ligin 11. haftasında 2-2'lik Denizlispor beraberliği sonrasında istifa etmesinin ardından, bordo- mavili kulüp Alman teknik adam Hans Peter Briegel ile anlaştı. Bordo-mavili takım Sadi Tekelioğlu yönetimindeki 11 maçta, 4 galibiyet, 5 yenilgi, 2 beraberlik alırken, Hans Peter Briegel yönetiminde 6 maçta, 3 galibiyet, 2 beraberlik ve 1 mağlubiyet elde etti. Tekelioğlu ile Trabzonspor ligde yüzde 36'lık bir galibiyet yüzdesi ile maçlarını tamamlarken, Hans Peter Briegel ile yüzde 50'lik bir galibiyet yüzdesi tutturdu. Alman teknik adam yönetiminde ayrıca, Trabzonspor Türkiye Kupası'nda İstanbul Büyükşehir Belediyespor'u ve Samsunspor'u yenerek, Çeyrek finale yükselmeyi başardı. Trabzonspor, sezonun ilk yarısında yaptığı 3 derbi maçının 2'sinden galibiyetle ayrıldı. Bordo-mavili takım, İstanbul'da Beşiktaş'ı 2-1, Trabzon'da da Fenerbahçe'yi yine aynı skorla yendi. Karadeniz ekibi, Galatasaray'a ise Ali Sami Yen Stadı'nda 3-1 mağlup oldu. Trabzonspor'un sezonun ilk yarısında maçlarını en fazla yöneten hakemler, 3'er maçla Mustafa Çulcu ve Erol Ersoy oldu. Trabzonspor, Çulcu'nun yönettiği maçlarda yenilmedi. Bordo- mavili takım, Beşiktaş'ı deplasmanda 2-1 mağlup etti. Kendi sahasında ise Göztepe'yi 3-0 yenerken, Ankaragücü ile 2-2 berabere kaldı. Bordo-mavili takım, Erol Ersoy'un yönettiği karşılaşmalarda ise sahasında Bursaspor'u 5-0 yenerken, deplasmanda İstanbulspor'a 2-1, Malatyaspor'a da 1-0 yenildi. 
     






</TEXT>
</DOC>
