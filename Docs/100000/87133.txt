<DOC>
<DOCNO> 87133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/yazar/altan.html </URL>
<DATE> 2002/05/31/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Enseyi karartmayın, çünkü... 
</HEADLINE>
<TEXT>

     Çünkü 21. yüzyılın temel niteliklerinden birini oluşturan "saydamlaşma", Türkiye'yi de sarmalamaya başlıyor. 
     Ve öğreniyoruz ki, AB istatistik ofisi Eurostat'ın yaptığı bir araştırmaya göre, Türkiye Avrupa'nın en cahil ülkesi... 
     Bundan 4 - 5 ay kadar önce Tufan Türenç de, Türkiye'de adam başına düşen yıllık kitap harcamasının sadece 2 dolar olduğunu açıklamıştı bu birim AB'de de 500 dolardı. 
     Ya gazete tirajları 
     Japonya'da 2 kişiye 1 gazete düşerken, bizde 20 kişiye 1 gazete düşüyordu. 
     Şayet Türkiye'de de, 3.5 - 4 milyon olan gazete tiraj toplamı, 30 - 35 milyon olsaydı Avrupa'nın en cahil ülkesi olarak damgalanmayacaktık. 
     Bir toplum kendi kendini kandırdığı sürece değil kendi kendini tanımaya başladıkça, çizebilir rotasını çağdaşlık limanlarına doğru... 
     Demek okullarda 
     "Süngümü demir gibi ellerimle kavradım 
     Şanlara zaferlere yürüdüm adım adım" 
     Diye şiirler ezberleyip durmak, yetmiyormuş cehaletten kurtulmaya... 
     
     Enseyi karartmayın, çünkü... 
     Saydamlaşmanın yanında "evrensel hukuk"la, "evrensel ekonomi" de sarmalama atılımları içinde Türkiye'yi... 
     Şimdiye dek Cami'ci siyasetçilerin "gerici" Kışla'cı siyasetçilerin "ilerici" olarak değerlendirildiği ülkede ilk kez Başbakan Yardımcısı Mesut Yılmaz, evrensel bir terminolojiyi taşıdı gündeme "statükocular - değişimciler" diye... 
     Statükocular, aşılmakta olan "ulus - devlet" modeline sımsıkı yapışarak, kendilerine çağ dışı siyasal bir egemenlik sağlama derdinde olanlardı. Değişimciler ise, 21. yüzyılın dinamikleriyle bütünleşmede kendileri için çok daha geniş ufuklar görenler... Ve bunların da başında TÜSİAD geliyordu. Karl Marx'ın deyimiyle, "non - antagonist" döneme geçiliyordu. Değişimi bir süre engelleme olanağı bulunsa da, durdurma olanağı yoktu. 
     Çaresiz değişecekti Türkiye de... İyi algılamak gerekiyordu "Monizm"i... 
     
     II. Wilhelm, önce Enver Paşa'yı tavlayarak, Türk ırkçılığını pompalaya pompalaya, bir insan deposu olarak kullanmaya kalkmıştı Osmanlıyı Orta Asya'ya uzanma amacıyla... 
     Soğuk Savaş döneminde Pentagon da, bir insan deposu olarak gördü Türkiye'yi... 
     Galiçya'yla Yemen'den sonra, Kore'de de 4500 kişilik bir mezarlık bıraktık. 
     Bütün bunları berraklaştırmaya çalışan kalemlere de, bizim kuşağın hipnotize edilmiş militerleri, kelepçeler vurmaya kalktılar. 
     Hazine'den geçinmeli kadrolar ise, kendi pozisyonlarıyla terfilerinin dertlerindeydi. Ne kendi yazarlarından kimlerin kaç dile çevrilmiş olduğundan haberliydiler, ne de ABD Kongre kitaplığında kaç Türk yazarının bulunduğundan... 
     
     Gitgide Türkiye'nin son 70 yılı da saydamlaşacaktır ve özellikle şu 3 soru aydınlanacaktır 
     1- Son 70 yılda Hazine arazilerinden ne kadarı kimler tarafından yağmalandı 
     2- Son 70 yılda Devlet Bankaları'ndan alınıp da, geri dönmemiş kredilerin toplamı ne kadardır 
     3- Son 70 yılda kaç milyar dolarlık silah alındı ve bunların miyadı ortalama ne kadar zamanda doldu 
     
     Avrupa Birliği, aralık ayında Türkiye'nin üyeliği için de müzakere dönemini başlatacak mı, başlatmayacak mı 
     Biliyorsunuz bizim en çarpıcı özelliğimiz 100 bin kişi dışında, kimsenin tornacılık gibi, marangozluk gibi, terzilik gibi, mühendislik gibi, dünyanın her yerinde geçerli bir mesleğinin bulunmayışı... 
     En benimsenmiş geçim kaynağı, Hazine en payeli uğraş da, politika... 
     Avrupa Birliği üyesi olunduğunda, bu tür olanaklarını yitirmekten korkanlar var... 
     Onlar evrensel ekonomiyle, evrensel hukuktan hoşlanmıyorlar. Şimdiye dek olduğu gibi, yine kendilerine göre ekonomi ve hukuk uydurmayı sürdürmek istiyorlar. 
     
     En çarpıcı ikinci özelliğimiz de, kendi anadilimizin "yazı" boyutundan kopuk oluşumuz. Avrupa'nın en cahil ülkesi olarak damgalanmamız boşuna değil... 
     AB üyesi olduğumuzda, "Türküm, doğruyum, çalışkanım..." türü hamaset söylemleriyle, avantacılıkları kamufle etme dönemi sona erecek... 
     Bazı çevrelerin işine gelmiyor bu... 
     Ancak bu "bazı çevreler"in kimlerden oluştuğu da güngünden daha çok somutlaşmakta... 
     
     Güzel bir döneme giriyor Türkiye... 
     5 - 10 yıla kadar da, Başkan Bush'un aşırı kolladığı silah fabrikatörlerine işçi sınıfına gereksinmesi hızla azalmakta olan modern teknoloji sektörü, ağır basmaya silah alımları yüzünden yoksul bırakılmış 5 milyar insan da, biraz daha zenginleşmeye başlar... 
     İnsanlık kötüye gitmez, Türkiye de gitmez... 
     Olsa olsa İstanbul depremine kadar biraz daha sıkıntı çekilir sonrası kolay. Enseyi karartmayın... 
     
     







Kritik sonbahar 


Enseyi karartmayın, çünkü... 


Yasak ilaçlar... 


AB nasıl bakıyor 


Mesud’un kalesini Tayyip düşürecek mi ’ 


30 Mayıs... Milat 


20 milyara kolej 


Serçe, Şahin, Kartal ve Doğan’ın sahipleri zorda 


Yabancılar "bekle - gör" pozisyonunda 


Recep Tayyip Erdoğan değişmiş olabilir mi 


Piyasa psikolojisi 


İnsan kaçakçılığı ve Türkiye 


Ecevit’siz MGK 


Entelektüel faaliyetlere kriz dopingi 


Firuze 


Derviş Tamam mı, devam mı 


Yapay gündem Politika Real gündem Üretim 


</TEXT>
</DOC>
