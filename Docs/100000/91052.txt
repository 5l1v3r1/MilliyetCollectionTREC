<DOC>
<DOCNO> 91052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/son/sontur17.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "DSP'nin idam teklifi sulandırılmış" 
</HEADLINE>
<TEXT>

     AK Parti Genel Başkanı Recep Tayyip Erdoğan, DSP'nin ölüm cezası ile ilgili teklifini ''sulandırılmış'' diye nitelendirerek, bu teklifi kabul etmelerinin mümkün olmadığını söyledi. 
     Erdoğan, Güney Afrika Cumhuriyeti'nin Ankara Büyükelçisi Sabizana Mnqikana'yı, partisinin genel merkezinde kabul etti. 
     Büyükelçi Mnqikana, yaptığı konuşmada, iki ülke arasındaki ilişkilerin ileri bir seviyeye çıkarılmasını diledi. 
     Erdoğan da, Güney Afrika'nın bir değişim süreci yaşadığını anlatarak, iki ülke arasındaki ilişkilerin geliştirilmesi gerektiğini söyledi. 
     Recep Tayyip Erdoğan, bir gazetecinin, Başbakan Bülent Ecevit'in partisinin bugün yapılacak TBMM grup toplantısına katılma ihtimalı olduğunu anımsatarak, ''Bu iyiye gidişe bir işaret olabilir mi '' sorusu üzerine, ''Katılsın da.... Neticeyi bir görelim, vereceği mesajları bir görelim'' dedi. 
     Erdoğan, bir başka soruyu yanıtlarken de, ölüm cezası ile ilgili partisinin ''sözünden dönmüş gibi gösterilmeye çalışıldığını'' öne sürerek, Cumhurbaşkanı Ahmet Necdet Sezer'in başkanlığında yapılan zirvede, bu konu ile ilgili ortaya koydukları düşüncelerin arkasında olduklarını söyledi. 
     Anayasa'nın güvencesi altında ağırlaştırılmış müebbet hapis cezasını istediklerini her ortamda telaffuz ettiklerini kaydeden Erdoğan, ''DSP'nin getirdiği teklif her zaman af ve şartla salıverme gibi uygulamalarla idam cezasını ortadan kaldırmaya müsait bir teklif, sulandırılmış bir teklifdir. Bunu kabul etmemiz mümkün değildir'' diye konuştu. 
     





</TEXT>
</DOC>
