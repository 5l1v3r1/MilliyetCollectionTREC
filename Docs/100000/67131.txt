<DOC>
<DOCNO> 67131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/11/son/sontur21.html </URL>
<DATE> 2002/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Garipoğlu "Kılıfına uyduranlar hiç suçlanmadı" 
</HEADLINE>
<TEXT>

     Usulsüz kredilerle Sümerbank'ın içini boşaltmakla suçlanan bankanın eski sahibi Hayyam Garipoğlu, ''dolandırıcılık yapmak istese her şeyi kayıt altında tutmayacağını'' ifade ederek, ''Bugün hiç suçlanmayan insanlar var. Çünkü onlar kılıfına uydurdular'' dedi. 
     İstanbul 6. Ağır Ceza Mahkemesi'ndeki duruşmada, daha önceki duruşmalara katılmayan sanıkların kimlik tespitleri yapıldı. 
     Mahkeme Heyeti Başkanı Neylan Feke, celse arasında DGM'den, sanıklar hakkındaki ''çete'' suçlamasına ilişkin dosyanın da mahkemeye gönderildiğini tutanağa geçirdi. 
     Garipoğlu'na ''dolandırıcılık'' suçu yönünden sorgusunun yapıldığını hatırlatan Başkan Feke, sanığa ''çete'' suçlamasına ilişkin diyeceklerini sordu. 
     Bir bankanın tek işinin kredi vermek olduğunu, kendisinin de yasalara uygun kredi verdiğini anlatan Garipoğlu, bu kredilerin bir kısmını kendisinin ticari ilişkisinin bulunduğu şirketlere verdiğini, bunun da yasalara uygun olduğunu söyledi. 
     Kredilerin büyük bir bölümünün ipotek güvencesi altında olduğunu, teminatlarının alındığını ve bankaya el konulduğu dönemde bankanın batması gibi bir durumun söz konusu olmadığını anlatan Garipoğlu, Türkiye'de halen, ''bankasına el konulup kendisi tutuklanan'', ''Bankasına el konulup hakkında işlem yapılmayan'' ve ''Zor durumda olan bankasını kurtarmak için sermaye verilecek bankacı'' tipleri olduğunu savundu. 
     Bankaların Fon'a devredilmesinin yanlışlığının devlet tarafından da anlaşıldığını ileri süren Garipoğlu, şöyle konuştu 
     ''Fon'a alınan bankaların daha fazla zarar ettiği anlaşıldı. Bunun üzerine 'sermaye verelim, bari kendilerini düzeltsinler' düşüncesi geldi. 1.5 milyar dolar hazine bonosu vardı. Ben bu bonoları alsam, nasılsa suçlandığıma ve anlatamadığıma göre, fabrika açsam belki memlekete faydalı olurdu.'' ''Dolandırıcılık yapmak istese, her şeyi kayıt altında tutmayacağını, dolandırıcılık yapmak fikriyle hareket edenlerin zaten baştan her şeyi kılıfına uydurduklarını'' savunan Garipoğlu, ''Bugün hiç suçlanmayan insanlar var. Çünkü onlar kılıfına uydurdular'' dedi. 
     
     Çete suçlaması 
     ''Çete'' suçlamasına ilişkin de nasıl savunma yapacağını dahi bilemediğini belirten Garipoğlu, bir çete kurmak istese, buna 80 yaşındaki hukukçu babasını, kız kardeşini ve halasını üye yapmayacağını anlattı. 
     Çete içerisinde yer aldığı belirtilen bazı kişilerin halen bankadaki görevine devam ettiğini belirten Garipoğlu, şunları söyledi. 
     ''Bizim tek suçumuz, yatırım yapmak, işyeri açmak. O suçu da kabul ediyoruz. Sokrates, ölüme mahkum edilmiş. İdama giderken karısı ona 'seni haksız yere öldürüyorlar' demiş. O da karısına cevaben 'ya haklı öldürseydiler daha mı iyi olurdu' demiş. Bizim tek tesellimiz, haksız yere bu suçlamalarla karşı karşıya kalmaktır.'' Duruşmaya, diğer sanıkların da sorgularının yapılmasıyla devam ediliyor. 
     






</TEXT>
</DOC>
