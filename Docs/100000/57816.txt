<DOC>
<DOCNO> 57816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/18/son/sontur27.html </URL>
<DATE> 2001/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Fethiye'de sel...Balık havuzları ve seralar su altında kaldı 
</HEADLINE>
<TEXT>

     Ramazan Bayramı'nda yurdun büyük bir bölümünde etkili olan kar ve tipi yaşamı olumsuz etkilerken, Muğla'nın Fethiye İlçesi ve çevresi de sele teslim oldu. Birçok balık havuzu ve sera sel suları altında kalırken, Şevket Demirel'e ait santral inşaatı da selden zarar gördü. 
     Fethiye'ye bağlı Seki Beldesi'nde etkili olan sağanak yağışlar nedeniyle Eşen Çayı taştı. Herhangi bir can kaybı olmazken Eşen Çayı kenarındaki alabalık üreticileri maddi zarara uğradı. Balık havuzları su altında kalırken, binlerce balık sele kapıldı. 
     Alınan bilgiye göre Eşen Çayı'nın taşması nedeniyle Kemer Kasabası Gerişburnu Mahallesi'nde 20 evi su bastı. Kemer Belediyesi ekipleri, olası bir felakete karşı vatandaşları uyararak çay kenarındaki ev ve işyerlerinin boşaltılmasını istedi. 
     Eşen Çayı üzerinde inşaatı devam eden Şevket Demirel'e ait Göltaş Enerji A.Ş'nin siloları da sele maruz kaldı. Hidroelektrik santral inşaatının, giriş ve çıkış kanallarının da su nedeniyle zarar gördüğü kaydedildi. 
     






</TEXT>
</DOC>
