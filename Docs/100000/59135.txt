<DOC>
<DOCNO> 59135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/26/son/sonspo09.html </URL>
<DATE> 2001/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Savcı, sahaya giren Beşiktaşlı taraftarlar için 5 yıl hapis istedi 
</HEADLINE>
<TEXT>

     İstanbul Cumhuriyet Başsavcılığı, Beşiktaş ile Gaziantepspor arasındaki futbol maçında sahaya giren 7 taraftar hakkında, ''görevli memura mukavemet'' suçundan 3 ile 5'er yıl arasında hapis cezası istemiyle dava açtı. 
     Cumhuriyet Savcısı Osman Uludüz tarafından hazırlanan iddianamede, İnönü Stadyumu'nda 22 Aralık 2001 tarihinde yapılan Beşiktaş-Gaziantepspor maçı sırasında orta hakem Ali Aydın'ın verdiği karara öfkelenen Beşiktaş taraftarları Gökmen Aydoğdu, Ali Güney, Erhan Küçükçavdar, Serkan Haberdar, Levent Tezel, Ayhan Yılmaz ve Senkan Çarpışantürk'ün, güvenlik kuvvetlerini atlatarak sahaya girdikleri anlatıldı. 
     Sanıkların, ''hakemlik görevini yürüten müştekinin üzerine saldırdıkları, ancak saha içerisindeki iki taraf futbolcularının ve güvenlik kuvvetlerinin müdahalesi sonucu olayın büyümeden önlendiği'' ifade edilen iddianamede, ''sanıkların eyleminin, büyük kitlelerin önünde ve televizyon ekranında kamuoyu tarafından esefle izlendiği, spor ahlakı ve spor intizamını tehlikeye sokarak kamu görevi yapan müşteki orta hakeme karşı girişilen bu saldırı fiilinin, 'görevli memura mukavemet' suçunu içerdiği anlaşılmıştır'' denildi. 
     İddianamede, sanıkların TCK'nın 258 2. maddesi uyarınca, 3 ile 5'er yıl arasında hapis cezasına çarptırılması talep edildi. 
     Davanın görülmesine, önümüzdeki günlerde İstanbul Asliye Ceza Mahkemesi'nde başlanacak. 
     






</TEXT>
</DOC>
