<DOC>
<DOCNO> 61069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/07/son/sontur25.html </URL>
<DATE> 2002/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İETT, ulaşım ücretlerinde indirime gitti... 
</HEADLINE>
<TEXT>

     İETT, boğaz hatları ile paralı yolları kullanan otobüslerde uygulanan ücret tarifesinde değişiklik yaptı. 
     Toplam 250 tek ve çift katlı otobüsün çalıştığı 16 hattın tarifesinde gerçekleştirilen değişiklik uyarınca, Akbil'in de geçerli olduğu bu hatlarda 3 bilet alınan tarifeden 2, 2 bilet alınan tarifeden ise 1 tam ve 1 indirimli bilet fiyatı alınacak. 
     İETT Basın Danışmanlığı'ndan yapılan açıklamaya göre, tarife değişikliği boğaz geçişli 9 hat ile paralı ve diğer yolları kullanan 7 hatta bugünden itibaren uygulanmaya başladı. 
     3 bilet alınan boğaz geçişli hatlarda, yapılan değişiklik sonucu 2 
     bilet alınacak. Böylece bu hatlarda, ''kırılma noktası'' olarak tespit edilen yerlerden sonra alınan 2 bilet de tek bilete düşecek. 2 bilet tarifeli boğaz geçişli hatlar ile paralı ve diğer yolları kullanan hatların tarifelerinde yapılan değişiklikle, 1 tam ve 1 indirimli bilet fiyatına seyahat edilebilecek. Söz konusu hatların kırılma noktasından itibaren 1 tam bilet alınacak. Açıklamada, son 1 yılda bilet fiyatlarında gerçekleşen artış oranının yüzde 87.5'e yükseldiği, buna karşılık akaryakıta yapılan son zamlarla maliyetlerde meydana gelen 1 yıllık artışın ise yüzde 110'u geçtiği belirtildi. İETT'nin, ''akaryakıta yapılan son zamlarla içine girdiği darboğazı aşamadığı'' kaydedilen açıklamada, ''Kar amacı gütmeden İstanbul'a toplu taşıma hizmeti veren İETT'nin mali açıdan girdiği bu çaresizlik, ancak vergilerden arındırılmış akaryakıt alma izninin verilmesiyle çözüme kavuşabilir'' denildi. 
     






</TEXT>
</DOC>
