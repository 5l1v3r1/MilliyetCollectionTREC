<DOC>
<DOCNO> 52829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/17/son/sontur09.html </URL>
<DATE> 2001/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Görme özürlülerden Kızılay'da eylem.. 
</HEADLINE>
<TEXT>

     Türkiye Körler Federasyonu üyeleri, Özürlüler Yasa Tasarısı'nda mali hükümlerin yer almamasını protesto ettiler. 
     Bir grup federasyon üyesi görme özürlü, öğle saatlerinde Güvenpark'ta biraraya geldi. Burada basın açıklaması yapan, Federasyon Başkanı Turan İçli, özürlülere verilen aylık 17 milyon liranın, 68 milyon liraya yükseltilmesini öngören değişikliğin, özürlülere ilişkin yasa tasarısından çıkarılmasını eleştirdi. 
     İçli, özürlülerin yaşamını kolaylaştıracak bu hükmün, Maliye Bakanlığı'nca ekonomik kriz gerekçesiyle taslak metinden çıkarıldığını ve tasarının bu biçimiyle TBMM'ye sevk edildiğini kaydetti. 
     Devlet Bakanı Şuayip Üşenmez'in ve federasyonun çabalarıyla söz konusu hükmün Milli Eğitim Komisyonu'nca yeniden tasarı metnine eklendiğini ifade eden İçli, Başbakanlık'tan da değişimin uygun bulunduğu yönünde açıklama yapıldığını belirtti. 
     ''Fakat ertesi gün, şaşkınlık ve hayal kırıklığı yaratan bir başka gelişme oldu. Sayın Üşenmez tarafından, IMF'nin isteği üzerine, özürlülere verilen maaşın ayda 68 milyon liraya kadar yükseltilmesini öngören hükmün tasarıdan çıkarıldığı duyuruldu'' diyen İçli, ''Başbakan Bülent Ecevit ile Üşenmez'in özürlülere verdikleri sözü tutmadıklarını'' öne sürdü. 
     ''Özürlülerin IMF'ye feda edildiğini'' savunan İçli, şunları kaydetti 
     ''IMF, Türkiye'nin bağımsızlık ve egemenliğine karışma yönündeki müdahalelerinden vazgeçmeli, yurdumuzdan ve özürlü haklarından elini çekmelidir. Özürlüler hakkında yasa tasarısına, başta 2022 sayılı yasa ile özürlü maaşlarının işlevsel bir düzeye çekilmesi dahil, tüm mali hükümler eklenmiyorsa, yasa tasarısı derhal geri çekilmelidir.'' 
     






</TEXT>
</DOC>
