<DOC>
<DOCNO> 98643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/29/son/sondun10.html </URL>
<DATE> 2002/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Belfast'ta yine olay 
</HEADLINE>
<TEXT>

     Kuzey İrlanda'nın başkenti Belfast'ta çıkan olayları bastırmak için polisin yine plastik mermi kullanmak zorunda kaldığı, bu arada olaylarda kışkırtıcı rol oynadığı saptanan iki ikişinin de tutuklandığı bildirildi. 
     Sayıları 75 civarında olan Protestan milisler, kendilerini Katoliklere saldırmaktan alıkoymaya çalışan polise patlayıcı, molotofkokteyli, taş ve sopalarla saldırdı. Bazı kaynaklar, Sandy Row bölgesindeki çatışmalarda ''gerçek'' silahların da patladığını öne sürüyor. 
     Polis sözcüsü, pazar gecesi geç saatlerde başlayan olaylara bir minibüsün kaçırılıp ateşe verilmesinin yol açtığını belirtirken, olayların büyümesi eğiliminin farkedilmesi üzerine bölgeye asker ve polis sevk edildiği bildirildi. 
     Bölgeye gönderilen güvenlik güçlerinin mensuplarının saldırıya uğramaları üzerine polisin sükuneti tesis edebilmek amacıyla plastik mermi kullanmak durumunda kaldığını belirten sözcü, iki kişinin tutuklandığını da doğruladı. 
     Çatışmaların olduğu bölge savaş meydanına döndü, pek çok ev ve işyerinin camları patlamaların etkisiyle kırıldı. Çatışmalar sırasında 4 polisin yaralandığı ve çıkan yangınları kontrol altına almak üzere bölgeye gönderilen itfaiye ekibinin de saldırıya uğradığı belirtildi. 
     Bir itfaiye erinin de hafif şekilde yaralandığı olayların sabaha karşı kontrol altına alınabildiği, bölgede şu anda sükunetin hakim olduğu bildirildi. 
     





</TEXT>
</DOC>
