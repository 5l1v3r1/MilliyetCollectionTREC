<DOC>
<DOCNO> 98246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/27/ekonomi/eko02.html </URL>
<DATE> 2002/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kupa, Kore’ye ihracatı patlattı 
</HEADLINE>
<TEXT>

Egeli ihracatçılar, Dünya Kupası’nda sonra, Güney Kore’ye ihracatı dörde katladılar 
     MERT İLKUTLUĞ İzmir 

     Türkiye’nin Dünya Kupası’ndaki büyük başarısı ihracata yansıdı. Egelilerin Uzakdoğu’ya yaptıkları ihracat yüzde 53, kupanın ev sahiplerinden G. Kore’ye ihracat ise yüzde 368 arttı. 
     Geçtiğimiz haziranda G.Kore ve Japonya’da düzenlenen Dünya Kupası sırasında, Milli Takım’ın gösterdiği başarı ile ortaya çıkan tanıtımı değerlendiren Egeli ihracatçılar, bu yılın ilk altı ayında Uzakdoğu’ya ihracatı geçen yılki düzeyi 74 milyon dolardan 113.8 milyon dolara çıkardılar. 
     
     Dörde katlandı 
     G. Kore’ye ihracat ise neredeyse dörde katlanarak, 1.6 milyon dolardan 7.5 milyon dolara yükseldi. Ege’nin Çin’e ihracatı da yüzde 465 arttı. Vietnam’a ilk kez 4.6 milyon dolarla kayda değer oranda ihracat yapıldı. 
     Ege İhracatçı Birlikleri Başkanlar Kurulu Başkanı Mete Uğuz kupanın tanıtıcı etkisinin yılın ikinci yarısında daha çok hissedilebileceğini söyledi. 
     
     Mayısta ithalat coştu 
     Öte yandan, mayıs ayı Türkiye toplam ihracatı, geçen yılın aynı ayına kıyasla yüzde 0.3 gerilerken, ithalat yüzde 16.6 arttı. Devlet İstatistik Enstitüsü DİE verilerine göre mayısta 2 milyar 876.9 milyon dolarlık ihracat, 4 milyar 148 milyon dolarlık da ithalat gerçekleşti. Böylece dış ticaret açığı da yüzde 88.6 artarak 1 milyar 271 milyon dolara yükseldi. İhracatın ithalatı karşılama oranı da, yüzde 81.1’den yüzde 69.4’e geriledi. 
     Ocak - mayıs dönemi itibariyle de 13 milyar 244.5 milyon dolarlık ihracat, 17 milyar 795.4 milyon dolarlık da ithalat gerçekleşti. 
     Böylece 2001 yılı aynı dönemine göre ihracat yüzde 3.5, ithalat yüzde 2.4 artış gösterdi. Bu dönemde dış ticaret açığı da yüzde 0.5 azalarak, 4 milyar 550.9 milyon dolara geriledi. 
     



 EKONOMİ 



















</TEXT>
</DOC>
