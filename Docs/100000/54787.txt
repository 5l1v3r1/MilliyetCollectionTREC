<DOC>
<DOCNO> 54787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/29/son/sontur21.html </URL>
<DATE> 2001/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Koray Aydın hakkındaki soruşturma önergesi kabul edildi 
</HEADLINE>
<TEXT>

     MHP Ankara Milletvekili, Eski Bayındırlık ve İskan Bakanı Koray Aydın hakkındaki Meclis Soruşturması önergesi, TBMM Genel Kurulu'nda 196'ya karşı 231 oyla kabul edildi. 
     Anayasa'nın 100. maddesinde yapılan değişiklik nedeniyle ilk kez gizli olarak yapılan oylamaya 443 milletvekili katıldı. Oylamada, 231 milletvekili kabul, 196 milletvekili ise ret oyu kullandı. Oylamada, 11 milletvekili çekimser kalırken, 4 oy geçersiz sayıldı, 1 oy da boş çıktı. 
     Oylama sonucunu açıklayan Başkanvekili Ali Ilıksoy, 15 kişiden oluşacak soruşturma komisyonuna, siyasi parti gruplarının güçlerinin 3 katı oranında aday göstereceklerini, bunlardan kura sonucu bir adayın belirleneceğini söyledi. Ilıksoy, komisyonun, Başkanlık Divanı seçiminden itibaren 2 ay süreyle görev yapacağını bildirdi. 
     Yaklaşık 1 saat süren oylamaya Başakan Bülent Ecevit, Başbakan Yardımcıları Mesut Yılmaz, Devlet Bahçeli ve Hüsamettin Özkan katılırken, DYP Genel Başkanı Tansu Çiller ile SP Genel Başkanı Recai Kutan ise katılmadı. 
     Sonuçların birbirini tutmaması nedeniyle oylar 3 kez sayıldı. Bu nedenle sayım sonucunun açıklanması da gecikti. Bu gecikme nedeniyle, Genel Kurul Salonu'nda hareketlilik gözlendi. 
     Bazı MHP milletvekilleri, Başkanlık Divanı'nın önüne gelerek oylamanın sonucunu sordular.Kulislerde, gizli oylama nedeniyle iktidar partileri arasından da önerge lehinde oy kullanıldığı konuşuluyor. Önergenin kabul edilmesiyle birlikte Koray Aydın hakkında 15 kişiden oluşan soruşturma komisyonu kurulacak. Komisyon Aydın'ın Yüce Divan'a sevkine gerek olup olmadığına karar verecek. 
     
</TEXT>
</DOC>
