<DOC>
<DOCNO> 74556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/25/son/sontur12.html </URL>
<DATE> 2002/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
DGM Savcısı İbrahim Tatlıses aleyhinde delil topluyor... 
</HEADLINE>
<TEXT>

     Ankara DGM Cumhuriyet Savcısı Nuh Mete Yüksel, bir grup şehit ve gazi ailesinin suç duyurusu üzerine, İbrahim Tatlıses hakkında başlattığı soruşturmanın devam ettiğini, hazırlık tahkikatının gizli olması nedeniyle bilgi veremeyeceğini söyledi. 
     Savcı Yüksel, DGM Binası'ndan ayrılırken, gazetecilerin Tatlıses hakkında başlattığı soruşturmaya ilişkin sorularını yanıtladı. 
     Soruşturmanın devam ettiğini, hazırlık tahkikatının gizli olması nedeniyle içeriği hakkında bilgi veremeyeceğini ifade eden Savcı Yüksel, bir gazetecinin, ''Yeterince delil var mı'' sorusu üzerine, ''Delil toplamak bizim görevimiz'' dedi. 
     Yüksel, ''Soruşturmayı hangi madde kapsamında yürütüyorsunuz'' sorusuna ise, ''Söyleyemem'' karşılığını verdi. 
     Nuh Mete Yüksel, Ankara Barosu avukatlarından Şevket Can Özbay'ın, 60 kişilik şehit ve gazi ailesi adına İbrahim Tatlıses hakkında, 
     ''terör örgütü PKK ile ilişkisi olduğu, bu örgüte 1.5 milyon dolar nakdi yardımda bulunduğu ve PKK militanlarını gizlice İstanbul'da tedavi ettirdiği'' iddiasıyla Ankara DGM'ye yaptığı suç duyurusu üzerine soruşturma başlatmıştı. 
     






</TEXT>
</DOC>
