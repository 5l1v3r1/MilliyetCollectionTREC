<DOC>
<DOCNO> 97671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/yazar/myilmaz.html </URL>
<DATE> 2002/07/24/ </DATE>
<TIME>  </TIME>
<AUTHOR> Mehmet Y. YILMAZ  </AUTHOR>
<HEADLINE>
Türk gençleri vize peşinde 
</HEADLINE>
<TEXT>

     Milliyet’in Ankara Bürosu, Amerika Birleşik Devletleri Büyükelçiliği ile karşı karşıya... Pencereden bakınca elçiliğin önünde vize almak için bekleşen büyük bir kalabalık görüyorsunuz. Havanın sıcak ya da soğuk, yağışlı ya da açık olması bir şeyi değiştirmiyor. Genç, yaşlı, kadınlı erkekli bir kalabalık ellerinde dosyalarla kapıda içeri alınmayı bekliyorlar. 
     Önceki gün Ankaradaydım. Can sıkıntısıyla pencereden dışarıyı seyrederken vize ofisinin küçük demir kapısı açıldı ve içeriden elinde pasaportuyla yaşının 20 civarında olduğunu tahmin ettiğim bir genç çıktı... 
     Kapının hemen önünde yine kendi yaşlarında iki arkadaşı bekliyordu... İçeriden çıkan genç, arkadaşlarına gülerek bir şeyler söyledi... Birden ikisinin de havalara sıçradığını, iki ellerini basketbolcular gibi birbirlerine vurduklarını gördüm... Müthiş bir sevinç gösterisiydi seyrettiğim... Birbirlerine sarıldılar ve oldukları yerde zıp zıp zıpladılar... Sonra kolkola girip koşarak Atatürk Bulvarı’na doğru kıvrıldılar... 
     
100 kişiden 14’ü mutlu      İçeriden çıkan gencin uzun süredir beklediği "vizeyi" aldığını tahmin ettim. 
     20 yaşlarındaki gençleri sevinçten havalara zıplatan şey, Türkiye’den ve buranın temsil ettiği her şeyden kurtuluyor olmaları mıydı diye düşünmeden edemedim. 
     Milliyet’in, Input ile birlikte yaptığı "Genç Türkiye 2002" araştırmasının da doğruladığı bir gerçekti bu. 
     Geçtiğimiz hafta boyunca geniş bir özetini yayımladık bu araştırmanın. 16 - 28 yaş Türk gençlerinin eğilimlerini, durumlarını ve gelecekten beklentilerini ölçen bir araştırmaydı bu... 
     Türkiye’de gençlerin yüzde 70’i, işsizliğin gençlerin yaşamındaki en önemli sorun olduğunu düşünüyor. Yüzde 67’si eğitim sistemindeki yetersizliklerden şikayetçi. Yüzde 24’ü hayatından hiç memnun değil. Hayatından çok memnun olduğunu söyleyenlerin oranı yüzde 14’ü ancak buluyor. 
     Gençlerin yüzde 69’u olanakları elverdiği takdirde Türkiye dışında yaşamak istiyor. O gün Ankara’da tarifsiz bir coşkuyla havalara zıplayan gençlerin bu yüzde 69 içinde olduğunu tahmin etmek hiç zor değil. 
     
Kaçan kaçana...      Gençlerin yüzde 26’sı için yurtdışında yaşanacak ideal yer Amerika... AB üyesi ülkelerde yaşamak isteyenlerin oranı yüzde 40’ı buluyor. 
     "Yurtdışında nerede yaşamak istersiniz " sorusuna verilmiş cevapların içinde İran yok... Suudi Arabistan yok... Mısır da, Irak da, Rusya da, Endonezya da, Pakistan da yok... Amerika ve AB ülkeleri dışında yaşamak istedikleri yerler arasında sadece Japonya, Avustralya, Kanada var. Hepsi gelişmiş ekonomi ve demokrasi toplumları... 
     
İş işten geçti      Onlara istedikleri şeyi bu ülkede de verebilirdik oysa... 
     Türkiye’yi yıllar önce Yunanistan ile birlikte Avrupa Birliği’ne sokabilir, bugün kişi başına milli gelirimizi 10 bin doların çok üzerine çıkarabilirdik... 
     Solcu ya da sağcı olsun her türlü bağnazlık ve dar kafalılık Türkiye’yi o tarihte bu adımı atmaktan alıkoydu. 
     Bugün de son treni kaçırdığımızı yaşı seksene yaklaşmış Başbakanımız açıkladı İş işten geçti 
     Küçük parti çıkarlarına, siyaset dalaverelerine, elli yıl geride kalmış ideolojik saplantılara, dar milliyetçiliğe gençlerimizin geleceğini feda ettik. 
     
Kimsenin umurunda değil      Bir yolunu bulup vizeyi kaparak, kendilerini medeniyete atma fırsatını bulanlar hep havalara uçarak çıkacaklar sınır kapılarından... Geri kalanları bekleyen tek gelecek, işsizlik, eğitimsizlik, umutsuzluk ve büyük bir karamsarlık... 
     Bu tabloda emeği olanlar bundan hiç utanmayacaklar... Kiminin çocuğu yok, kiminin çocukları yurtdışında okuyor okudu... Ayşe Teyze’nin çocuğunu nasıl bir geleceğin beklediği hiçbirinin umrunda bile değil... 
     
     







AKP... 


Curcuna 


MHP istedikçe seçime kadar... 


Artık heyecan vermeyen konular 


Sanıklar .. Ayağa kalkın 


Askerlikle ilgili konular 


Hoş geldin YTP 


Krizle gelen fırsat. Ama .. 


Türk gençleri vize peşinde 


Zonguldak ve Ecevit’ 


"Kim bu şair " 


Pamukbank kaça satılır 


Megafon şovenizmi 


Sanayici ürettikçe sermayeden yedi 


</TEXT>
</DOC>
