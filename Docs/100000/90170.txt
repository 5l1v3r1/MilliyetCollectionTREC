<DOC>
<DOCNO> 90170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/16/son/soneko02.html </URL>
<DATE> 2002/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İşçi emekli aylıkları, 3 yılda yüzde 26 eridi.. 
</HEADLINE>
<TEXT>

     İşçi emekli aylıklarının son 3 yılda altın fiyatları karşısında yüzde 26.6 oranında kayba uğradığı bildirildi. 
     Türkiye İşçi Emeklileri Derneği tarafından yapılan araştırmaya göre, Haziran 1999'da 70 milyon 46 bin 200 lira olan en düşük işçi emekli aylığı ile 20.07 gram altın veya 170.6 dolar alınabilirken, 9 Haziran 2002 tarihi itibariyle 224 milyon 719 bin 171 lira olan en düşük işçi emekli aylığı ile 14.72 gram altın veya 154.5 dolar alınabiliyor. 
     Emekli aylıklarının altın fiyatları karşısında ise yüzde 26.6, dolar fiyatları karşısında reel olarak yüzde 9.4 oranında kayba uğradığı belirtilen araştırmada, Haziran 1999-Haziran 2002 yıllarını kapsayan 3 yıllık sürede, altının yüzde 337.2, doların yüzde 254.2 oranında artış göstermesine karşılık, işçi emekli aylıklarının yüzde 220.8 oranında arttığı vurgulandı. 
     Türkiye İşçi Emeklileri Derneği araştırmasında, aylıkların her ay bir önceki ayın TÜFE oranında artırılması uygulamasına geçilmesi ile birlikte işçi emekli, dul ve yetimlerin mağduriyete uğradığı görüşü savunulan araştırmada, işçi emekli, dul ve yetimlerinin bu uygulamadan doğan fark alacaklarının bir an önce ödenmesi istendi. 
     





</TEXT>
</DOC>
