<DOC>
<DOCNO> 78474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/15/son/soneko11.html </URL>
<DATE> 2002/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirel "Türkiye keşke büyüseydi de karanlıkta kalsaydı" 
</HEADLINE>
<TEXT>

     9. Cumhurbaşkanı Süleyman Demirel, 
     Türkiye'nin enerjide yıllık 3.5-5 milyar dolar arasında yatırıma ihtiyacı olduğunu söyledi. 
     Demirel, Stratejik Teknik Ekonomik Araştırmalar Merkezi STEAM 
     tarafından, Hilton Oteli'nde düzenlenen ''2. Enerji Arenası''nda yaptığı konuşmada, Türkiye'nin, söz konusu yatırım ihtiyacının finansmanının bir kısmını ise dışarıdan bulmak zorunda olduğunu kaydetti. Türkiye'nin 2020 yılındaki enerji ihtiyacının 528 milyar kilovatsaat kwh olacağına işaret eden Demirel, ''Türkiye halen 124 milyar kilovatsaat enerjiye çıkmıştır. Türkiye'nin elektriği de, gazı da, petrolü de olmalıdır'' dedi. En pahalı enerjinin ''bulunmayan enerji'' olduğuna işaret eden Demirel, Türkiye'nin 125 milyar kwh'lik hidroelektrik kapasitesi olduğunu vurgularken, bu potansiyelin ancak 40 milyar kwh'lik kısmının kullanılabildiğini hatırlatttı. Demirel, ''Obruk, Boyabat barajları bitirilmeli, Fırat'ın kollarında 10 milyar kilovatsaatlik enerji var. GAP'ın üzerinde enerji var. Toplam 20 milyar kilovatsaatlik enerji var'' şeklinde konuştu. 
     
     Kalkınmış 10 ülke arasına girme hedefi 
     Türkiye'nin 20 yıl zarfında, kalkınmış ilk 10 ülke arasına girmek istediğini belirten Demirel, 2000 yılı rakamlarıyla Türkiye'nin 16. 
     büyük ekonomi olduğunu ve ilk 10 ülke arasına girmek istemenin ise kişi başına düşen gelirin 20 bin dolara çıkarılması anlamına geldiğini ifade etti. Kişi başına 20 bin dolarlık gelirin tek başına bir şey ifade etmeyeceğini anlatan Demirel, Türkiye'nin genç nüfusuna istihdam yaratabilmesi gerektiğini kaydetti. Türkiye'nin 134 ülkeye ihracat yaptığını ve ihracatının yüzde 90'ını sanayi ürünlerinin oluşturduğunu bildiren Demirel, ''Türkiye bu sanayileşme hareketine devam etmelidir'' dedi. Ülke sorunlarının sadece o ülkeyi yönetenlerin işi olmadığını anlatan Demirel, ''Eğer o ülkenin vatandaşları ülke sorunlarına katılıyorlarsa, sorunların çözümü kolaylaşır'' dedi. Demirel, çeşitli zeminlerde Türkiye'nin sorunlarıyla ilgili yapılan tartışmalardan memnuniyet duyduğunu belirtirken, bu durumun, ülkenin bugünkü ve yarınki sorunlarının çözümünde, vatandaşların vatandaşlık sorumluğunu göstermesi açısından cesaret verici olduğunu ifade etti. Türkiye'nin yeni bir döneme girdiğini belirten Demirel, ''Türkiye, AB'ye adaydır. Netice itibariyle AB'ye tam üye olma istikametinde. Görülen ışık Türkiye ile AB arasında uyum sağlayacak şekilde, çeşitli sektörlerde kendisine çeki düzen vermesidir.' 
     
     11 Eylül sonrası 
     Demirel bu arada, geçen ABD'ye terörist saldırıların yapıldığı 11 Eylül hadisesinden sonra, dünyada büyük bir rahatsızlık bulunduğunu kaydetti. 
     Dünyaya bakıldığında 3 şeyin benimsendiğini belirten Demirel, ''bunlardan biri demokrasi, biri pazar ekonomisi, biri de insan haklarıdır. Bunların üçünü bir araya koyarsanız tartışma bitiyor. Bu prensipler kabul edilmişse, siyasete düşen görev, siyasi partilere düşen görev bu sınırlara girmiştir. Yani bir siyasi parti ile diğeri arasındaki fark, pepsi kola ile coca cola arasındaki farka inmiştir. 
     Bu çerçeve içerisinde, pazar ekonomisine gerekeni yapacaksınız.' Demirel, dünyadaki gelirin 27 trilyon dolar olduğunu hatırlatırken, bunun 9 trilyon dolarının ABD'de, 7 trilyon dolarının AB ülkelerinde, 4 trilyon dolarının da Japonya'da üretildiğini, kalan 7 trilyon 
     doların da diğer ülkelere düştüğünü söyledi. 
     Demirel, ''Zenginliğin nerede olduğuna ve nasıl geldiğine bakacaksınız. Onlar ne yaptıysa benzerini yapacaksınız'' dedi. 
     
     "Türkiye keşke büyüseydi de.." 
     Demirel, küçülmeden dolayı elektrik telabenin azalmasını eleştirirken de, ''Türkiye karanlıkta kalmadıysa da, ağır bedel ödemiştir. Keşke büyüseydi de karanlıkta kalsaydı'' şeklinde konuştu. 
     Türkiye'nin enerji alanında 130 milyar dolarlık yatırım ihtiyacı olduğuna dikkati çeken Demirel, bunun mutlaka bulunup yatırılması gerektiğini, ancak borçlanma yerine doğrudan yatırımın tercih edilmesinin doğru olacağını söyledi. 
     Türkiye'nin yatırımlar için cazip bir ülke olma hüviyetini kazanması ve koruması gerektiğini vurgulayan 9. Cumhurbaşkanı Demirel, enerji yatırımlarındaki yasal engelleri eleştirirken de, şunları kaydetti 
     ''Bir ucu mahkemede bir ucu uygulamada iş olmaz. Bu işleri mahkemeye yaptıramazsınız. Yolsuzluk var takip etmeyelim mi diyeceksiniz. Yolsuzluk olmayacak şekilde yap kardeşim. Bürokrasimize cesaret vermemiz lazım. Herkesi hırsız, yolsuz sayarsanız bir şeyi yürütemezsiniz. Suçsuzluk asıldır, suç istisnadır. 
     Türkiye'nin morale ihtiyacı var. Kendi işadamımız Balkanlar'da iş aramaya gidiyor, başkası da önce kendi insanınıza güven verin diyor.'' Dünyada 442 nükleer santralın çalıştığını, Türkiye'nin çevresinin ise Nükleer santrallarla sarılı olduğunu da anlatan Demirel, ''bir nükleer santral yapılması gerektiğini, özellikle ifade etmek istiyorum'' dedi. 
     





</TEXT>
</DOC>
