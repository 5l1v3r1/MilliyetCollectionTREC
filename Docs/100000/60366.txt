<DOC>
<DOCNO> 60366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/03/son/sondun12.html </URL>
<DATE> 2002/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Boşanmak Nicole Kidman'a yaradı, Tom Cruıse'a yaramadı... 
</HEADLINE>
<TEXT>

     Yeni yıl kapıdan adım atar atmaz, eski yılda moda olan kimi yıldızlar ve alışkanlıklar, şimdiden gözden düştü. 
     The Washington Post'un internet sitesinde yer alan ''in and out'' adlı geleneksel listeye göre, Hollywood'un 75 milyon dolarlık rekor ücreti ile en çok kazanan aktörü olan Tom Cruise, 2002'nin ilk günlerinde popülaritesini kaybetti. Penelope Cruz da nişanlısıyla aynı akıbeti paylaşarak yeni yılın gündemden düşen yıldızları arasına girdi. 
     Cruise ile 10 yıllık evliliğin ardından boşanan Nicole Kidman ise yeni yılın ilk favorilerinden. Boşanmanın ardından yaşadığı kısa bocalama dönemini hemen atlatan Kidman, ''Moulin Rouge'' filminin başarısıyla moral buldu. Daha sonra Robbie Williams ile bir klipte de rol alarak müzik yeteneğini konuşturan Kidman, 2002'de de isminden söz ettirmeye başladı. 
     Jennifer Lopez'in eski nişanlısı ''belalı'' şarkıcı Puff Daddy, güzel yıldız ile yollarının ayrılmasından sonra popülerliğe de veda etti. 
     Yeni yılda ''portakal'' gözde olurken, C vitaminini yapay yoldan karşılayan haplar tercih edilmeyecek. 2002 yılında patates püresi gözden düşerken, spagetti yılın popüler yiyeceği oldu. 
     Geçen yılın ödüllü grubu ''Destiny's Child'' daha yeni yıl, kapıdan girer girmez popülerliğini yitirdi. Britney Spears'ın en büyük rakibi güzel şarkıcı Christina Aguilera da aynı kaderi paylaştı. 
     Basketbolun 38'lik yıldızı Michael Jordan geçen yıl gözde olup da bu sene de popülerliğini sürdüren yıldızlardan. Jordan, daha 2002 başlar başlamaz tahtını koruduğunu gösterdi. 
     ''Yüzüklerin Efendisi'' filminin ünü, en çok başrol oyuncusu Viggo Mortensen'e yaradı. Sinemada bir süredir kayda değer bir çalışmaya imza atamayan Jim Carrey ise Mortensen kadar şanslı olmadığı için gözden düştü. 
     






</TEXT>
</DOC>
