<DOC>
<DOCNO> 83294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/son/sonspo09.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yimpaş düştü futbolcuları ise kapış kapış.. 
</HEADLINE>
<TEXT>

     Birinci Süper Lig'e veda eden Yimpaş Yozgatspor'da, kulüp yönetimi, yeni sezon hedefini belirlemek ve transfer çalışmalarına start verebilmek için bir araya gelemezken, futbolcular teker teker yuvadan uçmaya başladı. 
     Kırmızı-siyahlı ekibin gurbetçi futbolcusu Cem Karaca, sezon bitmeden Fenerbahçe ile mukavele imzalarken, golcü futbolcusu Preko, Türkiye'de ilk formasını giydiği eski takımı Gaziantepspor'a geri döndü. Sözleşmesi sona eren Cengizhan'ın Diyarbakır ve Kayserispor ile görüştüğü bildirilirken, sözleşmesi süren futbolculardan Finlandiyalı golcü Antti ile İlhan'a Gaziantepspor ve Bursaspor, Samsunspor'da kiralık forma giyen Mustafa Kocabey'e Malatyaspor, Antalyaspor'a kiralık verilen Gürçay'a da Antalyaspor'un talip olduğu öğrenildi. 
     Öte yandan, sezonun son maçı öncesinde kulüp başkanı Mehmet Kaplan'a iç transferle ilgili rapor veren teknik direktör Uğur Tütüneker, kendisiyle resmi mukavele yapılmamasına karşılık, dış transfer çalışmalarını İstanbul'da sürdürüp, liste hazırladığı kaydedildi. 
     Tütüneker, ''Yönetimden haber bekliyorum. Sezon içerisinde ön görüşme yaptık, ama şu ana kadar netleşmiş bir şey yok. Yönetimin hedefini belirlemesini bekliyorum. Benim listem büyük ölçüde hazır. 
     Daha fazla gecikilmemesi gerekir'' dedi. 
     





</TEXT>
</DOC>
