<DOC>
<DOCNO> 62757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/17/son/sondun18.html </URL>
<DATE> 2002/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılbaşı bombacısı Türk 
</HEADLINE>
<TEXT>

     Fransa'nın kuzeydoğusundaki Barr kasabasında, yılbaşı akşamı üç ayrı yere dinamitli saldırı düzenlenmesiyle ilgili davada, iki kişi hakkında daha soruşturma açılması kararlaştırıldı. 
     Saldırıların baş sorumlusu olmakla suçlanan 27 yaşındaki Serdar isimli Türk genci tutuklu bulunurken, polisin talebi üzerine, bombaların yapımında suç ortakları oldukları gerekçesiyle 18 ve 20 yaşlarında iki Fransız genci hakkında da soruşturma başlatıldı. 
     Yılbaşı ertesinde yapılan operasyonlarda, Serdar'ın kardeşi 18 yaşındaki Hüseyin ile iki Kuzey Afrikalı ve bir Hırvat genç önce tutuklanmış, sonra yaşları küçük olduğu gerekçesiyle tutuksuz yargılanmak üzere serbest bırakılmışlardı. 
     Barr kasabası halkı, gençlerin polis tarafından serbest bırakılmasına sert tepki göstererek, mahkeme binası önünde protesto gösterisi düzenlemişti. 
     Gençlerin, kasaba halkının yılbaşı gecesini kutladığı bir mekana attıkları dinamitler maddi hasara ve 9 kişinin hafif yaralanmasına yol açmıştı. Bombacı gençler ayrıca, bir telefon kulübesi ve bir kafetaryaya daha saldırıda bulunarak, önemli maddi hasara yol açmışlardı. 
     






</TEXT>
</DOC>
