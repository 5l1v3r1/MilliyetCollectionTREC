<DOC>
<DOCNO> 64554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/28/yazar/akyol.html </URL>
<DATE> 2002/01/28/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
İnönü'nün Defterler'i 
</HEADLINE>
<TEXT>

     İSMET Paşa, 1919 yılından 1973'e kadar günlük hadiseleri kısa notlar halinde ajanda defterlerine kaydetmiş. 
     Geçtiğimiz cumartesi Kazım Karabekir'in 54. ölüm yıldönümü idi. O vesile ile belirteyim Albay İsmet'in notları 1 Ocak 1919 günü Kazım Karabekir'le başlıyor Bu iki ebedi dost, birbirlerini "hep böyle hatırlamaya" söz verip imzalamışlar. 
     Burada İnönü'nün bir karakter özelliğine işaret etmeliyim Daima istikralı, güvenilir, dostlukları bilen bir insandır. 
     "Defterler"deki bu ilk nottan 7 yıl sonra, Milli Mücadele'nin büyük kahramanlarından Karabekir Paşa'yı, hak hukuk tanımaz İstiklal Mahkemesi'nin yağlı ipinden kurtaran, "Başvekil İsmet Paşa" olacaktır. 
     Uzun yıllar evinde hapis hayatı yaşatılan Karabekir'i, Meclis Başkanlığı'na getiren de "Milli Şef İnönü"dür. 
     
     DEFTERLER'de Mevhibe Hanım önceleri "Mevhibe" sonra "hanım" ve bazen de "hanımefendi" olarak geçiyor 
     "27 Ocak 1919, Pazartesi Mevhibe ile çarşıya gittik..." 
     Sonra, 1965'te "hanımefendi kızmış, suratlı" diye yazıyor. 
     "Defterler"in yayımı dolayısıyla Yapı Kredi Kültür Merkezi'ndeki panelde İsmet Paşa'nın mükemmel aile hayatı anlatılırken, yanımda oturan büyük oğlu Ömer İnönü kulağıma eğildi 
     - Latife Hanım'la kavgalı günlerinde Atatürk babama 'Siz nasıl iyi geçiniyorsunuz ' diye sormuş. 
     İnönü'nün cevabı 
     - Ben bağırınca hanımefendi susuyor, o bağırınca ben susuyorum... 
     İnönü, yıllar sonra Vehbi Koç'un aynı şekildeki bir sorusuna da aynı cevabı vermiş... 
     İsmet Paşa'nın karakter çizgisini yansıtan başka bir not 
     "17 Temmuz 1927 Pazar Kadınların israfı her şeyde var..." 
     Paşa, devlet hayatında da daima eli sıkı olmuştur. Hatta bana göre, yatırımlarda da böyle davrandığı için ekonomi yavaş gitmiştir. 
     
     İNÖNÜ harf devriminden birkaç ay önce Latin harfleriyle yazmaya başlamış... Harf devriminden sonra bir not 
     "2 Eylül 1928 Pazar Dil Encümeninde... Bir ayda lügat tamam olabilecek... Devlet matbaasında müstacelen, 50.000." 
     Ama harf devrimi yapan ülkede "lügat", maalesef, tam 17 yıl sonra 1945'te yayımlanabilecektir 
     1960'lardan bir not, çok kısa 
     "27 Mayıs 1960 Cuma İnkılap, Milli Birlik Komitesi ilan." 
     Ve 'Ortanın Solu'nda bir not 
     "29 Temmuz 1965 Perşembe Devletçilik, bitti." 
     'Ortanın Solu'na karşı çıkanlar 
     "21 Ekim 1965 Perşembe Aslında, reforma, sosyal görüşe inanmamışlardır." 
     Ve bütün devirlerin, bütün ideolojilerin keskin sirkelerine tarihi bir nasihat 
     "10 Kasım 1966, Perşembe Büyük Sinema... Konuşanlar Yücel Akıncı, Mucip Ataklı, İlhami Soysal, İlhan Selçuk, Muammer Aksoy. Hepsi birden ölçüsüz sert. En son ben. 
     Demokratik rejimdeyiz. Uzlaşma var. Düşmanlık yok." 
     Tarihin en tecrübeli devlet adamlarından İnönü, 17 Aralık 1973 tarihli son notunda hastalığından bahsediyor, 14 gün sonra 89 yaşında dünyaya veda edecektir. 
     "Defterler"i yayımlayan Yapı Kredi Yayınları'nı ve açıklayıcı notlarla zenginleştiren editör değerli tarihçi Ahmet Demirel'i kutluyorum. 
     
     







İnönü'nün Defterler'i 


AB ve PKK 


ABD’nin Arap ikilemi 


Bankacılığın ilk çaresi Birleşme 


Yeni memurlar ve koruma zırhları 


Emlak Vergisi kazığını kim attı 


Butik partiler dönemi 


Biz bu dünyayı yemedik 


ABD’deki resesyon gerçekten aşılıyor mu 


Çekirdeksiz üzüm 


</TEXT>
</DOC>
