<DOC>
<DOCNO> 85535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/son/sontur18.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM Başkanı ''Seçim tarihinin bugünden açıklanması yararsız'' 
</HEADLINE>
<TEXT>

     TBMM Başkanı Başkanı Ömer İzgi, ''Bir sene, bir buçuk sene sonra yapılacak bir seçimin tarihinin bugünden açıklanmasının hiçbir yararı olmaz'' dedi. 
     TBMM Başkanı Ömer İzgi, eski hipodrom alanında düzenlenen 81 ilin katıldığı, ''II. İller Kültür Fuarı''nı gezdi. 
     Fuarda çeşitli illerin standlarını gezerek o yörelere ait ürünler hakkında bilgi alan İzgi'ye Bitlis standında kurt figürlü bir baston hediye edildi. 
     Gümüşhane standında Gümüşhane yapısı ''Gümüşay'' adlı tabancayı inceleyen İzgi, gazetecilerin silahlarla arasının nasıl olduğunu sorması üzerine, tabanca koleksiyonu yaptığını söyledi. İçel standındaki görevlilerle sohbeti sırasında İçel'in adı konusundaki tercihlerini soran İzgi, kendisinin ilin adının İçel olmasından yana olduğunu kaydetti. 
     Daha sonra fuarı düzenleyen Forum Fuarcılık Sahibi Bilgin Aygül, İzgi'ye bilgi verdi. Önümüzdeki günlerde bu fuarın benzerini Almanya'da düzenleyeceklerini belirten Aygül, İzgi'yi Almanya'daki fuara davet etti. 
     İzgi de böyle bir fuar düzenledikleri için kendilerini kutladığını ifade ederek, Türkiye'nin bu tür güzelliklerinin ortaya çıkarılmasında geç kalındığını söyledi. Almanya'da düzenlenecek fuarın son derece yararlı bir girişim olacağını, kendisinin de fırsat bulursa katılacağını belirten İzgi, ''Memleketimize, Türkiyemize, Türk insanına yapılan en büyük hizmet bunlar'' dedi. 
     
     ''SEÇİM TARİHİ'' 

     Fuardan ayrılırken gazetecilerin sorularını da yanıtlayan İzgi, bir gazetecinin, dün Başkent Hastanesi'nde toplanan liderler zirvesinde ilk kez seçim tarihinin telaffuz edildiğini hatırlatarak görüşlerini sorması üzerine şunları kaydetti 
     ''Seçim tarihinin 3-4 ayı geçtikten sonraki süreler için tespiti ülke ekonomisine yarar sağlamıyor. En fazla ülkemizde şimdiye kadar seçim tarihleri, seçimin yapılacağı güne 3 ay kala, 4 ay kala açıklanmıştır. Ben hala aynı düşüncedeyim. Daha uzun süreli bir sene, bir buçuk sene sonra yapılacak bir seçimin tarihinin bugünden açıklanmasının hiçbir yararı olmaz. Kaldı ki, Anayasamızda seçimlerin ne zaman yapılacağına dair bir hüküm var. Bunun öne çekilmesi için bir girişimin şimdiden yapılmasına gerek yok.'' 
     
     ''BAŞBAKAN NEREDEYSE ORADA YAPILABİLİR'' 

     İzgi, liderler zirvesinin ilk kez hastanede gerçekleştirildiğinin hatırlatılması üzerine, şunları kaydetti 
     ''Ne önemi var ki, Başbakan neredeyse orada bu zirve yapılabilir. 
     Şimdilik ufak bir rahatsızlığı var o nedenle hastanede kalıyor, hastanede kalmasına rağmen böyle bir zirve yapılabiliyorsa ülkenin sorunlarına eğilinebiliyorsa bundan sevinç duymak gerekir. Yoksa bunda başka bir şeyler aramaya gerek yok ki. Bence çok güzel bir girişim.'' 
     





</TEXT>
</DOC>
