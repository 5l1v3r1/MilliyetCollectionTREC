<DOC>
<DOCNO> 80760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/27/son/sontur10.html </URL>
<DATE> 2002/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Af yasası Ecevit'lerin de içine sinmiyor.. 
</HEADLINE>
<TEXT>

     Başbakan Bülent Ecevit de Haluk Kırcı ve Mehmet Ali Ağca'yı içine alan 2. af yasasına karşı çıktı. 
     Ecevit, ''İkinci af yasası kamouyunda bazı tepkilere yol açtı. Özellikle Mehmet Ali Ağca ve Haluk Kırcı'nın da bu yasanın kapsamına girmesi nedeniyle bazı tepkiler doğdu. Siz bu yasayı içinize sindirebildiniz mi '' sorusu üzerine Başbakan Ecevit, şunları söyledi 
     ''Hayır ben içime sindiremediğim gibi, buna en çok tepkiyi de Rahşan Ecevit gösteriyor. Çünkü o biliyorsunuz, birtakım ağır suçlar işlemiş olanların aftan yararlanmasına karşı idi. Şimdi gene inşallah bu önlenecektir. Ben de taraftar değilim, bu şekilde, bu kadar kapsamlı bir affa taraftar değilim.'' Başbakan Ecevit, eşi Rahşan Ecevit'le birlikte DSP Genel Merkezi'ne gelerek burada bir süre çalıştı. 
     Başbakan Ecevit, ''Recep Tayyip Erdoğan'ı grup konuşmanızda eleştirmiştiniz. O da daha sonra, sizin daha karanlık bir geçmişin mirasçısı olduğunu söyledi'' şeklindeki hatırlatma üzerine, ''Ben ömrüm boyunca tam bir şeffaflık, saydamlık içinde çalıştım'' dedi. 
     ''Baykal sizi, partisine iftira atmakla suçladı. Kendisinden ve partisinden özür dilemeye çağırdı ve ayrıca ilan edilmemiş bir seçim kampanyasına dahil olduğunuzu söyledi. Bununla ilgili değerlendirmenizi alabilir miyiz '' sorusuna ise Başbakan Ecevit, ''seçim kampanyası erken başlayabilir geç başlayabilir, bu bütün partilerin tercihine bağlıdır. Sayın Baykal'la ilgili görüşlerimi kendisinin son günlerde verdiği demeçlere dayanarak söyledim. Onun için bu konuda benim bir özür dileme mecburiyetim kesinlikle yoktur'' cevabını verdi. 
     





</TEXT>
</DOC>
