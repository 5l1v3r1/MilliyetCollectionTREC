<DOC>
<DOCNO> 99591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/02/son/sondun11.html </URL>
<DATE> 2002/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilim adamlarına göre, artan yaz sıcakları daha çok can alacak. 
</HEADLINE>
<TEXT>

     İngiltere Sağlık Bakanlığı'ndan bir grup bilim adamı tarafından yapılan araştırmaların sonuçları, küresel ısınma nedeniyle ılık geçecek kışların 20 bin daha az can alacağını ve İngiltere'deki hastanelerde hasta kabullerini de 2 milyon gün kısaltacağını gösteriyor. 
     Bilim adamları, buna karşılık artan yaz sıcaklarının daha çok can alacağını, yükselen sıcaklıkların cilt kanseri, beyin kanamaları ve besin zehirlenmelerinde artışlar yaratacağını belirtiyor. 
     Sıcaktan kaynaklanan ölümlerin yılda 2 bin civarına yükseleceğini kaydeden bilim adamları, bu rakamın halen 800 olduğunu da hatırlatıyor. Bilim adamları ayrıca, ısınan havanın her yıl 2 bin yeni katarakt vakasına yol açacağını, besin zehirlenmelerinin yılda 10 bin civarına yükseleceğini ve İngiltere'nin güney kesimini malarya yayan sivrisineklerin basacağını tahmin ediyor. 
     Araştırma raporuna göre, gelecek 100 yıl boyunca ısınma sonucunda insanlığın hatırlayabileceği en sıcak iklim döneminin yaşanacağını belirten bilim adamları, sıcaklık artışlarının uzun vadede insanın fizyolojisinde olumlu değişim de yaratacağına işaret ediyor. Bilim adamları, insan vücudunda dolaşan kanın daha inceleceğini, bunun da insan sağlığına olumlu katkı yaratan bir değişiklik olacağını ifade ediyor. 
     Sonuçta 2050 yılı itibariyle hastanelerin hasta kabullerinde 2 milyon gün civarında azalma olacağını belirten bilim adamları, 2002 yazının ısınmanın ilk işaretlerini verdiğini ve İngiltere'de konuyla ilgili istatistik tutulmaya başlanmasından bu yana yaşanan en sıcak yaz olduğunu da hatırlatıyor. 
     Bütün dünyada da bu yılın Ocak-Haziran ayları arasının, 1998 yılından sonra en sıcak ikinci yılı oluşturduğuna işaret eden bilim adamları, 1998'in, El Nino'nun ardından gelen etkilerle en sıcak yıl olduğunu kaydediyor. 
     





</TEXT>
</DOC>
