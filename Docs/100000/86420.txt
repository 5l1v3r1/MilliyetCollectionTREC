<DOC>
<DOCNO> 86420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/27/son/sontur11.html </URL>
<DATE> 2002/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizm bu yıl da yüzümüzü güldürdü, 1 milyon kişi geldi... 
</HEADLINE>
<TEXT>

     Yaz mevsiminin başlamasıyla birlikte Antalya'ya turist akını devam ediyor. Antalya'ya yılbaşından 26 Mayıs tarihine kadar olan dönemde, 1 milyon 168 bin 200 turist geldi. 
     Antalya Devlet Hava Meydanları İşletme Başmüdürü Hasan Özşahin, yaptığı açıklamada, dün 23 bin 628 turistin Bayındır Dış Hatlar Terminali'nden giriş yaptığını söyledi. 
     Geçen yıl aynı tarihte Antalya'ya 19 bin 344 turist geldiğini anımsatan Özşahin, geçen yıla göre bu yılki artışın yüzde 17 civarında olduğunu bildirdi. 
     Antalya Bayındır Dış Hatlar Terminali Genel Müdürü Naci Alın da, yılbaşından bu yana Dış Hatlar Terminali'nden 15 bine yakın uçağın iniş ve kalkış yaptığını söyledi. Bugün itibariyle gelen turist sayısında geçen yıla oranla yüzde 3 artış olduğunu belirten Alın, şöyle konuştu 
     ''Bu sezon 1 milyonuncu turist sayısına erken ulaştık. İlerleyen tarihlerde 'son dakika' turistlerle bu oran daha da artacak. Çünkü Avrupalı seyahat planlarını, yılbaşında yapıyor. Ama 'son dakika' turistler de azımsanmayacak düzeyde. Yaz sezonu boyunca uçuş izni verilen uçakların yüzde 90 dolu gelmesiyle bu dönemdeki turist artış oranını, yüzde 17, yıl sonu itibariyle de yüzde 10 olarak hedefliyoruz.'' Geçen yıl Antalya'yı ziyaret eden turistlerin yüzde 46'sının Alman olduğunu, bu oranın bugünkü rakamlarla yüzde 59'a ulaştığını anlatan Alın, Rus turist oranında bugün itibariyle bir azalma olduğunu kaydetti. 
     Alın, şöyle devam etti 
     ''Rus turistler tatillerini temmuz-ağustos ve eylül aylarında yapıyor. Bu aylarda Rus turist sayısında patlama bekliyoruz. 
     Antalya'ya geçen yıl gelen turistlerin yüzde 64'ünü Orta Avrupalı turistler oluşturdu. Bu yıl gelen Avrupalı turistlerin gelir durumları, geçen yıl gelenlere göre oldukça iyi. Avrupalı paralı turist, mevsim başı ya da mevsim sonu tatile çıkıyor ve bol para harcıyor.'' 
     
     JAPON VE RUS TURİSTLER ÇOK PARA HARCIYOR- 
     Bayındır Dış Hatlar Terminal İşletmesi Genel Müdürü Alın, Türkiye'ye gelen turistler arasında en fazla para harcayanların Japon ve Rus turistler olduğunu belirtti. Japon turistlerin Antalya'ya gelmediğini ifade eden Alın, ''Japonlardan sonra en fazla parayı Rus ve Çinli turisler harcıyor'' dedi. 
     





</TEXT>
</DOC>
