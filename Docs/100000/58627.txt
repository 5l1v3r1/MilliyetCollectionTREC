<DOC>
<DOCNO> 58627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/23/son/sontur02.html </URL>
<DATE> 2001/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
NATO verilerine göre ABD'den sonra en çok asker Türkiye'nin... 
</HEADLINE>
<TEXT>

     Londra'daki International Institute Strategic Studies Uluslararası Stratejik Araştırmalar Enstitüsü tarafından yapılan araştırmada, 1994-1999 yılları arasında, NATO üyesi ülkelerden sadece Türkiye ve Yunanistan'ın asker sayılarını artırdığı belirlendi. 
     NATO Dergisi, bu ayki sayısında, Enstitü tarafından yayımlanan ''The Military Balance-Askeri Denge'' adlı kitaptaki verilerden yararlanılarak hazırlanan istatistiki bir çalışmaya yer verdi. 
     ''NATO ve Ortaklık Ülkelerinin Savunma Harcamaları ve Silahlı Kuvvetlerinin Çapı'' başlıklı çalışmada, ülkelerin 1994 ve 1999 yıllarındaki asker sayıları ile bu dönemlerde gayrisafi yurtiçi hasıladan GYIH savunma harcamalarına ayrılan paylar karşılaştırıldı. 
     Araştırmaya göre, 19 NATO ülkesi arasında, 1 milyon 371 bin 500 askeri olan ABD, en fazla askere sahip ülke olurken, ABD'yi 639 bin askerle Türkiye, 332 bin 800 askerle Almanya, 317 bin 300 askerle de Fransa takip ediyor. NATO ülkeleri arasında en az askeri olan Lüksemburg'un ise sadece 800 askeri bulunuyor. 
     NATO ülkelerinin çoğunun asker sayısının 1999 yılında, 1994 yılına göre düşük olduğu gözlenirken, 1994'te 409 bin 600 olan asker sayısını 1999'da 317 bin 300'e düşüren Fransa, asker sayısını en fazla azaltan 
     ülke oldu. Aynı tarihlerde asker sayısını ABD, 1 milyon 650 bin 500 'den 1 milyon 371 bine, Almanya, 367 bin 300'den 332 bin 800'e, İtalya, 322 bin 300'den 265 bin 500'e düşürürken, sadece Türkiye ve Yunanistan'ın bu dönemde asker sayılarını artıran iki NATO ülkesi olduğu dikkati çekiyor. 
     
     Türkiye harcama payında birinci 
     Verilere göre, Türkiye'nin 1994 yılında 503 bin 800 olan asker sayısı 1999'da 639 bine yükselirken, Yunanistan asker sayısını 159 bin 300'den 165 bin 600'e çıkardı. 
     Bu arada, ülkelerin GYIH'den savunma harcamalarına ayırdıkları pay dikkate alındığında, Türkiye 1999'daki yüzde 5.5'lik payla ilk sırada yer alıyor. 
     Türkiye dışındaki bütün ülkelerin 1994 yılına göre 1999 yılında savunma harcamalarına ayırdıkları paylar azalırken, 1994'te yüzde 5.7'lik payla ilk sırada yer alan Yunanistan'ın bile bu oranı 1999'da 
     yüzde 5'e düşürdüğü gözleniyor. 
     
     Ortak ülkelerin durumu 
     NATO'ya ortak ülkelerle ilgili istatistiki bilgilere göre ise 1994'ten 1999'a kadar geçen sürede asker sayısını yaklaşık 700 bin 
     azaltan Rusya, yine de 1 milyon 4 bin askerle en fazla askere sahip bulunuyor. Birçok ülkenin asker sayısını azalttığı 5 yıllık süreçte, Ermenistan, Azerbaycan, Gürcistan, Tacikistan ve Özbekistan'ın asker sayılarını önemli oranda artırdıkları göze çarpıyor. Bu ülkeler arasında Hırvatistan ve Rusya 1994'te yüzde 10'u bulan payı 1999'da yarı yarıya düşürürken, asker sayılarını artıran ülkelerin savunma harcamalarına ayrılan payı da artırdıkları gözleniyor. Bu ülkeler arasında savunma parcamalarına ayırdığı pay yüzde 3 olan Ermenistan, 5 yıllık sürede oranı yüzde 8.6'a çıkararak savunmaya en çok önem veren ülke olurken, bu ülkeyi GYIH'den savunmaya yüzde 7.6 pay ayıran Tacikistan izliyor. 
     






</TEXT>
</DOC>
