<DOC>
<DOCNO> 78538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/dunya/dun01.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat’ın sağ kolu yakalandı 
</HEADLINE>
<TEXT>

     DIŞ HABERLER SERVİSİ 

     Filistin lideri Yaser Arafat’ın sağ kolu ve intihar saldırılarının bir numaralı sorumlusu olarak görülen El Fetih Örgütü’nün üst düzey yetkilisi Mervan Barguti, dün İsrail tarafından ele geçirildi. İsrail’in başlattığı işgal harek tının başından beri aradığı Barguti’nin 41 , saklandığı Ramallah’ın kuzeyinde, El Fetih üyesi Ziyad Ebu Ayn’ın evinde, koruması olan kardeşi Ahmed Barguti’yle birlikte yakalandığı açıklandı. 
     Arafat’ın halefi olarak da adı geçen, ikinci intifadanın lideri Barguti, İsrail’e yönelik saldırılarda en çok arananlar lisetisinin başındaydı. Mervan Barguti’nin, İsrail’e saldırıların sorumluluğunu üstlenen El Aksa Şehitleri Tugayları’nın lideri olduğu iddia ediliyor. Ayrıca, İsrail’in "var", Filistin’in "yok" dediği Tanzim adlı örgütün başı olduğu da öne sürülüyor. 
     İsrail Radyosu’na göre, Barguti’nin Ramallah’ın kuzeyinde bir evde saklandığına dair istihbarat alındı. Bölgeye gönderilen yedek askerlerden bir grup, evi kuşattı. Barguti, "Benim için geldiğinizi biliyorum" dedikten sonra teslim olmayı reddetti. Ancak İsrail özel birliğinin gelmesi üzerine Barguti, çatışmaya girmeden teslim oldu. 
     Filistin kaynakları, İsrail ordusunun Barguti’yi ele geçirmek için 9 Filistinliyi idam ettiğini, Barguti’nin doğduğu Kobar köyünden de 60 kadar genci tutukladığını bildirmişti. Arafat’ın yardımcılarından Ahmed Abdurrahman, "Barguti’ye zarar verirseniz, bunun çok ciddi sonuçlarına katlanırsınız" şeklinde İsrail’e uyarıda bulundu. 
     



 DÜNYA 










</TEXT>
</DOC>
