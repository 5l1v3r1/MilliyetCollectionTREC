<DOC>
<DOCNO> 63808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/23/son/sonspo13.html </URL>
<DATE> 2002/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Asper "Beşiktaş, Real Sociedad ile kıyas kabul etmez..." 
</HEADLINE>
<TEXT>

     Beşiktaş'ın yeni file bekçisi Mattias Asper, Beşiktaş'a birinci kaleci olmak için geldiğini, siyah-beyazlı takımın sezon sonunda şampiyon olacağına yürekten inandığını söyledi. 
     Beşiktaş'ın, İspanya Ligi takımlarından Real Sociedad'tan kiraldığı İsveçli kaleci, siyah-beyazlı kulübün resmi internet sitesi ''www.besiktasjk.com''a iddialı açıklamalarda bulundu. 
     20 Mart 1974'te İsveç'in güneyinde dünyaya gelen Mattias Asper, 
     futbola başlamasında en büyük neden olarak babasının antrenör olmasını gösterirken, 2-3 yaşındayken topa vurmaya, 7 yaşındayken de bir kulüpte futbol oynamaya başladığını anlattı. 
     
     "Beşiktaş büyük" 
     1998-2000 yıllarında Mjally AIK'de, 2000-2001 sezonunda ise Real 
     Sociedad'ta forma giydiğini hatırlatan Asper, açıklamalarına şöyle devam etti 
     ''Bana Beşiktaş'a gelmem teklif edildiğinde, önce aileme danıştım, sonra da gelip anlaştım. Şimdi ise burada olmaktan son derece mutluyum. Türkiye'ye geldiğimde Beşiktaş'ın büyüklüğünü bir kez daha anladım. Beşiktaş, Real Sociedad ile kıyaslama kabul etmeyecek kadar büyük bir camia. Takımın futbol kalitesi Avrupa'daki en iyi takımlar ayarında.'' 
     
     "Önceleri kaleci değildim" 
     Mattias Asper, şunları kaydetti 
     ''Önceleri kaleci değildim. 13 yaşındayken kaleci olarak görev aldım. 18'imde 2. Lig'de forma giyip, 23 yaşında da profesyonel oldum. 
     Defalarca seçildiğim Milli Takım'da 2 kez oynadım. Türk Milli Takımı ile yapılan maçta da sahadaydım. Kenneth Andersson, Milli Takım'dan arkadaşımdır. Ancak kendisiyle henüz Türkiye'de görüşme fırsatımız olmadı.'' 
     
     Birinci kaleci olmak için geldim" 
     Evli ve ikiz çocuk babası olan İsveçli kaleci, uyum konusunda da bir sorun yaşamadığını belirterek, şu ifadeleri kullandı 
     ''Beşiktaş'taki ilk maçım biraz zor olmasına rağmen, takımdaki iyi futbolcular sayesinde 90 dakikayı zorlanmadan tamamladım. Ben Beşiktaş'a birinci kaleci olmak için geldim. Bu hafta Bursaspor ile oynanacak karşılaşmada bana görev verilirse, elimden gelenin en iyisini yapacağım. Ancak maçın seyircisiz oynanacak olması benim için şanssızlık. Beşiktaş'ın dillere destan o muhteşem seyircisiyle tanışmam ileriki haftalara kalacak. Ama Trabzon deplasmanında bile bizi yalnız bırakmayan taraftarlarımıza şampiyonluk hediye edeceğimize yürekten inanıyorum.'' 
     






</TEXT>
</DOC>
