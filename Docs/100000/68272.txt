<DOC>
<DOCNO> 68272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/18/son/sondun27.html </URL>
<DATE> 2002/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalı gazetciyi kaçıran Şeyh Ömer bu konuda uzman 
</HEADLINE>
<TEXT>

     Wall Street Journal muhabiri Daniel Pearl'ün kaçırılmasında en önemli rolü oynadığı bildirilen Şeyh Ömer lakaplı, İngiltere doğumlu militan Ahmet Ömer Said Şeyh'in başka adam kaçırma olaylarına da karıştığının saptandığı bildirildi. 
     Amerikalı yetkililer, Newsweek dergisine yaptıkları açıklamada, Şeyh Ömer'in 1994 yılında bazı Amerikan vatandaşlarının kaçırılması olaylarında da rol oynadığını ifade ettiler. Şeyh Ömer'in önümüzdeki günlerde bu suçlarla resmen suçlanacağı ve Pakistan'dan iadesinin isteneceği belirtildi. 
     Halen Pakistan'da tutuklu bulunan Şeyh Ömer, burada polislerce sorguya çekilirken, yetkililer de Pearl'ü bulmak için Pencap eyaletini baştan aşağı tarıyor. 
     Bu arada Pearl'ün İmtiyaz Sıddiki adlı bir kişinin elinde tutsak olduğu bazı polis kaynaklarınca ifade edildi. Pakistan polisi, Sıddiki'nin Pearl'ün 3 hafta önce Karaçi'de kaçırılması olayına karıştığı kanısında. 
     Öte yandan FBİ yetkililerinin, Pakistan gizli servisi ISI'nin, Şeyh Ömer'i ele geçirdikten sonra bir hafta polise teslim etmeden sorgulamasına çok kızdığı bildirildi. Şeyh Ömer'in, 5 Şubat'ta teslim olduğu ancak polise 12 Şubat'ta verildiği belirtildi. 
     Şeyh Ömer, Sıddiki ve kaçırma olayına karışan öteki kişilerin Ceyş-i Muhammedi Muhammed'in Askerleri adlı örgütün üyesi oldukları biliniyor. Söz konusu örgütün uzun süredir El Kaide ile yakın ilişkisi bulunduğu ve Keşmir'in kontrolü için yürütülen mücadelede aktif rol aldığı da saptandı. 
     






</TEXT>
</DOC>
