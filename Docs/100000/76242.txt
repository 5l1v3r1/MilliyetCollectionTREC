<DOC>
<DOCNO> 76242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/03/son/sontur02.html </URL>
<DATE> 2002/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Düğündeki dolar yağmuruna inceleme başlatıldı 
</HEADLINE>
<TEXT>

     İzmir'in Ödemiş ilçesinde oturan iki zengin ailenin Aydın'ın Kuşadası ilçesinde yaptığı düğünde davetlilerin sanatçıları ''dolar yağmuru''na tutması, Maliye tarafından incelemeye alındı. 
     Alınan bilgiye göre, Ödemiş'in pamukçu ailelerinden Ayhan Erler-Servet Uzunlar çiftinin Adakule Otel'de gerçekleşen düğün töreniyle ilgili olarak, ''dolar ve eurolar havada uçtu'', ''sanatçılar dolar yağmuruna tutuldu'' haberlerinin gazetelerde yer alması üzerine Kuşadası Vergi Dairesi, İzmir Defterdarlığı'na ihbarda bulundu. 
     İzmir Defterdarlığı'nın, Ödemiş'te Çırçır Fabrikası sahibi olan ve Erler Şirketinin Yönetim Kurulu Başkanlığı'nı yapan damadın babası Mehmet Erler ile gelin Servet Uzunlar'ın babası Hüseyin Uzunlar'ın hesaplarını incelemeye aldığı bildirildi. 
     Pazar gecesi otelin balo salonunda yaklaşık bin davetlinin katıldığı ve yoğun güvenlik önlemlerinin alındığı düğünde, Özlem Torun, Hakan Özipek, Burhan Çaçan ve Hüner Coşkuner sahneye çıkmıştı. 
     






</TEXT>
</DOC>
