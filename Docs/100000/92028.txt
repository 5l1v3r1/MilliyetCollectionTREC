<DOC>
<DOCNO> 92028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/son/sonspo18.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de imza şov... 
</HEADLINE>
<TEXT>

     Fenerbahçe Kulübü, 2002-2003 futbol sezonu için yeni transfer ettiği ve yeniden anlaştığı toplam 9 futbolcu ile sözleşme imzaladı. 
     Fenerbahçe Burnu'ndaki kulüp binasında toplu olarak yapılan imza töreninde, Ogün, Johnson, Ali Güneş, Oğuz, Tuncay, Volkan ve Recep ile 2'şer, İsmail ve Cem ile de 3'er yıllık sözleşme imzaladı. 
     İmza törenine, kulüp başkanı Aziz Yıldırım ve asbaşkanlar Mahmut Uslu ile Murat Özaydınlı da katıldı. 
     
     BAŞKAN HEDEF GÖSTERDİ 
     Başkan Yıldırım, imza töreninden sonra yaptığı konuşmada, sözleşme imzaladıkları futbolcularla Fenerbahçe'nin hedeflerine ulaşacaklarına inandığını belirterek, ''Kadromuza genç arkadaşları dahil ettik. Bu futbolcular Fenerbahçe'ye uzun yıllar hizmet edecektir. Hedefimiz Fenerbahçe Futbol Takımı'nın, Dünya Kupası'nda başarı gösteren milli takım gibi Avrupa'da başarı elde etmesidir'' diye konuştu. 
     Yıldırım, A Milli Futbol Takımı'nın yarın Brezilya ile oynayacağı yarı final mücadelesi için de ''İnşallah yarın da başarılı olurlar. Ülkede yaşanan sevinci devam ettirerek Dünya Kupası'nı alırlar'' dedi. 
     
     KAPTAN OGÜN ''GÖREVİMİN BİLİNCİNDEYİM'' 
     Fenerbahçe takım kaptanı Ogün Temizkanoğlu, Fenerbahçe Kulübü'nün dünya kulübü olması yolunda kendisine düşen görevi başarıyla yerine getireceğini ifade ederek, ''Başkanım bana düşen görevi söyledi, ben de bunun bilincindeyim'' dedi. 
     Fenerbahçe'nin Sakaryaspor'dan transfer ettiği Tuncay da iddialı sözler sarf ederek, ''Fazla konuşmaya gerek yok, ben sezon başlayınca sahada konuşacağım'' diye konuştu. 
     Asbaşkan Mahmut Uslu ise transferlerin hayırlı olmasını diledikten sonra millilerin Brezilya ile oynayacağı maça değinerek, ''Yüreğimizi kabartıyorlar. Fenerbahçe olarak millilerin yükselttiği çıtanın altında kalmayacağız'' dedi. 
     
     ÖZAYDINLI ''ORTEGA'NIN MENAJERLERİ HAYRAN KALDI'' 
     Asbaşkan Murat Özaydınlı da Ortega'nın menajerlerinin Fenerbahçe'nin yaptığı yatırımları gördükten sonra hayran kaldıklarını belirterek, şöyle konuştu 
     ''Ortega ile beraber İstanbul'a gelenler, dünya kulübü olmamız için gerekli altyapının, dünya kulübü olan diğer takımlardan çok daha iyi olduğunu söylediler. Fenerbahçe olarak Türkiye'nin değil, dünyanın en büyüğü olma yolunda attığımız adımların meyvelerini alma zamanı geldi diye düşünüyorum.'' 
     





</TEXT>
</DOC>
