<DOC>
<DOCNO> 58782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/24/son/sontur13.html </URL>
<DATE> 2001/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz "Kamu vakıfları tasfiye edilsin" 
</HEADLINE>
<TEXT>

     -Devlet Bakanı ve Başbakan Yardımcısı Mesut Yılmaz, kamu kuruluşları vakıflarının, ''dejenere edilmiş, yozlaşmış bir sistem olduğunu'' belirterek, bunun tasfiye edilmesi gerektiğini söyledi. 
     Yılmaz, 19. Vakıf Haftası'nın açılışı dolayısıyla Hilton Oteli'nde düzenlenen törene katıldı. 
     Başbakan Yardımcısı Yılmaz, burada yaptığı konuşmada, Türk vakıf sisteminin eski ve yeni olmak üzere ikiye ayrıldığını belirterek ''Eski vakıflar ecdadımızın kurduğu vakıflardır. Vakıflar Genel Müdürlüğü, bu vakıfları vakfedenler adına hem işletmekte, hem onların gelirlerini tahsil etmekte, hem de geçmişle geleceğimiz arasında çok önemli bir kültür işlevi gören bu vakıfların yaptırdığı eserleri korumaktadır'' dedi. 
     Bunun, tarihe ve ecdada karşı önemli bir sorumluluk olduğunu ifade eden Yılmaz, ''İnşallah, Vakıflar Genel Müdürlüğü yeni kanunla donanım ve kaynak konusunda getirilecek ilave imkanlardan yararlanarak bu işlevini devam ettirecektir'' diye konuştu. 
     Yeni vakıf sistemini anlatan Yılmaz, vakıfların sivil toplum örgütü olduklarını ve ''3. sektör'' diye adlandırıldıklarını kaydetti. 
     ''Türkiye'de maalesef bu sistemde çok ciddi rahatsızlıklar vardır'' diyen Yılmaz, 1980 öncesinde vakıf sisteminde yaşanan olumsuzlukların giderilmesi için 1980 sonrasında yasal düzenlemeler yapıldığını, bu düzenlemelerin de vakıf sistemine ciddi sınırlamalar getirdiğini anlattı. Yılmaz, sözlerini şöyle sürdürdü 
     ''Bu sınırlamaların bugün ulaştığı noktada Türkiye'de sivil inisiyatifi kısıtlayıcı, köreltici bir nitelik kazandığını düşünüyorum. Onun için, bu konudaki yasal düzenlemelerin üçüncü sektörün önünü açacak şekilde yeniden ele alınması gereğine inanıyorum. Vakıflar Genel Müdürlüğü'nün işlevi bu vakıfların yerine geçip onları yönetmek olmamalıdır. Görevi sadece onları denetlemek olmalıdır. Hem yasalara uygunluk açısından, hem de vakıf senedine uygunluk açısından denetlemek olmalıdır. Yoksa vakıfların yerine geçip onları denetlemeye çalışmak fevkalade tehlikeli bir yaklaşımdır. 
     Türkiye'de vakıf sisteminin önünü kapatacak bir yaklaşımdır.'' 
     






</TEXT>
</DOC>
