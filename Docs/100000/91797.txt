<DOC>
<DOCNO> 91797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/son/sonspo13.html </URL>
<DATE> 2002/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Alpay "Brezilya'yı yenmek için tam zamanı" 
</HEADLINE>
<TEXT>

     A Milli Futbol Takımı'nın başarılı savunma oyuncusu Alpay Özalan, Dünya Kupası maceralarına, her türlü engele karşın gurur ve onurla devam ettiklerini belirtti. 
     Alpay, internetteki ''www.alpayozalan.com'' adresli sitesinde yaptığı açıklamada, artık dünyanın en iyi 4 takımından biri olduklarını ifade ederek, ''Bu alkışlanacak bir başarı. Doğal olarak herkesin bizleri alkışlamasını istiyoruz. Ama biz bu başarıyı alkış almak için değil, Türkiye'yi mutlu etmek için yakalamak istiyoruz'' dedi. 
     Günlerce ailelerinden ayrı kaldıklarını, idmanlar, değişken hava koşulları ve Türkiye'den gelen eleştiri haberlerinin sürekli kendilerini sıkıntıya soktuğunu kaydeden Alpay, şöyle devam etti 
     ''Ama biz zor günlerin takımıyız. Hiçbirimiz yılmadık. Çalışmayı hiç ihmal etmedik. Hep çalıştık ve yarı finale kadar geldik. Altın gol, bize altın dönemi de getirdi. İlhan'ın attığı gol sonrası birbirimizi kutladık, sevinci yaşadık. Açıkçası Türkiye'ye dönüşü de sabırsızlıkla bekliyoruz. Eminim ki bizleri onbinler karşılayacak. Başarımızı asıl orada hep birlikte kutlayacağız. Ardından evlerimize gideceğiz. Tebrik yağacak. Yani futbolun güzelliğini hep birlikte yaşayacağız. Ama dedim ya, daha işimiz bitmedi.'' 
     
     ''HERŞEYİ FORMA İÇİN YAPIYORUZ'' 
     Alpay, Avrupa Şampiyonası'ndan sonra Dünya Kupası'nda da kırmızı kart görünce hakkında denmedik sözün kalmadığından yakınarak, şöyle dedi 
     ''Oysa ben ne yapıyorsam takım için yapıyorum. Bunu kimse anlamadı. Eğer ben bu eleştirileri fazla dikkate alıp moralsiz bir konuma düşseydim ve ardından başarısız olsaydım, beni eleştirenler daha mı mutlu olacaklardı. Halkımız bu tip insanlara prim vermesin. Bu takımda yer alan herkesin kalitesi, gücü ortada. Zaman zaman yapılan hatalar veya yaşanan şanssızlıklar genele mal edilmesin. Bizler her şeyi üstünde taşıdığımız forma için yapıyoruz. Biz ter dökerken lütfen bizlere engel çıkarmayın, bırakın iş bitsin. Baktınız başarısız olduk, o zaman istediğinizi söyleyin.'' Brezilya maçına çok iyi hazırlanmak zorunda olduklarını belirten Alpay, açıklamasını, ''Büyük bir moral yakaladık ve bu moralle Brezilya'yı yenmek ve tarihimize bir altın sayfa daha eklemek için tam zamanı olduğunu düşünüyorum. Umarım düşüncelerim gerçek olur'' diye tamamladı. 
     





</TEXT>
</DOC>
