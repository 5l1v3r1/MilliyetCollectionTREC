<DOC>
<DOCNO> 85927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/son/sonspo02.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, Intertoto'ya katılmıyor... 
</HEADLINE>
<TEXT>

     Futbolda Türkiye'nin, yeni sezon öncesi düzenlenecek UEFA Intertoto Kupası'na temsilci göndermeyeceği öğrenildi. 
     Futbol Federasyonu'ndan alınan bilgiye göre, Kulüpler Birliği'nin bu konudaki isteğini değerlendiren Futbol Federasyonu Yönetim Kurulu, yeni sezonda bu kupada Türk takımının yer almayacağını UEFA'ya bildirdi. 
     UEFA Intertoto Kupası'nda maçların haziran ayı içinde başlaması, bu kupaya olan ilgiyi giderek ortadan kaldırdı. Takımların yeni sezon öncesi hazırlık programlarının başına denk gelen maçlara daha önceki yıllarda katılan Türk takımları, sezon içinde ani performans düşüklüğüne uğramıştı. 
     İlk dönemde Türk takımlarının da büyük ilgi gösterdiği kupa, daha sonra cazibesini yitirmeye başladı. 
     
     KUPAYA KATILMA STATÜSÜ 
     Statü gereği, Futbol Federasyonu'nca katılmaya karar verildiği taktirde UEFA Intertoto Kupası'na, Birinci Süper Lig'de puan sıralamasında UEFA Kupası'na katılmaya hak kazanan kulüpleri izleyen sıralamadaki ilk takım katılabiliyor. 
     UEFA Intertoto Kupası'na katılacak takım adedi 1'den fazla olduğu taktirde, bu kupaya katılma hakkı olan takımdan sonra, lig sıralamasında ilk dereceyi alan takım yer alabiliyor. 
     
     FENERBAHÇE VE BEŞİKTAŞ KATILMADI 
     Sonunda UEFA Kupası'na geçme olasılığı bulunmasına karşın, önceki yıllarda Fenerbahçe ve Beşiktaş, UEFA Intertoto Kupası'na ''prestij meselesi'' nedeniyle katılmamışlardı. 
     2000-2001 sezonunda Fenerbahçe, geride bırakılan 2001-2002 sezonunda da Beşiktaş, yönetim kurulu kararıyla bu kupada yer almadı. 
     
     TÜRKİYE, İLK KEZ KATILMAYACAK 
     UEFA'nın 1995-96 sezonundan itibaren düzenlediği Intertoto Kupası'na, Türkiye ilk kez temsilci göndermeyecek. 
     İlk sırayı alan takımların yoluna UEFA Kupası'ndan devam ettiği kupaya şimdiye dek Türkiye'den, 1995-96 sezonunda Gençlerbirliği ve Bursaspor, 1996-97 sezonunda Antalyaspor, Gaziantepspor ve Kocaelispor, 1997-98 sezonunda Antalyaspor, Samsunspor ve İstanbulspor, 1998-99 sezonunda Altay ve Samsunspor, 1999-2000 sezonunda Kocaelispor ve Trabzonspor, 2000-2001 sezonunda Kocaelispor, son olarak da geçen sezon Denizlispor ve Çaykur Rizespor takımları katılmıştı. 
     Kupada Türk takımları arasında en iyi dereceleri, 1995-96 sezonunda Bursaspor final, 1997-98 sezonunda İstanbulspor, 1998-99 sezonunda Samsunspor, 1999-2000 sezonunda da Trabzonspor, yarı final oynayarak elde etti. 
     





</TEXT>
</DOC>
