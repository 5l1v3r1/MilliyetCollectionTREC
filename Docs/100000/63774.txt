<DOC>
<DOCNO> 63774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/23/son/soneko07.html </URL>
<DATE> 2002/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Euro'da ''Yumoş'' adı tutmadı... 
</HEADLINE>
<TEXT>

     AB üyesi 12 ülkede 1 Ocak'tan itibaren yürürlüğe giren ortak para birimi Euro'ya serbest piyasada takılan ''yumoş'' adı, ciddiyetten uzak olduğu ve simgesel bir özelliği bulunmadığı için artık kullanılmıyor. 
     Kapalıçarşı döviz piyasası ve Tahtakale ayaklı borsa ilgilileri, euro'nun yürürlüğe girdiği ilk günlerde ortaya atılan yumoş isminin terkedildiğini ve son zamanlarda hiçkimse tarafından tercih edilmediğini ifade ettiler. 
     Takma adların dövizin yasak olduğu dönemde ülkeyi simgeler nitelikte kullanılmaya başlandığını hatırlatan ilgililer, şunları kaydettiler 
     ''İsviçre'nin çikolatısı ünlü olduğu için İsviçre Frangı'na çikolata, o dönemde 4 mark bir dolar ettiği için marka çeyrek, İngiltere kraliçesiyle ünlü olduğu için sterline kraliçe deniyordu. 
     Pegueot o dönemde meşhur olduğu için Fransız Frangı da Peugeot diye anılıyordu. Yumoş ise hiçbir şeyi simgelemiyor. Telaffuz edildikten kısa süre sonra yatırımcılara çok basit, ağırlığı olmayan, ciddiyetten uzak ve biraz da aşağılayıcı gelmeye başladı. Bu nedenle tutmadı. 
     Ayrıca Euro'nun telaffuzu yumoştan daha kolay. Bugüne kadar başka bir ad için de kimse kafa yormadı. Bundan sonra da başka bir isim bulunacağını sanmıyoruz. Euro, euro olarak kalacaktır.'' 
     
     Küçük yatırımcılar benimseyemedi 

     Kapalıçarşı ve Tahtakale ilgilileri, son zamanlarda Almanya'da işsizlik sorununun büyüdüğüne ve Avrupa'da metal euro konusunda ''bazı sancılar'' yaşandığına dair haberlerin gelmesinin serbest piyasayı olumsuz etkilediğini söylediler. 
     Özellikle küçük yatırımcıların Euro'yu henüz benimseyemediğine işaret eden ilgililer, ''Bunda Euro'nun tanınmamasının yanısıra, son aylarda dövizdeki gerilemenin de etkisi var. Euro, eğer dövizin yükseldiği bir dönemde yürürlüğe girseydi daha fazla talep görebilirdi'' dediler. 
     Euro'nun şu anda dolardan daha düşük ve sığ bir işlem hacmine sahip olduğuna dikkat çeken ilgililer, şunları kaydettiler 
     ''Asıl işlem hacmi, Mark'ın tedavülden tamamen kalkacağı 28 Şubat'tan itibaren belli olacak. Profesyonel yatırımcılar Euro'yu tercih ederken, küçük yatırımcılar tercihlerini hala dolardan yana kullanıyorlar. Euro'nun tanınması ve benimsenmesi için 3-5 ay gibi bir zaman lazım. Euro ile işlemlerin tam olarak başlaması ve turizm mevsiminin getireceği hareketlilikle yatırımcıların bu para birimini benimsemeleri daha kolay olacaktır. Orta ve uzun vadede serbest piyasada Euro'nun işlem hacminin doların üzerine çıkacağını umuyoruz.'' Doların 1 milyon 600 bin seviyelerinde seyrettiği dönemde alım yapan küçük yatırımcıların huzursuzluk ve tedirginlik yaşadıklarını anlatan ilgililer, yaklaşık 300 bin liralık düşüş karşısında bazı yatırımcıların beklediğini, bazılarının ise elindeki doları ihtiyacı oranında bozdurduğunu söylediler. 
     Doların 1 milyon 300 bin liranın altına düşmeyeceği tahmininde bulunan Kapalıçarşı ve Tahtakale ilgilileri, ''çok gerileme, potansiyel toplayarak hızlı yükselişe neden olabilir. Aylık enflasyon oranında veya biraz altındaki hafif yükselmeler hem yatırımcı açısından hem de ihracatçı ve ithalatçı açısından olumlu olacaktır'' diye konuştular. 
     






</TEXT>
</DOC>
