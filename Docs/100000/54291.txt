<DOC>
<DOCNO> 54291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/27/spor/spo01.html </URL>
<DATE> 2001/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Baya da yolcu 
</HEADLINE>
<TEXT>

Beşiktaş yönetimi, sakatlığını ileri sürerek Malatyaspor maçında oynamayan, dün de Milli Takım kampına katılmak için ülkesine giden Tunuslu futbolcuyu gözden çıkardı 
     BİLAL MEŞE 

     BEŞİKTAŞ’TA kaleci Kjaer ve Veit’ten sonra Tunuslu orta saha oyuncusu Baya da topun ağzına geldi. Malatyaspor maçı öncesinde sakat olduğunu ileri süren ve forma giymeyen Baya’nın çekilen MR’larının temiz çıkması şüphelere yol açtı. Tunuslu futbolcunun dün de milli takım kampına katılmak için ülkesine gitmesi herkesi kızdırdı. 
     BAYA’NIN ciddi bir problemi bulunmadığı ve kasıtlı olarak oynamak istemediği ileri sürülürken, Beşiktaş yönetiminin bu futbolcuyu da gözden çıkardığı belirtildi. Teknik Direktör Christoph Daum ise oyuncusunu koruyarak, "Kendisi Milli Takım ortamında bulunmak istedi. Hem de burada Milli Takım doktorlarına kontrol olacak" ifadelerini kullandı. 
     
     Daum hakim önünde 
     BEŞİKTAŞ Teknik Direktörü Christoph Daum, bugün yedinci kez Koblenz’de hakim önüne çıkacak. Koblenz’deki 5. duruşmada savcıların "Tanıklara rüşvet teklif etti" suçlamasıyla sarsılan ünlü çalıştırıcı, kendine iftira atıldığını ileri sürdü. Bugün yapılacak oturumda tanıkların dinlenmesine devam edilecek. Daum, yarın oynanacak olan Türkiye Kupası’nda takımın başında sahaya çıkacak. 
     
     Beni fazla abartmayın’ 
     MALATYASPOR karşısında attığı üç golle Beşiktaş’ı galibiyete taşıyan İlhan Mansız ve verdiği paslarla yıldızlaşan Tümer, Fenerbahçe’yi yeneceklerini söylediler. İlhan, medyanın kendisini fazla abartmasından yakındı, "Benim işim zaten gol atmak. Kadıköy’e galibiyet için gideceğiz" diye konuştu. Tayfur ise, "Fenerbahçe kendi sahasında 24’ü gördü, ama 25’i göremeyecek" ifadelerini kullandı. 
     
     Myhre’den işbaşı 
     ANTALYASPOR maçının ilk yarısında kasığından sakatlanan ve Malatyaspor maçında görev alamayan kaleci Myhre dün sabah yapılan çalışmada yer aldı. Norveçli file bekçisinin Fenerbahçe derbisine kadar hazır olacağı belirtildi. Kulüp doktoru Ayhan Obtur, Myhre’nin sakatlığının tamamen geçtiğini kaydetti. Bu arada Norveçli kalecinin antrenman sırasında yaptığı sempatik hareketler ilgi çekti. 
     



 SPOR 























</TEXT>
</DOC>
