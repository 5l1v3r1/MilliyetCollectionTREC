<DOC>
<DOCNO> 92592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/yazar/altan.html </URL>
<DATE> 2002/06/28/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
İSO da, Ankara'ya başkaldırıyor 
</HEADLINE>
<TEXT>

     Dünya Futbol Şampiyonası'nda, Türk Milli Futbol Takımı'nın kazandığı zaferlerle ülkeyi bir baştan bir başa kaplayan sevinç kasırgası, nihayet durulmaya başladı. 
     Türkiye'nin bireyleri, ortak bir coşkunun nağralar korosundan koparak, yeniden kendi hayatlarının - kimsenin kulak asmadığı - acıklı solistliğine döndüler. 
     Gerçi tüm dünya, futbolde de Türkler'e hayran olmuştu ama 60 milyona yakın Türk'ün, kendi ülkesindeki durumu bir hayli şinanaydı. Ne kimsenin doğru dürüst bir mesleği vardı, ne yeterli bir donanımı, ne de bir yaşam güvencesi... Parasal sıkıntılar ise "kara baht ile kör talihin" insafına bırakılmıştı. Yani efendim "Avrupa Avrupa, duy sesimizi" diye bağırmak ne emekli kuyruklarında beklemeyi önleyebiliyordu, ne de hastane kuyruklarında beklemeyi... 
     
     Biliyorsunuz, eski zamanlardan kalma "kullar uzantısı" yoksul kitlelerin acıklı sızlanışlarını duymazlıktan gelmek ve o sızlanışları ön plana çıkaranları, "zengin - yoksul ayrımı yaparak vatanı, milleti bölmek" suçlamalarıyla cezalandırmak geleneksel bir politikaydı bizde... 
     
     Ama hiç beklenmedik bir değişiklik oluyordu Türkiye'de. 
     TÜSİAD'dan sonra, önceki gün toplanan İstanbul Sanayi Odası Meclisi'nde de, Ankara egemenlerine veryansın ediliyordu. 
     Meclis üyelerinden Mehmet Şuhubi, şöyle diyordu 
     - Siyasilerin sözlerine inanmıyoruz. Lütfen Türkiye'nin önünü karartmayın. Hamasi sözlerle Türkiye'nin yok olmasına müsaade edemeyiz. TÜSİAD ve 175 sivil toplum örgütünün yayımladığı deklarasyonları, Ankara duymadı. Ankara'nın üzerine ölü toprağı serpilmiş... 
     
     İstanbul Sanayi Odası Meclisi'ndekiler, neler söylemiyorlardı ki... 
     İSO Yönetim Kurulu Başkanı Tanıl Küçük şöyle diyordu 
     - Yıllardır yaşadığımız bu dengesiz ve belirsiz ekonomik ortam, hem kişisel, hem de kurumsal düzeyde hepimizi yıpratmıştır. Krizlerden bunalan Türk halkının ve Türk sanayiinin en çok özlemini çektiği ve ihtiyaç duyduğu şey, istikrar ve geleceğe güven duygusudur. 
     Büyük bir holdingin önemli bir yöneticisi olan Cengiz Solakoğlu'nun da tepkisi şöyleydi 
     - Bu ülkenin artık güvenilir siyasetçiye ihtiyacı var. Bir toplumun bu kadar suskun kalmasına da aklım ermiyor... 
     Ve sevimli Sakıp Sabancı'nın feryadı 
     - Batıyoruz, batıyoruz, batıyoruz... 
     
     Önceki gün İSO Meclis toplantısında söylenmiş olanlar, şayet bundan 35 yıl önce Türkiye Büyük Millet Meclisi'nde söylenmiş olsa ne olurdu bilir misiniz 
     Meclis'teki iktidar çoğunluğu, konuşmacıların tek tek üstüne hücum eder, her birini yerlerde sürükler ve tekmelerle gözlerini bile sakatlayabilirlerdi... 
     
     Bir yanda yoksulların bitmeyen sızlanması bir yanda işadamlarının, bataklığa gömülmüş bir "statüko"ya karşı, gitgide yükselen karşı çıkışları... 
     Böylesi bir "değişim"in görünmeyen motoru üstünde de durmak gerekmez mi 
     Efendim 20. yüzyılın 2 büyük yanılgısı oldu 
     1- Ekonomiyi, politikacıların iradesine göre, değişik uygulamalar içinde kullanılabilecek bir mekanizma sanmak. 
     2- Leninizm'i ve Sovyet modelini "Komünizm" sanmak... 
     
     Her iki anlayışın da nasıl bir yanılgı olduğu, yavaş yavaş şimdi çıkıyor ortaya... 
     Politikacı iradelerine göre ekonomide değişik uygulamalar hem anlamsız yere korkunç silah harcamalarına, hem teknolojideki aşamaların tıkanmasına, hem yoksulluğun katmerlenmesine neden olmakta... 
     "Ekonomi", politik iradelerin ve "ulus - devlet" modellerinin dışında evrensel bir bilim ve olgudur ki, saydamlaştığı ölçüde kendini güçlendirir ve "zengin - yoksul" uçurmalarını da çözümler... 
     
     Nasıl mı 
     Silaha ayrılan yatırım ve harcamalar, "ulus - devlet" modeline muhtaçtır ve - gerekli başka yatırımları da engellediği için - halk yığınlarının yoksulluğuna neden olmaktadır... 
     "Ulus - devlet" modeli aşıldığında ve silaha ayrılan anlamsız yatırımlar, modern teknolojilerin üretimini artırdığında yoksul halk yığınlarının da, kalkınıp gelişmesi devreye girecektir. Modern teknolojilerin hızla artan üretimlerine geniş alıcı kitleleri bulmak için yoksul halk yığınlarının da, zenginleşmesi gerekmektedir... 
     
     O nedenle de, Sanayi Odası gibi üretici örgütlerin yöneticileri halk yığınlarını yoksul bırakan ve küreselleşmeyi sabote eden politikalara karşı baş kaldırmak zorundadırlar... 
     21. yüzyılın ekonomisi, politik iradelerin dışında, saydam ve evrensel bir ekonomidir. 
     Kozmos'un düzenine ters düşen hiçbir düzenin geçerli olamayacağı gerçeği, somutlaşmakta ve "ulus - devlet" modelinin, "monizm"le çatışması sonucu hem "Avrupa vatandaşlığı" girmektedir gündeme, hem de ekonominin saydam ve evrensel olması gereği... 
     İnsanlık kötüye gitmez, Türkiye de gitmez. 
     Enseyi karartmayın. 
     
     







En kötüsü, kararsızlık 


İSO da, Ankara'ya başkaldırıyor 


Ecevit’e mesaj 


Uzlaşma... 


İlle de dibe mi vurmak lazım 


Bilmek hakkı 


Yabancı kolejlerin geleceği 


Antepliyim ezelden, geçemem güzelden 


Lütfen beni yanlış anlamayın sayın Başbakan 


İlginç bir şirket öyküsü 


Serçe kartalla uçmaya kalkarsa... 


Seçim gözüktü 


Trilyon kazanan millilerimizin çocuklarına burs 


Mahsuscuktan hayat istasyonları 


Asgari ücret işçi için az’ işveren için çok’ 


</TEXT>
</DOC>
