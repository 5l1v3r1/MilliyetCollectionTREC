<DOC>
<DOCNO> 89684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/13/son/sonspo32.html </URL>
<DATE> 2002/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Millilerin eşleri de Japonya'ya götürülüyor 
</HEADLINE>
<TEXT>

     17. Dünya 
     Kupası finallerinde 2. tura yükselen A Milli Futbol Takımı'nda, futbolcuların eşlerinin de Japonya'ya getirileceği bildirildi. 
     Futbol Federasyonu Başkanı Haluk Ulusoy, daha önce futbolculara, gruptan çıkmaları durumunda, eşlerinin Japonya'ya getirilmesi sözünü verdiklerini, şimdi de bu sözü yerine getireceklerini söyledi. 
     Futbolcuların eşlerinin en kısa zamanda Japonya'ya gelmeleri konusunda gerekli girişimlerde bulunduklarını belirten Ulusoy, milli takımın maçlarının bitiminden sonra da futbolcular ve eşlerinin Türkiye'ye dönmeden önce Singapur'da 3 gün tatil yapacaklarını açıkladı. 
     Ulusoy, milli takımın bu başarısının karşılıksız kalmayacağını, ancak futbolculara verilecek primi henüz belirmediklerini kaydetti. 
     Öte yandan Futbol Federasyonu'nun davetlisi olarak Güney Kore'ye giden heyettekiler, kaldıkları Hilton Oteli'nde milli takımın başarısını, düzenlenen gecede eğlenerek kutladı. Davetli olarak gelen heyettekiler, yarın Türkiye'ye dönecek. 
     





</TEXT>
</DOC>
