<DOC>
<DOCNO> 86431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/27/son/sontur22.html </URL>
<DATE> 2002/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit, Oran'daki çalışma ofisine geldi... 
</HEADLINE>
<TEXT>

     Başbakan Bülent Ecevit, Başkent Üniversitesi Hastanesi'nden taburcu olduktan sonra Oran Sitesi'ndeki çalışma ofisi olarak kullandığı evine geldi. 
     Ecevit, Başkent Hastanesi'nden konvoy eşliğinde Oran Sitesi'ndeki çalışma ofisine gitmek üzere hareket etti ve saat 16.20'de konutuna ulaştı. 
     Başbakan Bülent Ecevit, 4 Mayıs Cumartesi günü Başbakanlık'taki makamında çalışırken rahatsızlanarak, Başkent Üniversitesi Hastanesi'ne kaldırıldı. Yapılan kontrollerde Başbakan Ecevit'in bağırsak iltihaplanmasından dolayı sancılandığı bildirildi. 
     Ecevit, 26 saat kaldığı hastaneden 5 Mayıs Pazar günü taburcu oldu. 
     Çalışmalarını bir süre Oran Sitesi'ndeki konutunda sürdüren Başbakan Ecevit, 17 Mayıs Cuma günü sabah saatlerinde yeniden Başkent Üniversitesi Hastanesi'ne gitti. 
     Aynı gün yapılan tetkikler sonucunda Ecevit'in ''Sol dokuzuncu kaburgasında travmatik kırık ve yumuşak doku zedelenmesinin yanı sıra sol bacakta başlangıç safhasında tromboflebit saptandığı'' açıklandı ve yatarak tedavi gerektiği belirtildi. 
     Başbakan Ecevit, 11 günden bu yana Başkent Üniversitesi Hastanesi'nde tedavi gördü. 
     Başbakan Ecevit'in rahatsızlığı nedeniyle 23-25 Mayıs 2002 tarihlerini kapsayan Pakistan ve Afganistan ziyaretleri ile bu ay sonunda Türkiye'ye gelecek olan Suriye ve Hindistan başbakanlarının ziyaretleri ertelendi. 
     Başbakan Ecevit'in hastanede kaldığı süre içerisinde 21 Mayıs Salı günü Liderler Zirvesi düzenlendi. 
     Başbakan Bülent Ecevit, yarın saat 13.00'de Başbakanlık Resmi Konutu'nda hükümetin 3 yıllık icraatını değerlendireceği bir basın toplantısı yapacak. 
     





</TEXT>
</DOC>
