<DOC>
<DOCNO> 59727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/30/son/soneko01.html </URL>
<DATE> 2001/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin Devlet Başkanı'ndan bankalara "barış" çağrısı... 
</HEADLINE>
<TEXT>

     Arjantin Devlet Başkanı Adolfo Rodriguez Saa, ülkesindeki durumdan ''büyük endişe'' duyduğunu belirterek, bankalardan ''toplumsal barışa katkıda bulunmalarını'' istedi. 
     Devlet Başkanı Saa, televizyonda yaptığı açıklamada, ''Ülkede olup bitenlerden büyük endişe duyuyorum'' Saa, banka temsilcileriyle görüşmesinde, yarın sabahtan itibaren 1000 dolar ya da pezoya kadar olan tüm maaşların ve emekli aylıklarının ödenmesini istediğini açıkladı. 
     Halkın yaşamıyla ilgili bir değerlendirme için bugün partisinin il başkanlarıyla toplantı düzenleyeceğini belirten Saa, hükümetin istifasını kabul edip etmediği konusuna değinmedi. 
     
     Medyanın iddiası 
     Öte yandan, Arjantin medyası, Cuma'yı Cumartesi'ye bağlayan gece gösterilerin şiddet olaylarına dönüşmesi sırasında, 3 gencin, bir benzin istasyonunun koruması olan emekli bir polis tarafından vurularak öldürüldüğünü iddia etti. 
     Gazetelerin yazdığına göre, görgü tanıkları, Buenos Aires'in Floresta mahallesinde, benzin istasyonunun barındaki televizyondan kent merkezindeki şiddet olaylarını canlı olarak izleyen gençlerin, göstericilerin bir polis memurun linç etmek üzere oldukları sırada, ''Aynen bizim geçen hafta yaptığımız gibi'' dediklerini anlattılar. 
     Görgü tanıkları, bunun üzerine benzin istasyonunun gece bekçisiyle gençler arasında çıkan tartışmanın, 60 yaşındaki emekli polisin gençlerin üzerine şarjörünü boşaltmasıyla sonuçlandığını söylediler. 
     Gençleri öldüren gece bekçisinin tutuklandığı belirtilirken, yaşlı adamı linç etmek isteyen öfkeli kalabalığın, dün geç saatlere kadar polisle çatışmayı sürdürdükleri kaydedildi. 
     Buenos Aires'te önceki gece meydana gelen şiddet olaylarında 6'sı ağır 12 polisin yaralandığı ve 33 kişinin gözaltına alındığı bildirilirken, göstericilerden ölen veya yaralanan olup olmadığı konusunda şimdiye kadar açıklama yapılmadı. 
     
     Dış borç ödemesi 
     Bu arada, Arjantin Ekonomi Bakanlığı, yayımladığı bir açıklamayla, hükümetin dış borç ödemesinin durdurulması kararına karşın, Uluslararası Para Fonu'na IMF 17 milyon dolar tutarında bir borç ödemesinin zamanında yapıldığını bildirdi. 
     






</TEXT>
</DOC>
