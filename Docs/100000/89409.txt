<DOC>
<DOCNO> 89409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/12/son/sondun16.html </URL>
<DATE> 2002/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Prens Charles Lady Di'nin ölümü ile ilgili sorgulanacak iddiası 
</HEADLINE>
<TEXT>

     İngiltere'de yayınlanan bulvar gazetelerinden Daily Express, Prenses Diana'nın 1997 yılında trafik kazası sonucunda yaşamını yitirdiği Paris'te gelecek yıl yeni bir soruşturma açılacağını ve Prens Charles'ın da bu soruşturmada ifade vermesinin isteneceğini öne sürdü. 
     Bu soruşturmanın, Fransız makamları tarafından uzun süredir ''beklemede tutulduğunu'', ancak daha fazla ertelenemeyeceği anlaşılarak, gelecek yıl görülmeye başlanacağının anlaşıldığını yazan gazete, ''bu da kesinlikle gösteriyor ki, kraliyet ailesi için kapanmaya başlayan eski yaralar yeniden deşilecek ve Diana'nın oğulları Prens William ve Harry'ye büyük üzüntü verecek'' ifadesini kullandı. 
     Harrods mağazasının sahibi Mısırlı işadamı Muhammed El Fayed'in Diana ile aynı kazada ölen oğlu ile ilgili soruşturmanın yenilenmesi konusunda baskı yaptığını ve bazı iddialar ortaya attığını hatırlatan Daily Express, El Fayed'in, kazanın İngiliz dış istihbarat servisi MI6'in düzenlediği bir sabotajın sonucunda meydana geldiğini öne sürdüğüne işaret etti. 
     Bu nedenle iddianın sahibi El Fayed ile Prens Charles'ın açılacak yeni soruşturmada önemli bir rol oynamalarının kaçınılmaz olacağını ifade eden gazete, Prens'ten hiç değilse yazılı bir ifadenin alınmasının kesin göründüğünü yazdı. 
     Soruşturmada en çok Fransız yasalarının kesinlikle izin vermediği mumyalama işleminin neden alelacele yapıldığı sorusuna yanıt aranacağını da belirten gazete, bununla bir otopsinin önünün kesilmek istendiği yolundaki iddialara açıklık getirilmeye çalışılacağını bildirdi. 
     Prens Charles'ın Diana'nın naaşının tutulduğu morgun ilk ziyaretçisi olduğunu ve mumyalama izninin muhtemelen ondan çıktığını da yazan gazete, ''El Fayed, Charles'ın bu işlemi otopsinin yapılmasını ve Diana'nın öldüğünde hamile olduğunun öğrenilmesini engellemek için yaptırdığına inanıyor'' dedi. 
     Gazete, El Fayed'in Prenses'in öldüğü sırada birlikte olduğu oğlu Dodi'den hamile olduğu iddiasında ısrar ederken, çiftin bu nedenle evlenmeye karar verdiklerini ve nişanlandıklarını ilan etmeye hazırlandıklarını öne sürdüğüne de dikkat çekti. 
     





</TEXT>
</DOC>
