<DOC>
<DOCNO> 78342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/14/son/sonspo02.html </URL>
<DATE> 2002/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbulspor'dan hakeme veryansın.. 
</HEADLINE>
<TEXT>

     Birinci Süper Futbol Ligi'nde dün Galatasaray'a 2-0 yenilen İstanbulspor'da yönetim, karşılaşmanın hakemi Orhan Erdemir'e tepki gösterdi. 
     İstanbulspor Kulübü Genel Menajeri Adnan Sezgin, şampiyonluk yarışının sonuna gelindiği bir dönemde, Galatasaray ile yaptıkları maçın çok büyük önem kazandığını belirterek, ''Rakibimiz bu yarışın en avantajlı takımıydı. Ancak bu sezon hakem kararlarındaki çifte stadartın ne düzeyde olduğu bir kez daha ortaya çıktı. Hakemin özellikle Ferdi'ye gösterdiği kırmızı kart çok ağır bir karardı. Biz bu konuları konuşmaktan yorulduk'' dedi. 
     Sezgin, UEFA Kupası'na katılma şanslarının halen yüksek olduğunu bildiklerini de ifade ederek, ''Kalan 3 maçı da kazanmak için sahaya çıkacağız. Oyuncularımızın özellikle Galatasaray maçının ikinci yarısında 9 kişiyle gösterdikleri mücadele bizi buna inandırdı. Bu kadar eksikle hiç bir takımın aynı özverili oyunu sahaya yansıtabileceğine inanmıyorum'' diye konuştu. 
     Basına, Galatasaray Kulübü Futbol Şubesi Fahri Üyesi Abdurrahim Albayrak ile maçın hakemi Orhan Erdemir'in Tarabya'da bir restoranda yemek yedikleri biçiminde yansıyan haberlerle ilgili olarak ise Sezgin, ''Sadece afiyet olsun diyeceğim'' diyerek sözlerini tamamladı. 
     





</TEXT>
</DOC>
