<DOC>
<DOCNO> 83464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/11/son/sontur02.html </URL>
<DATE> 2002/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis bundan sonra "sanatçı koruması" gibi görev yapmayacak 
</HEADLINE>
<TEXT>

     Genel kolluk kuvvetleri, sahne gösterilerinde özel koruma hizmeti vermeyecek. 
     İçişleri Bakanlığı'nın konuya ilişkin genelgesi Resmi Gazete'nin bugünkü sayısında yayımlandı. 
     Genelgede, sahne gösterilerinin sanatsal olduğu kadar ticari faaliyet olduğu belirtilerek, bu tür organizasyonlarda güvenliğin sağlanmasının, sahne gösterilerini düzenleyen organizatörler ile özel kurum ve kuruluşlar tarafından dikkate alınması gerektiği kaydedildi. 
     Yakın ve özel koruma hizmetinin koşullarının Emniyet Genel Müdürlüğü Koruma Hizmetleri Yönetmeliği'nde detaylı olarak düzenlendiği ifade edilen genelgede, sözkonusu yönetmelikte, sahne gösterilerinde sanatçılara genel kolluk tarafından yakın ve özel koruma hizmeti sunulmasının hukuki gerekçesinin yer almadığı anımsatıldı. 
     Genelgede, özellikle sahne gösterilerinin yapıldığı mekanların girişlerinde, seyircilerin oturma yerlerinde, sahne çevresinde seyirci güvenliği ve sanatçı korumalığı yapmak üzere çok sayıda genel kolluk personelinin görevlendirildiği hatırlatılarak, bu görev esnasında zorunlu olarak seyircilerle muhatap olunduğu, sanatçılarla iletişime geçmeye çalışan kişilerin ve bazen de sanatçıların hakaretlerine maruz kalındığı yönündeki haberlerin basına yansıdığı kaydedildi. Genelgede, bu durumun genel kolluk teşkilatlarının halkla ilişkilerinin olumsuz yönde etkilenmesine ve teşkilatların yıpranmasına neden olduğu ifade edildi. 
     Genelgede, ''Genel kolluk kuvvetlerinin genel güvenliği sağlama görevi niteliğinde bulunmayan bir ticari faaliyet nedeniyle özel tedbirler almak için tüm kolluk personelinin seferber edilmesi, bu nedenle genel güvenlik tedbirlerinin aksatılması kabul edilebilir bir uygulama olarak değerlendirilmemektedir'' denildi. 
     Bu durumlar gözönüne alınarak, genelgeyle şu tedbirler alındı 
     -Genel kolluk kuvvetleri, genel güvenliğin sağlanması görevini sahne gösterisinin yapılacağı yer etrafında sürdürecek, ancak suç konusu teşkil eden bir olayın meydana gelmesi veya organizatörler tarafından görevlendirilen personel tarafından önlenemeyecek olayların meydana gelmesi durumunda müdahale edecek. 
     -Genel kolluk kuvvetleri, sahne gösterilerinin siyasi ve ideolojik propagandaya dönüşmesi ihtimaline karşı tedbirler almayı sürdürecek. 
     -Zorunlu haller dışında genel kolluk kuvvetleri aktif görev almayacak, özel koruma hizmeti vermeyecek. Bu görevlerin sorumluluğu organizatörlerde olacak. 
     -Sahne gösterisinin yapılacağı yer etrafında genel güvenlik tedbirleri alınacak, güvenlik standardını taşımayan sertifikalandırılmamış tesislerde sahne gösterisi yapılmasına izin verilmeyecek. 
     





</TEXT>
</DOC>
