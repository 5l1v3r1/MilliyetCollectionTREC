<DOC>
<DOCNO> 50098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/02/guncel/gun02.html </URL>
<DATE> 2001/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
VIP konuğu Müslüman Kardeşler’den 
</HEADLINE>
<TEXT>
İşte Erdoğan’ın kardeşleri .. 
Mısır’ın aşırı dinci terör örgütü sorumlusu 1997 yılında İstanbul’da Tayyip’in "şirketi" tarafından ağırlanmış 
     TOLGA ŞARDAN Ankara 

     İçişleri Bakanlığı’nın 1999’da Recep Tayyip Erdoğan hakkında yaptığı bir soruşturmada, Mısır’daki aşırı dinci terör örgütü Müslüman Kardeşler yetkilisinin, İstanbul Holiday Inn Oteli’nde misafir edildiği ortaya çıktı. Bu kişinin tüm masraflarının, belediyenin yan kuruluşu olan İstanbul Ulaşım Sanayi ve Ticaret A.Ş tarafından karşılandığı da belirlendi. 
     İçişleri Bakanlığı Teftiş Kurulu Başkanlığı, terör örgütünün bir üyesinin İstanbul’a gelip Büyükşehir Belediye Başkanlığı’nca misafir edilmesiyle ilgili soruşturma yaptı. Mülkiye Başmüfettişi Tamer Akalın, Holiday Inn kayıtlarında yaptığı incelemede, yasadışı örgütün Mısır sorumlusu olduğu öne sürülen Mohammed Aşmavi adlı bir kişinin, Refahyol hükümeti döneminde, 22 - 31 Mayıs 1997 arasında otelin 4204 numaralı odasında kaldığını belirledi. Otelde Hasan Huvaydi adlı kişinin de kaldığı yönündeki iddiayı inceleyen müfettiş, Aşmavi ’nin tüm otel masraflarının İstanbul Büyükşehir Belediye Başkanlığı’na bağlı İstanbul Ulaşım Sanayi ve Ticaret A.Ş tarafından ödendiğini tespit etti. 
     
     Gizli toplantılar 
     Akalın, otel kayıtlarındaki incelemesinde, şirketin Genel Müdür Yardımcısı Ömer Yıldız’ın imzasıyla otele gönderilen yazıda, misafirin tüm masraflarının şirket tarafından ödeneceğine dair yazılı belgeye de ulaştı. 
     Müfettiş, Erdoğan ve belediyenin İştirakler Daire Başkanı Necmi Kadıoğlu’nun yazılı bir emrini bulamazken, söz konusu kişinin RP’nin önde gelen isimleri ve Erdoğan ile görüşme ve toplantılar yaptığı konusundaki iddianın araştırılması ve 3713 sayılı Terörle Mücadele Yasası’na göre işlem yapılması için dosyayı savcılığa gönderdi. 
     
     AKP’ye kirası 25 milyara genel merkez 
Pasta yedirdi      ALTAN BURGUCU 

     AKP Genel Merkezi, Genel Başkan Recep Tayyip Erdoğan’ın da katıldığı geniş katılımlı bir törenle açıldı. Aylık kirası 25 milyar lira olan lüks parti binasının açılışına 76 ilden parti temsilcileri katıldı. "Başbakan Erdoğan" sloganları ile kürsüye çıkan Erdoğan, ezan okunurken konuşmasına ara verdi. Partilileri sol elini havaya kaldırıp beş parmağını açarak selamlayan Erdoğan, konuşmasını "Bu, bizim parti selamımız" diye bitirdi.Vatandaşlarla tek tek tokalaşan Erdoğan, daha sonra üzerinde AKP amblemi bulunan pastadan keserek gazetecilere ikram etti. Erdoğan’ın pastayı kesmesinin ardından tam anlamıyla izdiham yaşandı. 
     



 GÜNCEL 




















</TEXT>
</DOC>
