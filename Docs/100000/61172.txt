<DOC>
<DOCNO> 61172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/08/son/sondun01.html </URL>
<DATE> 2002/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'ta kürk giyenler gece kulüplerine alınmıyor 
</HEADLINE>
<TEXT>

     Amerika'da hayvan sevgisinden kaynaklanan anlayışla kürke karşı açılan savaşa kentin ünlü gece kulüpleri de katıldı ve kürklü bayanları müesseselerine kabul etmemeye başladılar. 
     Uygulamaya PETA adlı hayvanları koruma derneğinin önayak olduğu bildiriliyor. 
     Konuyla ilgili olarak açıklamada bulunan kulüp yöneticileri, uygulamaya ünlülerin de dahil olduğunu ve kürkle gelen meşhurların içeri alınmadıklarını söylediler. 
     Uygulamanın ilk kurbanlarından birinin, Jennifer Lopez'in eski sevgilisi, şarkıcı Sean Puff Combs olduğu ve yapımcının üzerindeki kürk paltoyu çıkartmadan ''Spa'' adlı kulübe sokulmadığı ifade edildi. 
     Puffy Combs'un konan kurallara uymasına karşılık, siyahi manken Naomi Campbell'in uygulamaya karşı çıktığı ve olayı protestoya kadar vardırdığı kulüp sahibi Steve Lewis tarafından açıklandı. 
     Lewis, ''Ben hayvanları gerçekten çok severim ve hepimizin netice itibariyle, iyi insanlar olmamızı arzu ediyorum'' dedi. 
     ''Spa'' gibi New York'un Soho kesimindeki ünlü gece kulüplerinden ''Centro-Fly'' da PETA'nın görüşlerini benimsedi ve kürklüleri içeri almayı reddetmeye başladı. ''Centro-Fly'' gece kulübünün, müzik dünyasının yıldızı Britney Spears'in gözde mekanlarından olduğu belirtiliyor. 
     Hayvanlara eziyet edilmesine karşı çıkan PETA üyeleri geçmişte Vogue dergisi ile Calvin Klein'in işyerlerine girerek, kürk kullanımını protesto amacıyla etrafa kan rengi boya saçmışlardı. 
     






</TEXT>
</DOC>
