<DOC>
<DOCNO> 80959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/29/guncel/gun02.html </URL>
<DATE> 2002/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaldırımlar için sezon açıldı... 
</HEADLINE>
<TEXT>

İstanbul belediyeleri yine kaldırımlara el attı. Belediyeler kendi yerleştirdikleri taşları sökerek yerine kırmızı tuğlalar döşüyor 
     MEHMET DEMİRKAYA İstanbul 

     İstanbul’u etkileyecek Marmara depremi, alınacak önlemler ve çalışmaların hangi kaynaklardan yürütüleceği konusundaki tartışmalar sürerken, Büyükşehir Belediyesi kaldırım yenileme sezonunu açtı. Deprem tehdidi altındaki binaların güçlendirilmesi konusunda ciddi projeler geliştirilemezken 18 ilçedeki 56 caddede kaldırımlar yenileniyor. Kadıköy Koşuyolu, Bakırköy Atatürk, Eminönü Gençtürk, Gaziosmanpaşa Mehmet Akif, Şişli Abide -i Hürriyet, Ümraniye Atatürk caddelerinde kaldırım yenileme çalışmaları devam ediyor. 
     Daha önce belediyenin yan kuruluşu İSTON tarafından döşenen parke taşlar sökülerek, yerine Turhal’dan getirilen kırmızı renkli fırın tuğlalar döşeniyor. Sadece İstanbul Büyükşehir Belediyesi’nin ana arterlerdeki kaldırım çalışması, yaklaşık 8 trilyon lira tutuyor. Halkın gözünde "müteahhit zengin etme" aracı olarak da görülen kaldırım yenileme çalışmaları, tepki çekiyor. Daha önce olduğu gibi bu taşların da bir süre sonra sökülüp yerlerine başka taşların döşeneceğini iddia eden vatandaşlar, "Çok daha küçük kapsamlı tamiratlarla düzenlenebilecek kaldırımların, tamamen sökülmesi ve yerlerine başka taşların döşenmesi gereksiz masraf" eleştirisinde bulunuyor. 
     İstanbul genelindeki 56 yerde kullanılacak beton, beton elemanları ile kent mobilyaları alımı ve yaya alanlarının düzenlenmesi bordür tretuvar yapılması işinin 2001’de 5 trilyon lira 2002 birim fiyatlarıyla yaklaşık 8 trilyon lira ihale edildiğini belirten Büyükşehir Belediyesi yetkilileri, ihaleyi İSTON’un aldığını kaydettiler. İSTON ise çalışmaları taşeronlar aracılığı ile yürütüyor. Parke ve bordür taşları üretmesine karşın, kaldırımları Turhal "Çenesizler" marka kırmızı taşlarla döşeyen İSTON, bunun nedenini tarihi çevreye uyumlu taşlar kullanma arzusu olarak açıkladı. 
     



 GÜNCEL 













</TEXT>
</DOC>
