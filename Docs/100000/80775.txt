<DOC>
<DOCNO> 80775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/dunya/dun01.html </URL>
<DATE> 2002/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa’nın Tayyip’leri 
</HEADLINE>
<TEXT>

Sosyal ve ekonomik gidişattan memnun olmayanların korku ve hayal kırıklıklarını sömüren aşırı sağcı partiler sadece Fransa’da değil, pek çok ülkede güçleniyor 
     DIŞ HABERLER SERVİSİ 

     Fransa’da Ulusal Cephe lideri Jean - Marie Le Pen’in cumhurbaşkanlığı seçiminin ilk turunda elde ettiği sürpriz başarı, Hollanda’dan İtalya’ya, Belçika’dan Avusturya’ya, tüm kıta Avrupası siyasi hayatında deprem yarattı. Ancak bu aşırı sağcı, ırkçı partilerin ilk zaferi değil. Yerleşik düzenin güçlü partileri ve seçkin siyasetçileri, bir süreden beri, gidişattan memnun olmayan seçmenlerin kurulu düzenin yumuşak karnına indirdikleri darbelerle acı içinde kıvranıyor. 
     
     Son iki yılda tırmandı 
     Danimarka, Portekiz, Norveç, Almanya, İngiltere ve İsviçre’de de Avrupa Birliği’ne AB karşı olan, yabancıları istemeyen, hatta açıkça faşist olduklarını ilan eden partiler ve liderler güçleniyor. Son iki yılda bu tür partiler, yaşlı kıtanın güneyinden kuzeyine, her yerde güçlü ataklar yaptı. 
     
     Kaybedenlerin umudu 
     Mevcut yapının zaaflarını, korkularını, hayal kırıklıklarını ustaca sömürerek taraftarlarını artırdı. Kimi yerde, "kaybedenlerin" umudu oldular. 11 Eylül sonrasında, Danimarkalı Pia Kjaersgaard örneğinde olduğu gibi söylemlerini daha da radikalleştirerek, "İslamiyete ve yabancılara karşı cihat" açtılar. 
     
Fanatikler pusuda bekliyor      BELÇİKA 
     Parti adı Vlams Blok 
     Lideri Filip Dewinter 
     Flaman ayrılıkçılığını savunuyor, aşırı sağcı. 2000'de Antwerp'deki yerel seçimde yüzde 33 oyla birinci oldu. Ancak hiçbir parti işbirliği yapmadığı için yerel idarelerde iktidar olamadı. Dewinter, Le Pen'i kardeşi ilan etti. 
     
     HOLLANDA 
     Parti adı Lijst Pim Fortuyn 
     Lideri Pim Fortuyn 
     Başta müslümanlar olmak üzere yabancılara düşman. Ülkenin 16 milyon Hollandalı'ya ancak yettiğini savunuyor. Rotterdam belediye seçimlerinde oyların üçte birini kazandı. Mayıs'taki genel seçimde yüzde 20 oy alabilir. 
     
     PORTEKİZ 
     Parti adı Halk Partisi 
     Lideri Paulo Portas 
     Geçen ayki seçimlerde yüzde 8.8 oranında oy alarak ilk kez komünistleri geçti. Portas, sosyalistler karşısında seçimi kaybeden muhafazakar Sosyal Demokratlarla koalisyon kurdu ve bakan oldu. Kürtaj karşıtı, yabancı düşmanı politikaları savunuyor. 
     
     AVUSTURYA 
     Parti adı Özgürlükler Partisi 
     Lideri Suzanne Riess - Passer 
     2 yıl önce Jörg Haider yüzde 27 oy alarak iktidar ortağı olduğunda Avrupa'yı şoka sokmuştu. Aşırı milliyetçi ve yabacı düşmanı. Türkleri eroin kaçakçısı, Polonyalıları araba hırsızı, Yugoslavları da soyguncu olarak görüyor. 
     
     DANİMARKA 
     Parti adı Danimarka Halk Partisi 
     Lideri Pia Kjaersgaard 
     Geçen Kasım'da yüzde 12 oy aldı, parlamenodaki sandalya sayısını ikiye katlayıp 3. parti oldu. Ultra milliyetçi, yabancı düşmanı. Danimarkalıları "Böyle giderse ülkemize müslümanlar hakim olacak" diye korkutuyor. 
     
     ALMANYA 
     Parti adı Kanun ve Düzen Partisi 
     Lideri Ronald Schill 
     İdamın yeniden getirilmesini ve tecavüzcülerin hadım edilmesini savunan Schill, "acımasız yargıç" olarak tanınıyor. Hamburg eyalet seçiminde yüzde 19.4 oy topladı. Sığınmacıların derhal sınırdışı edilmesini istiyor. Türkiye ve Yugoslavya'dan gelenlerin Almanya'ya suç ve işsizlik getirdiğini öne sürüyor. 
     
     İTALYA 
     Parti adı Ulusal İttifak 
     Lideri Gianfranco Fini 
     Silvio Berlusconi hükümetinde iktidar ortağı. Yabancı düşmanı, aşırı milliyetçi, faşist. "Çan seslerinin yerini ezan sesinin almasını istemiyoruz" diye propaganda yaptı. 
     



 DÜNYA 












</TEXT>
</DOC>
