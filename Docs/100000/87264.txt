<DOC>
<DOCNO> 87264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/son/sontur16.html </URL>
<DATE> 2002/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP'den açıklama ''Ecevit en kısa sürede sağlığına kavuşacak'' 
</HEADLINE>
<TEXT>

     DSP Grup Başkanvekili Emrehan Halıcı, DSP ve Başbakan Bülent Ecevit ile ilgili senaryolar üretenlerin planlarını kesinlikle bozacaklarını, bunlara karşı geçit vermeyeceklerini bildirdi. 
     Ecevit'e karşı son derece ''Yakışıksız, saygısız, insafsız ve düzeysiz saldırılarda bulunulduğunu'' kaydeden Halıcı, şunları söyledi 
     ''Bunlar, Türk siyasetinin nezaket timsali olan Başbakanımız için yakışıksız sözler sarf ederek bir gözü dönmüşlüğün ilkelliği içinde hareket etmektedirler. 
     Bunların bir kısmı kendilerini doktor yerine koyarak gerçeğe dayanmayan sağlık yorumları yapmakta, bir kısmı kendilerini partimizin yetkili organları yerine koyarak ahkam kesmekte, bir kısmı da Başbakanımızın görevini bırakmasını ve kendisine vekil tayin etmesini isteyerek kendi gizli emellerine ulaşmanın planını uygulamaya çalışmaktadırlar. 
     Demokratik Sol Partililer olarak bunları şiddetle kınıyoruz.'' Başbakan Ecevit'in her insan gibi hasta olma hakkı bulunduğunu belirten Halıcı, ''Böyle bir dönemde yapılan ve hiçbir inanca, hiçbir etik değere sığmayan bu saldırıların devam ediyor olmasını, iyi niyetle ve yurtsever duygularla bağdaştırabilmemiz mümkün değildir'' dedi. 
     Halıcı, saldırı mesajlarının satır aralarını okuduğunda, senaryo sahiplerinin hangi amaçlarla yola çıktıklarını halkın çok iyi anlayacağına inandıklarını, halkın sağduyusuna güvendiklerini söyledi. 
     
     ''EN KISA SÜREDE SAĞLIKLI GÜNLERİNE DÖNECEKTİR'' 

     Başbakan Ecevit'in en kısa süre içinde sağlıklı günlerine tekrar kavuşacağını ve görevini daha etkili biçimde sürdüreceğini bildiren Halıcı, şöyle konuştu 
     ''Bundan kimsenin kuşkusu olmamalıdır. 
     Demokratik Sol Partililer olarak, Genel Başkanımız Sayın Bülent Ecevit'e, partimizin her seçimde katlanarak büyümesinde büyük emeği geçen Genel Başkan Yardımcımız Sayın Rahşan Ecevit'e ve partimizin özverili, vefalı mensuplarına yönelik her saldırı, her iftira ve her insafsızlığa karşı sonuna kadar mücadele edeceğiz. Biz gücünü Hak'tan ve halktan alan ve siyaseti kişisel hırsları için değil,halkının ve ulusunun aydınlık yarınlara ulaşması için yapan bir partinin üyeleri olarak hak bildiğimiz yoldan kesinlikle dönmeyeceğiz. Partimiz ve Başbakanımızla ilgili çeşitli senaryolar üretenlerin planlarını kesinlikle bozacağız. Bunlara karşı geçit vermeyeceğiz. Başkalarını değil bizi izlemeye devam ediniz.'' DSP Grup Başkanvekili Emrehan Halıcı, Başbakan'ın sağlığı ile ilgili başka kesimlerin, siyasi kişilerin, köşe yazarlarının yorum yapmaya ve bazı senaryoları DSP ve ülkeye dikte ettirmeye hakkı olmadığını söyledi. 
     Halıcı, TBMM'de düzenlediği basın toplantısında, gazetecilerin Başbakan Bülent Ecevit'in sağlık durumu ile ilgili sorularını da yanıtladı. 
     Halıcı, bir gazetecinin, ''Nezaketsizlik yapmadan sormak istiyorum Başbakan'ın sağlık durumu konusunda ciddi iddialar var. Bu konuda elinizde ciddi bir sağlık raporu var mı ''şeklindeki sorusuna karşılık, konuyla ilgili olarak kendilerini üzen senaryolarla karşı karşıya olduklarını belirtti. 
     ''Başbakan, kendi durumunu düzenlediği basın toplantısında çok açık olarak ifade etti'' diyen Halıcı, Ecevit'in şu an bir nekahet dönemi geçirdiğini, sağlık uzmanları dışında bu konuda açıklama yapılmasını doğru bulmadıklarını söyledi. Halıcı, ''Başbakan'ın sağlığı ile ilgili başka kesimlerin, siyasi kişilerin, köşe yazarlarının yorum yapmaya ve kimsenin bazı senaryoları partimize ve ülkemize dikte ettirmeye hakkı yoktur. Söylenmesi gereken budur'' diye konuştu. 
     Halıcı, ANAP Grup Başkanvekili Nihat Gökbulut'un ''DSP ve Başbakan'ın, kendi durumuyla ilgili olarak acilen karar vermesi gerektiğine'' yönelik sözlerini nasıl değerlendirdiğinin sorulması üzerine, Başbakanlığın sorumluluk gerektiren bir iş olduğunu belirtti. 
     Türkiye'nin özellikle şu an içinde bulunduğu durumun çok önemli olduğunu kaydeden Halıcı, ''Türkiye'ye ne kadar önem verdiğimiz, hem Başbakanımızın fedakarca ortaya koyduğu tutum hem de DSP olarak bizim ortaya koyduğumuz tavırlarla çok nettir. Dolayısıyla, başkalarının yaptığı yorumlara cevap verecek durumda değiliz'' dedi. 
     
     ''BAŞBAKAN NEKAHET DÖNEMİNDE...'' 

     Milli Güvenlik Kurulu'nun dün yaptığı toplantısı öncesinde Başbakan'ın doktorların, ''iki saatten uzun toplantılara katılmaması'' yönünde görüş bildirdiklerini hatırlatan bir gazeteci, ''Sizce bu şartlar altında Başbakan'ın görevine uzun süre devam etmesi kendisine zarar vermez mi '' sorusunu yöneltti. DSP Grup Başkanvekili Halıcı, bu soruyu şöyle yanıtladı 
     ''Başbakanımız, nekahet döneminde olduğunu ve göreviyle ilgili işleri yürüttüğünü, ancak bazı fonksiyonları geçici bir süre için yerine getiremeyebileceğini açıkça ifade etti. Dolayısıyla, nekahet döneminde olan Başbakanımızın dünkü toplantıya katılmaması, doktorların tavsiyesi üzerine alınmıştır. Biz bu dönemin kısa süre içinde olumlu olarak biteceğine inanıyoruz. Başbakanımızın şu an sürdürdüğü görevini, daha etkin bir şekilde yürütebileceğini bekliyoruz.'' 
     
     ''PARTİMİZDE HİÇBİR SIKINTI YOK'' 

     Halıcı, DSP yetkili organlarının Başbakan'ın sağlık durumu konusunda bir karar alıp almayacağının sorulmasına üzerine, şunları kaydetti 
     ''Biz, geçen hafta parti yöneticileri olarak genel merkezde bir toplantı yaptık. Benzer düşünceleri ifade ettik. Ayrıca partimizin Genel Başkan Yardımcısı ve Örgüt Kurulu Başkanı Sayın Rahşan Ecevit'tir. Hükümet ile ilgili konularda Sayın Başbakanımız kendisine düşen açıklamaları yapıyor. Partimizle ilgili olarak da Rahşan Ecevit ve parti yöneticileri olarak bizler zaman zaman biraraya gelerek, partimizde hiçbir sıkıntının olmadığını, partimize dışarıdan müdahaleleri asla kabul etmeyeceğimizi altını çizerek söylüyoruz. 
     Bugünkü açıklamalarımızda da aynı duygular yoğun ve net bir şekilde kamuoyuna duyurulmuştur.'' Halıcı, ''Başbakan, liderler zirvesine katılacak mı '' sorusuna karşılık da, bu konuda herhangi bir açıklama yapma durumunda olmadığını söyledi. 
     





</TEXT>
</DOC>
