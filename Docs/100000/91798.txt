<DOC>
<DOCNO> 91798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/son/sonspo14.html </URL>
<DATE> 2002/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız basını "Türkiye ve Güney Kore büyüklerin masasında" 
</HEADLINE>
<TEXT>

     Fransa'da pazar günü çıkmayan gazeteler, Türk A Milli Futbol Takımı'nın 2002 Dünya Kupası finallerinde yarı finale çıkmasına bugün geniş yer verdiler. 
     Le Figaro gazetesi, ''Türkiye ve Güney Kore büyüklerin masasında'' başlığıyla verdiği haberde, iki takımın da yarı finale kalarak bütün futbol otoritelerini şaşkınlığa uğrattığını bildirdi. Le Figaro, ''Futbol otoritelerinin kafasında, bu iki takımın gerçekten iyi mi hazırlandıkları, yoksa finallerin kalitesinin düşük mü olduğu yolunda soru işaretleri oluşuyor'' ifadelerini kullandı. 
     Aynı gazetede çıkan, ''Türkler başarının devamını rüya ediyorlar'' başlıklı haberde ise Türk futbolunun son yıllarda yaptığı aşamaya dikkat çekildi ve milli takımda oynayan futbolcuların birçoğunun Avrupa'da top koşturduğu belirtildi. 
     Liberation gazetesi, ''Türkler, İstanbul'dan Paris'e kadar her yerde bayram yapıyor'' başlığıyla verdiği haberde, kutlamalar sırasında en az beş kişinin hayatını kaybettiğini ve birçok kişinin ise yaralandığını bildirdi. 
     Fransız gazetesi, A Milli Takım'ın başarısının, ülke genelinde adeta bir sevinç patlaması yarattığını belirtirken, Paris, Lyon ve Strasbourg gibi kentlerde yaşayan Türklerin, coşkulu kutlamalarına dikkati çekti. 
     





</TEXT>
</DOC>
