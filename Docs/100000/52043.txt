<DOC>
<DOCNO> 52043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/13/son/sondun07.html </URL>
<DATE> 2001/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban da kabul etti "Kabil Kuzey İttifakı'nın elinde" 
</HEADLINE>
<TEXT>

     Pakistan'daki Taliban'a yakın Afgan İslam Ajansı AIP , Kuzey İttifakı'nın başkent Kabil'in tamamın kontrol ettiğini bildirdi. 
     Kuzey İttifakı birliklerinin kentte devriye gezdiklerini ve durumun sakin olduğunu bildiren AIP, Kuzey İttifakı güçlerinin Kabil'in çevresinde bir ''güvenlik kuşağı'' şeklinde yerleştiklerini duyurdu. 
     AIP'nin bildirdiğine göre, Kabil'de hiçbir direniş bulunmuyor. 
     Taliban yönetiminden bir yetkili ise El Cezire televizyonuna yaptığı açıklamada, Kabil'in kısmen Kuzey İttifakı'nın eline düştüğünü doğruladı. 
     Taliban'ın Dışişleri Bakanlığı'ndan Azizürrühman isimli yetkili, ''Kabil tamamen düşmedi, kentte hala direniş var'' diye konuştu. 
     Öte yandan, Kabil'deki basın mensupları, Kuzey İttifakı'nın kente girişinden birkaç saat sonra bazı yağma olaylarının görüldüğünü bildirdiler. 
     Pakistan Büyükelçiliği'nin yağmalanan yerler arasında olduğunu belirten AFP muhabiri, yağmacıların vantilatörler, klimalar ve örtüler çaldıklarını belirtti. 
     Kuzey İttifakı'nın Peştun kökenli sayılı kabilelerinden Resul Sayyaf aşiretine bağlı Abdül Bari isimli bir yetkilisi, kendisinin bir polis mensubu olduğunu ve Kabil'de güvenliği sağlayacaklarını belirtti. 
     Kabil'deki döviz büroları da Kuzey İttifakı'nın kente girişiyle birlikte milyonlarca dolar tutarında dövizin çalındığını iddia ettiler. 
     Döviz bürolarının sahipleri, bilgisayarlar, halılar ve çaydanlıkların bile çalındığını, tüm servetlerini yitirdiklerini ileri sürerken, yağmacıların kimler olduğunu belirtmediler. 
     Kuzey İttifakı'nın komutanlarından Gül Haydar da Kabil'e hakim tepelerden yaptığı açıklamada, asıl askeri birliklerin başkentin dışında kaldığını belirterek, kente giren ilk birliğin amacının yağma ve Taliban direnişini engellemek olduğunu kaydetti. 
     ''Mücahitlerine kente giriş izni vermediğini ve sadece polis gücü gönderdiklerini'' belirten Gül Haydar, ''Kabil halkını dostumuz gibi görüyoruz. Kabil'deyiz ve Kabil bizim. Düzensizlik olmayacak. Polis gücü düzeni sağlayacak'' diye konuştu. 
     Pakistan da Kabil ile ilgili son gelişmelerin ardından, ''Kabil'de iktidara kim gelirse gelsin, öncelikle bir kan gölüne çevrilmesinden sakınılması gerektiğini'' bildirdi. 
     Dışişleri Bakanlığı sözcüsü Aziz Ahmed Han, ''Başkentin tek bir güç tarafından kontrol edilmemesi yönündeki tavrımız sürüyor'' dedi. 
     Bu arada, Taliban'a yakın Pakistan'daki Afgan İslam Ajansı AIP'nin bildirdiğine göre, Taliban yetkilileri, Kandahar havaalanının Kuzey İttifakı'nın eline geçtiğini yalanladılar. 
     






</TEXT>
</DOC>
