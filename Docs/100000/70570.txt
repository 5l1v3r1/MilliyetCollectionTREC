<DOC>
<DOCNO> 70570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/03/son/sonspo04.html </URL>
<DATE> 2002/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Olaylı Formula 1'de zafer Schumacher'in.. 
</HEADLINE>
<TEXT>

     Otomobil sporlarında Formula 1 Grand Prix Dünya Şampiyonası, Avustralya Grand Prix'siyle start aldı. 
     Albert Park Pisti'ndeki sezonun ilk mücadelesini, Ferrari takımının Alman pilotu Michael Schumacher kazandı. Meydana gelen kazaların korkulu anlar yaşattığı ve 22 araçtan yalnızca 8'nin tamamlayabildiği, 59 tur üzerinden yapılan toplam 307.574 kilometrelik yarışta, geçen sezon dahil olmak üzere 4 dünya şampiyonluğu bulunan Alman Schumacher, 1 saat 35 dakika 36.792 saniyelik derecesiyle kariyerindeki 54. Grand Prix zaferine ulaşırken, Avustralya'daki 3. 
     birinciliğine de imzasını attı. 
     Williams BMW takımının yetenekli pilotu Kolombiyalı Juan Pablo Montoya'nın 2. sırada tamamladığı yarışta, McLaren Mercedes takımının yeni pilotu Finli Kimi Raikkonen ise üçüncülüğü elde etti. 
     Ferrari'nin Brezilyalı pilotu Rubens Barrichello'nun ''Pole Position''da başladığı yarışın ilk turunda meydana gelen kazada, korkulu anlar yaşandı. 
     Pistin ilk virajında, BMW Williams takımından Alman Ralf Schumacher, Barrichello'yu geçmeye çalışırken Ferrari'ye çarptı ve 2 araç yarış dışında kaldı. Kazayla birlikte, 6 araç daha aynı virajda pistten çıkarak yarış dışında kalırken, sürücülerin kazayı yara almadan atlatmaları tek tesilli oldu. 
     İlk virajdaki kazada, Barrichello ve Ralf Schumacher'in yanı sıra Giancarlo Fisichella İtalya-Jordan , Felipe Massa Brezilya-Sauber , Nick Heidfeld Almanya-Sauber , Jenson Button İngiltere-Renault , Olivier Panis Fransa-BAR ve Allan McNish İngiltere-Toyota , sezonun ilk mücadelesinde yarış dışında kaldılar. 
     Michael Schumacher'in ardından geçen sezonu 2. sırada tamamlayan McLaren Mercedes pilotu David Coulthard, 34. turda yarışa veda ederken, Jacques Villeneuve Kanada-BAR , Takuma Sato Japonya-Jordan ve Jarno Trulli İtalya-Renault da yarış dışında kalan isimler oldular. 
     Isınma turlarında araçlarını planlanandan 3 dakika erken durdurdukları gerekçesiyle Arrows takımının 2 pilotu Alman Heinz-Harald Frentzen ve Brezilyalı Enrique Bernoldi'nin diskalifiye edildiği mücadelede, pistin en hızlı ismi, 37. turda 1.28.541'lik zamana ulaşan McLaren Mercedes pilotu Finli Raikkonen oldu. 
     Avustralya Grand Prix'sini 5. sırada tamamlayan Minardi pilotu Avustralyalı Mark Webber, Formula 1'deki ilk Grand Prix sınavından başarıyla geçerken, Toyota da ilk Formula 1 mücadelesinde aldığı altıncılıkla göz doldurdu. 
     
     Sürücüler klasmanı 

     Ferrari'nin Alman pilotu Schumacher, sezonun ilk yarışından çıkarttığı birincilikle, sürücüler klasmanında da birinciliğe oturdu. 
     Avustralya Grand Prix'sinin ardından sürücüler klasmanı şöyle oluştu 
     

1 Michael Schumacher Almanya Ferrari 10 puan 2 Juan Pablo Montoya Kolombiya Williams 6 puan 3 Kimi Raikkonen Finlandiya McLaren 4 puan 4 Eddie Irvine İngiltere Jaguar 3 puan 5 Mark Webber Avustralya Minardi 2 puan 6 -Mika Salo Finlandiya Toyota 1 puan      
     Markalar klasmanı 

     Markalarda ise Schumacher ile gelen birincilikle, sezonun ilk yarışının ardından, Ferrari zirveye yerleşti. 
     Sıralama şöyle 
     

1-Ferrari 10 puan 2-Willams BMW 6 3-McLaren Mercedes 4 4-Jaguar 3 5-Minardi 2 6-Toyota 1      






</TEXT>
</DOC>
