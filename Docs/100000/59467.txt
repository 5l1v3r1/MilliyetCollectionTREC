<DOC>
<DOCNO> 59467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/28/son/soneko08.html </URL>
<DATE> 2001/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF kredi portföyünün üçte birini Türkiye alıyor... 
</HEADLINE>
<TEXT>

     Türkiye, stand-by düzenlemeleri ve mali yardımların başladığı 2000-2004 döneminde, IMF'den toplam 31.5 milyar dolar kredi almış olacak. 
     Türkiye'nin aldığı ve alacağı kredi miktarı, yaklaşık 100 milyar dolarlık kredi portföyü bulunan IMF'nin kredi portföyünün üçte birini oluşturuyor. 
     Türkiye, 2000 yılının başından buyana IMF'den yaklaşık 15 milyar dolar kredi aldı. 
     Türkiye'nin aldığı kredi miktarı itibarıyla, IMF'nin ''öncelikli önem verdiği ülkeler'' sınıfına girdiği vurgulanıyor. 
     Niyet Mektubu'nda doğrudan ifade edilmemesine rağmen, IMF'nin, 2003 ve 2004 yılları için öngördüğü yaklaşık 2 milyar dolarlık yeni ek 
     kaynağın, değişen finansman ihtiyacına ve Dünya Bankası'ndan alınacak kaynağın yeterliliğine göre arttırılabileceği ifade ediliyor. 
     
     6.2 milyar dolar geri ödenecek 
     Bu arada Türkiye'nin 2000 yılı başından bu yana aldığı kredinin, vadesi gelen 6.2 milyar dolarlık kısmı, gelecek yıl geri ödenecek. 
     Şartları itibarıyla, bu kredinin maliyetinin yüksek olması nedeniyle ertelenmeyeceği ve zamanında ödeme yoluna gidileceği kaydediliyor. 
     Yeni anlaşma çerçevesinde alınacak yaklaşık 12 milyar dolarlık kredinin ise 2 yıl üç aylık kısmı geri ödemesiz olurken, dört yıl içinde tamamının geri ödenmesi gerekiyor. 
     Zorunlu hallerde ise üç yıl üç aylık kısmı geri ödemesiz olurken, en geç beş yıl içinde geri ödenmesi gerekiyor. Faiz oranının ise yüzde 6.61 düzeyinde olacağı kaydediliyor. 
     
     IMF heyeti Mart'ta Türkiye'de 
     Öte yandan, Türkiye masası şefi Juha Kahkonen başkanlığındaki IMF heyeti, yeni anlaşma çerçevesindeki Gözden Geçirme çerçevesindeki incelemelerine Mart ayında başlayacaklar. 
     İlk Gözden Geçirme Mart ayında başlayacak, bundan sonraki Gözden Geçirme Mayıs ayında, üçüncüsü ise Temmuz ayında gerçekleşecek. 
     Temmuz ayından sonraki Gözden Geçirmeler ise üçer aylık dönemler halinde gerçekleştirilecek. 
     Yeni programın, ''önden yüklemeli'' bir program olması nedeniyle, 10 milyar dolarlık kredinin önemli bir kısmı Ocak ayındaki İcra 
     Direktörleri Kurulu toplantısının ardından serbest bırakılacak. 
     Her Gözden Geçirmenin performans kriteri niteliğindeki uygulamalara takvime bağlanarak, bu kriterlerin gerçekleştirilmesine bakılarak diğer kredi dilimleri serbest bırakılacak. 
     
     Maastricht kriterleri yakalanacak... 
     Yeni Niyet Mektubu çerçevesinde, Maastricht Kriterlerinin, programın bitiş tarihi olan 2004'ün sonuna kadar yakalanacağı belirtiliyor. 
     2004 yılının sonuna kadar toplam kamu borç stoğu, Maastricht 
     kriterlerini yakalama düzeyi olan, Gayri Safi Milli Hasıla'nın GSMH 
     yüzde 60'ına indirilecek. 
     Maastricht kriterlerini yakalamak için borçlanma politikasında, toplam borçlanma gereğinin yüzde 75'i oranında bir borçlanma politikası izlenerek, programın sonuna kadar, borç GSMH oranı her yıl 10 puan indirilecek. 
     
     Dış borçlanma büyüyor 
     Gelecek yılın, dış borçlanma hedefi de büyütülüyor. Yeni program çerçevesinde, gelecek yıl tahvil ihracı 2 milyar doların üstüne çıkartılacak. 
     Türkiye'nin, ek kaynak girişi ile düzelecek olan reyting pozisyonunun, gelecek yılki dış borçlanma maliyetini indireceği belirtilirken, dış borçlanma portföyü içinde, euro ve doların yanısıra yen cinsinden Samurai piyasasında borçlanmanın da yapılacağı kaydediliyor. 
     






</TEXT>
</DOC>
