<DOC>
<DOCNO> 51493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/09/son/sontur07.html </URL>
<DATE> 2001/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da işçiler yürüyor, polis kameralarla izliyor... 
</HEADLINE>
<TEXT>

     Küresel Eylem Günü nedeniyle Abdi İpekçi Parkı'nda yapılacak kitlesel basın açıklamasına katılacak olan DİSK ve KESK üyeleri, Tandoğan Meydanı'nda toplanmaya başladılar. 
     5 Kasım'dan bu yana 5 ilden ''İşsizliğe, Yoksulluğa, Yoksulluğa ve 
     Savaşa Hayır'' sloganıyla Ankara'ya yürüyen memur ve işçiler de Atatürk Orman Çiftliği Kavşağı'ndan güvenlik güçlerince Tandoğan Meydanı'na yönlendirildiler. 
     Tandoğan'da toplanacak olan işçi ve memurlara güvenlik güçleri, GMK Bulvarı'nı kullanarak Abdi İpekçi Parkı'na yürümelerine izin vermezken, Celal Bayar Bulvarı üzerinden, parka geçişleri sağlanacak. 
     Bu arada sabahın erken saatlerinden itibaren Tandoğan'da yoğun güvenlik önlemleri alındığı, Makine Kimya Enstitüsü Genel Müdürlüğü ile Ador Altınel Oteli'nin çatılarına keskin nişancılar ve kameralar yerleştirildiği görüldü. 
     Ayrıca ''robocop'' olarak adlandırılan güvenlik güçleri de Tandoğan Meydanı'ndaki yerlerini aldılar. Güvenlik güçlerinin ellerinde biber gazlarının da bulunduğu gözlendi. 
     Tandoğan'daki işçi ve memurlar, ellerindeki döviz ve pankartlarla çeşitli sloganlar atarak, İstanbul'dan gelecek grubu bekliyorlar. Bu grubun Tandoğan'a ulaşmasından sonra DİSK ve KESK üyeleri Abdi İpekçi Parkı'na doğru yürüyecekler. 
     






</TEXT>
</DOC>
