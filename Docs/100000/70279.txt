<DOC>
<DOCNO> 70279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/01/son/sontur08.html </URL>
<DATE> 2002/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediye çalışanlarına maaş yerine alışveriş fişi verdi... 
</HEADLINE>
<TEXT>

     Kocaeli'nin Gölcük İlçesi'nin Değirmendere Beldesi'nde, belediye personeline maaş yerine, alışveriş fişleri dağıtıldı. 
     Belediye Başkanı Ertuğrul Akalın, yaptığı açıklamada, ekonomik açıdan yaşadıkları sıkıntıyı bir türlü aşamadıklarını belirterek, ''Çalışanları daha fazla mağdur etmemesi için çeşitli yöntemler üzerinde çalıştık ve alışveriş fişi dağıtılmasının en uygun çözüm olduğuna karar verdik'' dedi. 
     Bu kapsamda, beldedeki bakkal ve tüp bayilerle yapılan toplantıdan da olumlu sonuçlar aldığını ifade eden Akalın, şöyle konuştu 
     ''Belediyemizde 49 memur, 50 kadrolu işçi ve 75 geçici işçi çalışıyor. Çalışanlarımıza, toplam 400 milyar lira borcumuz var. İller Bankası'ndan bu ay 89 milyar lira gelmesini bekliyorduk, ama 29 milyar lira geldi. Bu para ile maaş dağıtmak mümkün değil, çünkü yalnızca maaşlar 70 milyar lirayı buluyor. Bakkallar ve tüp bayileri ile yaptığımız toplantıda, alışveriş fişi vereceğimi ve karşılıklarını da 2 ay sonra ödeyeceğimi söyledim. Onlar da teklifi kabul ettiler ve biz 
     de fişleri dağıttık.'' Ertuğrul Akalın, her çalışana 200'er milyon lira değerinde alışveriş fişi dağıtıldığını da sözlerine ekledi. 
     






</TEXT>
</DOC>
