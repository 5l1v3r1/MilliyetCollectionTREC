<DOC>
<DOCNO> 97853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/siyaset/siy04.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni Türkiye Partisi renk’ arıyor 
</HEADLINE>
<TEXT>

Eski DPT Müsteşarı Güvenen YTP’de. İşadamı Ulusoy, Zuhal Olcay, Musa Eroğlu, Mustafa Denizli ve Yılmaz Erdoğan’ın da katılması bekleniyor 
     SALİHA ÇOLAK Ankara 

     YTP, milletvekillerinden oluşan Kurucular Kurulu’yla resmen yola çıkarken, partinin yetkili organlarında "boş bırakılan" koltuklar için de siyasetin dışından "yeni" isim arayışını hızlandırdı. "Yeni isimlerle siyasete renk getireceklerini" söyleyen Cem, 3 yeni ismi partisinin saflarına kattı. 
     9. Cumhurbaşkanı Süleyman Demirel’in doktoru Osman Müftüoğlu’nu partisinin saflarına katan Cem, Avrupa Kalkınma Bankası Yönetim Kurulu Başkanı ve eski DPT Müsteşarı Prof. Dr. Orhan Güvenen’i de YTP’ye getirdi. Türkiye Seyahat Acentaları Birliği TÜRSAB Başkanı işadamı Başaran Ulusoy’un partiye katılacağı öğrenilirken, üst düzey bir yönetici "Ulusoy bizimle çalışacak" dedi. Teklif götürülen İktisadi Kalkınma Vakfı Başkanı Meral Gezgin Eriş ise, harekete sıcak baktığını, görevi açısından bir partide görev almasının mümkün olmayacağını kaydetti. 
     Partiye katılması beklenenler arasında Kadir İnanır, Zuhal Olcay, Musa Eroğlu, Mustafa Denizli, Mehmet Özdilek Şifo , Atilla Kıyat, Yılmaz Erdoğan gibi birçok ünlünün adı öne çıkarken, Fazıl Say dışında hiçbir sanatçıya resmi teklif gitmediği öğrenildi. "Siyasete girmemiş yeni isimlerle farklı bir renk getirmeye çalışıyoruz" diyen Cem, Genel Başkan yardımcılığı koltuğuna oturmak için Kemal Derviş’i bekleyen Kayseri Milletvekili Hüsamettin Özkan ile birlikte, grup başkanvekilleri ve genel sekreter yardımcılarıyla TBMM’de toplantı yaptı. 
     
Derviş - Cem mesaisi sürüyor      YTP’ye katılmayacağı yolunda Ankara’ya mesaj gönderdiği iddia edilen Devlet Bakanı Kemal Derviş, dün Cem ile telefonla görüştü. 
     Cem, ABD’de bulunan ve hafta sonu Ankara’ya gelmesi beklenen Derviş’e, TBMM’de grup yöneticileriyle yaptığı toplantı hakkında bilgi verdi. Cem, telefon konuşmasından sonra parti yöneticilerine, "İyi bir görüşme oldu, her şey yolunda" dedi. 
     Derviş’in, Genel Başkan Yardımcılığı koltuğuna birlikte oturmaları beklenen Kayseri Milletvekili Hüsamettin Özkan ile de zaman zaman telefon görüşmesi yaptığı bildirildi. 
     



 SİYASET 










</TEXT>
</DOC>
