<DOC>
<DOCNO> 61133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/08/spor/spo03.html </URL>
<DATE> 2002/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
ADA’DA İSYAN 
</HEADLINE>
<TEXT>

Galatasaray yönetiminin Kuruçeşme’yi kiralaması ortalığı karıştırdı. 1500’ü aşkın sosyal üye mahkeme yolunu tutarken, Başkan Cansun’u da tehdit etti 
     HALİL ÖZER 

     Oy desteği gider 
     SARI - Kırmızılı yönetimin, bir Belçika şirketine, Kuruçeşme Adası’nı 9 yıl 364 günlüğüne kiralaması ortalığı karıştırdı. Ada’nın sosyal üyeleri, mahkemeye gitmeye hazırlanırken, Başkan Mehmet Cansun’a da sert mesajlar gönderdiler. Ayrıca üyeler, şubat ayında yapılacak Mali Kongre’de anlaşmanın bozulması için çaba harcayacaklar. Başkan Cansun anlaşmada yine de diretirse, 1500’ü aşkın üye, seçim kozunu oynayacak ve oy desteğini kendisinden çekmekle tehdit edecek. 
     
     18 ay kapanacak 
     YÖNETİMİN yaptığı anlaşmaya göre, tesis 18 ay süreyle kapanacak. Ada, bu süre içinde karşı kıyıya yapılacak yeni otelin tesisleri olarak kullanıma açılacak. Sözleşme gereği 1 milyon dolar peşin alan Galatasaray’a, yılda 500 bin dolar da kardan pay verilecek. Bu anlaşmanın, satma ile eş değerde olduğunu ileri süren ve Ada’daki haklarını kaybedeceklerini belirten üyeler, söz konusu ücretlerin komik olduğunu savundular, "Kulübe ciddi zararlar verecekler" diye konuştular. 
     
     Uygur’dan uyarı 
     ESKİ yönetimlerde görev yapan ve Ada ile yakından ilgilenen Selçuk Uygur, bu işin peşini bırakmayacaklarını belirtti. Uygur, tesislerin seçimlerde büyük etkisi olduğunu, hatta başkanları bile tayin ettiğini hatırlattı ve şöyle konuştu "Ada zaten yetmiyor. Şimdi de iki yıl kapatılacak. Bu kulüpte 18 milyon dolara sadece maket yapılıyor. Toplu olarak mücadele edeceğiz. Ada olayı seçim sonucunu direkt etkileyecek. Herkesin bunu gözönüne alması gerekiyor." 
     
     Altaylı’ya çalım 
     ADA için yapılan anlaşmanın altından ilginç bir öykü de çıktı. Belçika şirketi adına yetki alan Ünit Yatırım A.Ş ile bütün temasları 2. Başkan Fatih Altaylı sağladı. Bu şirket ile uzun görüşmelere giren Altaylı’nın toplantıları sonrası projeyi onaylayan Başkan Mehmet Cansun, imza aşamasında 2. Başkanı’nı devreden çıkardı. Cansun, Genel Sekreter Sinan Kalpakçıoğlu ile birlikte sözleşmeyi imzalarken, Fatih Altaylı’yı çağırmadı. Böylece Cansun ile Altaylı’nın arası yine açıldı. 
     
Perez’den müjde      FRANSIZ yıldız, Galatasaray ile anlaştığını söyledi ve "Üç yıl daha Sarı - Kırmızılı takımda oynamak istiyorum" dedi. Sebastian Perez, eşi ve çocuğu ile İstanbul’da çok mutlu olduğunu belirterek, "Galatasaray ile futbolum ivme kazandı. Heyecanı,mutluluğu burada yakaladım. Şampiyonlar Ligi kupasını kaldırmayı istiyorum" diye konuştu. 
     CİM - Bomlu oyuncu, Marsilya’dan sezon sonuna kadar kiralık olarak geldiğini, ancak Sarı - Kırmızılı kulübün kendisine yeni teklif ilettiğini söyledi. Fransız futbolcu, "Menajerim aracılığıyla sürekli görüşüyoruz. Antalya’da da Abdürrahim Albayrak ile konuştum. Prensipte anlaştık. İstanbul’a dönüşte sözleşme imzalayacağım" ifadelerini kullandı. 
     
Capone’un büyük sırrı      GALATASARAY’DA ailevi nedenlerini öne sürerek, 8 Ocak’a kadar izin alan Brezilyalı futbolcunun annesinin ölüm tehdidi aldığı ortaya çıktı. İlk yarının ardından apar - topar ülkesine dönen Capone’nin, cinayet suçu nedeniyle cezaevinde yatan erkek kardeşinin, aynı hapishanede yatan mahkumlar tarafından annesini öldürmekte tehdit edildiği ve para istendiği öğrenildi. 
     CAPONE’NİN, annesinin korku dolu telefonları üzerine uykusuz geceler geçirdiği ve Brezilya’da yetkililer ile görüşerek, kardeşini başka bir hapishaneye naklettirmeye çalıştığı ifade edildi. Yönetici Abdürrahim Albayrak olayı doğrulayarak, "Capone ağlamaktan maç oynayamıyordu. İnanıyorum ki sorunlarını halledip, en kısa sürede dönecektir" diye konuştu. 
     
Tempo artıyor      Lucescu, antrenman temposunu her geçen gün artırıyor. Dar alanda oyuncularına çabukluk dersleri veren Rumen hoca, Brezilyalı Vitor ve Capitao’yu da göz hapsinde tutuyor. Fotoğraf Erol Demirkol 
     
İlk sınav      GALATASARAY, Belek’teki hazırlık kampında ilk maçını bugün Antalya’da, Rus ekibi Spartak Moskova ile yapacak. Efes Pilsen turnuvasında 19.30’da başlayacak maçı TRT 1 naklen yayınlayacak. Sarı-Kırmızılı ekip, turnuvadaki ikinci maçında 10 Ocak’ta Alman Werder Bremen ile karşılaşacak. 
     
Kocaeli’nin erteleme jesti      15 Ocak’taki Kocaelispor maçı öncesinde Ali Sami Yen’deki bozuk zemin sıkıntısı devam ederken, Körfez ekibi "Maçı nerede isterseniz orada oynayalım" teklifi getirdi. Galatasaray’ın yarın yapacağı toplantı sonunda, maçın İzmit veya İzmir’de oynanmasını federasyondan talep etmesi bekleniyor. 
     
Balık ziyafeti      ANTALYALI Galatasaraylılar Derneği, Teknik Direktör Lucescu ve futbol şube sorumluları Abdürrahim Albayrak ile Özer Saraçoğlu onuruna bir yemek verdi. Antalya Balıkevi’ndeki dostluk yemeğine katılan Sarı - Kırmızılı yöneticiler ve Lucescu, taraftarlarla sohbet ettiler. 
     
Transfer bitti      FUTBOL Şubesi Sorumlusu Abdürrahim Albayrak, "Artık transfer bitti" dedi. Albayrak, "25 kişilik kadromuz var. Hepsi aslan gibi. Hocamız, Vitor ve Capitao’yu da deniyor. Beğenirse, alacağız" diye konuştu. Albayrak, Başkan Mehmet Cansun’un kendisine yeniden yöneticilik görevi vermesi halinde hizmete devam edeceğini de belirtti. Bu arada kaleci Kingsdom’un, Antalyaspor’a kiralık verildiği açıklandı. 
     



 SPOR 
























</TEXT>
</DOC>
