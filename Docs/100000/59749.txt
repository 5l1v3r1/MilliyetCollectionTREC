<DOC>
<DOCNO> 59749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/30/son/sontur06.html </URL>
<DATE> 2001/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
2001'de Türkiye'ye yıldız yağdı... 
</HEADLINE>
<TEXT>

     Dünyaca ünlü çok sayıda sanatçı, bu yıl tatillerini geçirmek ya da festivaller kapsamında konserler vermek üzere Türkiye'ye geldi. 
     Ünlü İngiliz sanatçı Sting, 15. Uluslararası İzmir Festivali kapsamında 16 Temmuz tarihinde Çeşme Açıkhava Tiyatrosu'nda konser verirken, Elton John ise aynı festival çerçevesinde 17 Temmuz'da Efes Antik Tiyatro'da Türk hayranlarıyla buluştu. 
     1960'lı yılların ünlü bestelerine imza atan Salvatore Adamo, 8 
     Haziran'da Harbiye Açıkhava Tiyatrosu'nda konser verirken, ''Light My Fire'' şarkısıyla Grammy Ödülü kazanan Porto Rikolu sanatçı Jose Feliciano da 4. Uluslararası Boğaziçi Festivali kapsamında 27 Temmuz tarihinde aynı açık hava tiyatrosunda muhteşem bir performans sergiledi. 
     Dünyaca ünlü İtalyan şarkıcı Eros Ramozotti, 29 Haziran'da Ali Sami Yen Stadı'nda müzikseverlere unutamayacakları bir gece yaşatırken, İstanbul Caz Festivali kapsamında 13-15 Temmuz tarihlerinde PJ Harvey, Dianne Reeves, Wayne Shorter, Latin müziğinin iki efsane ismi Oscar De Leon ve Celia Cruz sahne aldı. 
     Ünlü Yunan sanatçı Eleftherios Pandazi de Türk-Yunan dostluğu çerçevesinde, geliri depremzedelere bağışlanmak üzere Şubat ayında Bostancı Gösteri Merkezi'nde Ajda Pekkan'la birlikte bir konser verdi. 
     Nick Cave and the Bad Seeds, turnelerinin ilk ayağını 11 Temmuz'da Harbiye Açıkhava Tiyatrosu'ndaki konserle noktalarken, ünlü sanatçı Frank Sinatra'nın oğlu Frank Sinatra JR da, Cemal Reşit Rey Konser Salonu'nda 21 kişilik Woody Herman Orkestrası eşliğinde konser verdi. 
     Yine düzenlenen çeşitli festivaller çerçevesinde, ünlü flamenkocu Joaquin Cortes, Goran Bregoviç, Melanie C, Jeri Brown, ünlü Ermeni duduk sanatçısı Djivan Gasparyan, Yunan Laika müziğinin önde gelen ismi Christina Maragazi, Yunan asıllı şarkıcı Demis Roussos, ''Rusya'nın Tarkan'ı'' olarak bilinen Philippe Kirkorov, Red Snapper ve Depeche Mode da farklı yerlerde sahne aldı. 
     Bu arada, ünlü sanatçılar Demi Moore, Jodi Foster, Jean Claude Van Damme, Christopher Lambert, Roger Moore ve Jacqueline Bisset de tatil amacıyla Türkiye'ye geldi. 
     Bu yılın son ayında da Julia Roberts, George Clooney, Andy Garcia, Brad Pitt ve Matt Damon, ''Ocean's Eleven'' filminin galası için İncirlik Üssü'nde misafir oldular. 
     






</TEXT>
</DOC>
