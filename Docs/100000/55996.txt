<DOC>
<DOCNO> 55996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/son/sondun04.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Uydudan gelen bilgiler deşifre edildi "Mars'ta iklimler var" 
</HEADLINE>
<TEXT>

     Mars'ın yörüngesinde bulunan uyduların çektiği yakın plan fotoğrafların gezegenin iklimi hakkında önmeli ipuçları verdiği bildirildi. 
     Science dergisinde yayımlanan iki ayrı bilimsel çalışma, Mars'da her yıl meydana gelen iklim değişikliklerinin çok kapsamlı olduğunu ortaya koydu. 
     Çekilen fotoğraflardan anlaşıldığı kadarıyla, Mars'ın kutuplarındaki buz tabakalarının üçte birinin şiddetli güneş ışıkları nedeniyle her yaz gaz haline dönüştüğü ortaya çıktı. Bilim adamları Mars için çok doğal olan bu doğa olayının, Dünya'da meydana gelmesi halinde korkunç sonuçlar doğurabileceğine dikkati çekiyorlar. 
     Massachussett Teknoloji Enstitüsü'nden MIT jeofizik profesörü Maria Zuber, ''Mars'ta mevsimlerin olduğu daha önce de biliniyordu. 
     Ancak şimdiki çalışmalar, mevsimlerin etkisiyle karbondioksit buzullarının oluşup yok olduğuna dair ilk gerçek gözlemler'' dedi. 
     Dünya'da hava ve iklim sisteminin su tabanlı, çok karmaşık bir sistem olduğunu belirten Zuber, kutuplar, okyanuslar ve kara parçalarında bulunan suyun, atmosferin oluşumuna yardımcı olmak için atmosferde katı halden gaz hale dönüşebildiğini veya buharlaşabildiğini, bulutlar ve güçlü fırtınalara neden olabildiğini anlattı. 
     Zuber, ''Mars'da olan ise Dünya'dakinden daha basit ama daha uç noktalarda. Mars'ın çok ince atmosferinde karbondioksit buzul, yani içinde su bulunmayan buz, katı halden gaz haline veya katı halden direkt gaz haline geçiyor ve tekrar katı hale dönüyor. Atmosferin üçte birinin kutup tabakalarına gitmesi hayret verici'' dedi. 
     Dünya'daki atmosfer basıncındaki küçük yüzdelerle meydana gelen değişikliklerin fırtınalara neden olduğunu belirten Zuber, ''Bir de atmosfer basıncının üçte bir oranında değiştiğini düşünün'' ifadesini kullandı. 
     Dünya'nın Mars'a kıyasla ılıman ikliminin ve havasının sıcak ve akışkan okyanuslarla yumuşadığını belirten Zuber, ancak toz fırtınalarına sıkça rastlanan Mars'ta, atmosferi yumuşatan, Dünya'dakine benzer bir tampon bulunmadığına işaret etti. 
     Zuber, Mars Global Surveyor adlı uydunun gönderdiği fotoğrafların yardımıyla yaptıkları ölçümler ve Mayland eyaletine bağlı Greenbelt kentindeki NASA Goddard Uzay Uçuş Merkezi'nden meslektaşlarının da katkılarıyla, gezegenin kutuplarında bulunan karbondioksit buzunun neye benzediğini görebildiklerini kaydetti. 
     Mars'ta kar yağışlarının olduğunu belirten Zuber, ''Ancak burada yağan kar bizim bildiğimiz taneli karlara benzemiyor. Çok buzlu, tıpkı su buzu gibi, sadece daha yoğun'' dedi. 
     NASA Goddard Uzay Uçuş Merkezi'nden David Smith ise ''Mars'ta yaşanan kış, en azından kar yağması dolayısıyla Dünya'dakine benziyor. 
     Atmosferde rastladığımız bazı yansımaların bulut olduğuna inanıyoruz. 
     Karbondioksit karın karbondioksit bulutlardan meydana geldiğini farzetmek mantıklı'' açıklamasını yaptı. 
     Science dergisinde yer alan ikinci makalede de San Diego kentindeki Malin Uzay Bilim Sistemleri'nden Michael Malin ve arkadaşları tarafından yapılan, Mars yörüngesindeki Surveyor uydusundan çekilmiş görüntülere ait analizler yer aldı. 
     Dev büyüklükteki dik buz kayalıkların her yıl değiştiğini saptayan Malin ve arkadaşları ''Ön istatistiklerin dik kayalıkların yüzde 25 ila 50'sinin 1 ila 3 metre küçüldüğünü gösterdiğini'' belirtti. Ancak açığa çıkan karbondioksitin nereye gittiğinin bilinmediği kaydedildi. 
     California Los Angeles Üniversitesi'nden David Paige, bilimsel çalışmaların Mars'ta küresel iklim değişikliklerinin halen devam edebileceği fikrini doğurduğunu ifade etti. 
     Öte yandan konuyla ilgili açıklamada bulunan Zuber, ''Karbondioksit elbetteki sera etkisine neden olan bir gazdır ve dünyanın ısınmasına neden oluyor. Ama Mars, bir gün Dünya gibi olabilir mi '' sorusunu yöneltti. Zuber, ''Mars'ta bugün gördüğümüz miktarlardaki karbondioksit ile yeterince sera etkisi ve yüzeyde sıvı su oluşturmanız mümkün değil'' dedi. 
     






</TEXT>
</DOC>
