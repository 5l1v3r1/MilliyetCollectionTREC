<DOC>
<DOCNO> 66444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/07/son/sonspo14.html </URL>
<DATE> 2002/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Revivo ''Altaylı söylediklerini ispat etmeli'' 
</HEADLINE>
<TEXT>

     Fenerbahçe'nin İsraili futbolcusu Haim Revivo, hafta sonunda Yimpaş Yozgatspor ile yapacakları karşılaşmayı kazanarak, deplasman fobisine son vermek istediklerini söyledi. 
     Sarı-lacivertli takımın bu sabah Samandıra Tesisleri'nde yaptığı idmanın ardından takım arkadaşı Samuel Johnson ile birlikte basın toplantısı düzenleyen İsrailli futbolcu, ligin ikinci yarısında 2 şanssız yenilgi aldıklarını vurgulayarak, şöyle konuştu 
     ''Bu yenilgiler bizim şampiyonluk şansımızı kaybettirdi diye bir şey yok. Yimpaş Yozgatspor maçını kazanıp, deplasman fobisini yenmek istiyoruz. Bu maçla birlikte deplasman galibiyetlerimiz başlayacaktır.'' Fenerbahçe'nin şampiyonluk şansının sorulması üzerine Revivo, ''Şampiyonluk şansımız tamamen bize bağlı. Tüm maçları kazanmak için sahaya çıkacağız. Galatasaray ve Beşiktaş puan kaybediyorlar, kaybedecekler de. Fakat biz de bütün maçlarımızı kazanmalıyız'' diye konuştu. 
     Revivo, Simao'nun transferiyle 1 yabancı oyuncunun tribüne çıkacak olmasının hatırlatılması üzerine de, ''Galatasaray'da bizden daha çok yabancı oyuncu var. Onlar bu işi gayet iyi götürüyor. Rekabet daima iyidir. Bugün birisi, yarın diğeri tribüne çıkar, sorun olmaz'' dedi. 
     İsrailli futbolcu, ''Mustafa Denizli mi, Werner Lorant mı takımı daha iyi çalıştırıyor '' şeklindeki soruya ise, ''Bu soru böyle sorulmamalı. Geçmişi unutup, önümüze bakmalıyız'' diye yanıtladı. 
     Sakatlığının geçmesinin ardından 2 maç yaptığını ve form tutmak için daha çok çalıştığını anlatan Revivo, biraz daha zamana ihtiyacı bulunduğunu söyledi. 
     Revivo ayrıca, milli takımdan izin almak için İsrail Futbol Federasyonu'na yazı yazıldığını ve cevap beklediklerini kaydetti. 
     İsrailli futbolcu, Galatasaray Kulübü İkinci Başkanı Fatih Altaylı'nın dün yaptığı basın toplantısında Fenerbahçe ile ilgili açıklamalarına da tepki gösterdi. 
     
     Altaylı'ya tepki 

     Revivo, ''O kişinin kim olduğunu bilmek, yüz yüze görüşmek isterim. Söylediği şeyleri masaya yatırarak, ispat etmesini isterim'' dedi. 
     Sarı-lacivertli takımın Ganalı futbolcusu Samuel Johnson ise, ligde kalan maçlarının hepsini kazanmak zorunda olduklarını söyledi. 
     Ganalı futbolcu, Simao'nun da aralarına katılmasıyla, takımda doğacak rekabet için, ''Her ikimiz de profesyoneliz. Hocamın görev vereceği her yerde oynamaya hazırım'' dedi. 
     Johnson, Denizli ile Lorant arasındaki farkın sorulması üzerine de, ''Hocalarla ilgili konuşmak istemem. Her hocanın çalıştırma tarzı farklıdır'' diye görüşlerini belirtti. 
     Johnson ayrıca, Fatih Altaylı'nın açıklamalarıyla ilgili, ''Söylemiş olabilir. Galatasaray ile Fenerbahçe arasında rekabetin üzerinde bir çekişme var. O, O'nun görüşü. Ben bu görüşe kesinlikle katılmıyorum'' dedi. 
     

     
</TEXT>
</DOC>
