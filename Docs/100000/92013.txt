<DOC>
<DOCNO> 92013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/son/sonspo03.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hidayet, "Draft" edilen en iyi 4 yabancıdan biri olarak gösterildi 
</HEADLINE>
<TEXT>

     ABD Profesyonel Basketbol Ligi NBA'de, takımların yarın yapacakları oyuncu seçmeleri draft öncesi Hidayet Türkoğlu, 1996'dan bu yana ''draft'' edilen en iyi 4 yabancı oyuncu arasında gösterildi. 
     New York'taki ünlü Madison Square Garden Salonu'nda yarın akşam yapılacak seçmeler öncesinde New York Post Gazetesi'nde Mark Hale imzasıyla çıkan bir araştırmaya göre, 2000 yılında Sacramento Kings takımı tarafından ''draft'' edilen Hidayet Türkoğlu, 1996'dan bu yana NBA'e seçilen en iyi 4 yabancı oyuncu arasında bulunuyor. 
     Milwaukee Bucks tarafından 1998'de 9. sıradan ''draft'' edilen Alman Dirk Nowitzki, 1996'da Sacramento Kings tarafından 14. sıradan ''draft'' edilen Yugoslav Predrag Stojakoviç ve geçen yıl Memphis Grizzlies taraından 3. sırada ''draft'' edilen İspanyol pivot Pau Gasol ile birlikte en iyi 4 yabancı arasında gösterilen ve 2000 yılında 16. sıradan seçilen Türkoğlu'nun, ligin en iyi takımlarından birisi olan Kings'de, gelecek sezon kendisine iyi bir yer edinmeye çalıştığı belirtildi. 
     Bu arada gazetede yer alan araştırmaya göre, 1996'dan bu yana ''draft'' edilen en kötü 4 yabancı arasında da 1998'de Philadelphia 76'ers tarafından 18. sıradan seçilen Mirsad Türkcan bulunuyor. Gazetedeki araştırmada, 1996'dan bu yana NBA'e draft edilen en kötü diğer 3 oyuncu olarak, 1997'de Portland Trail Blazers tarafından draft edilen Avustralyalı Chris Anstey, 1999'da Toronto Raptors tarafından ''draft'' edilen Yugoslav Alexander Radojeviç ile Fransız Frederic Weiss gösterildi. 
     





</TEXT>
</DOC>
