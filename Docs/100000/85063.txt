<DOC>
<DOCNO> 85063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/20/son/soneko10.html </URL>
<DATE> 2002/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
MPM, "Ulusal Verimlilik Hareketi" başlattı 
</HEADLINE>
<TEXT>

     Milli Prodüktivite Merkezi MPM Yönetim Kurulu Başkanı Güngör Yener, MPM olarak ''Ulusal Verimlilik Hareketi''ni başlattı. 
     Yener, Ulusal verimlilik hareketinin, kalkınmanın itici gücü olacağına inandığını vurguladı. 
     Yener, MPM Merkezi'nde düzenlediği basın toplantısında, MPM olarak başlattıkları ''Ulusal Verimlilik Hareketi'' ve hazırladıkları ''Verimlilik Raporu'' hakkında bilgi verdi. 
     Başlattıkları hareketin önemini anlatan ve ''Kalkınmış olmayı, var olmanın gereklilik olarak anlamıyız'' diyen Yener, şunları söyledi 
     ''Bilginin egemen olduğu çağımızdaki anlayış, gücümüzü, geçmişi yargılayarak tüketmek yerine, hataları doğrulukla tespit edip ders almayı ve hızla yenilenmeyi öngörmektedir. Çağdaş iş anlayışında geçerli olan, verimsiz tekrarların ve benzerlerin çoğalması değil, toplumsal yenilenme hızının artışıdır. Bu nedenle bilim ve teknolojiyi gündelik yaşama bütünü ile geçirerek, yeni iş imkanları ve girişimler oluşturmaktayız.'' Batı ülkeleriyle olan gelişmişlik düzeyi ile ekonomik yarışta aynı başarıyı yakalamak ve kriz döneminin süratle aşılması için başlatılan Ulusal Verimlilik Hareketi'nin, her kesimin katkısını gerektiren bir önem taşıdığını ifade eden Yener, bu kapsamda Cumhurbaşkanı Ahmet Necdet Sezer'i ziyaret ettiklerini ve desteğini aldıklarını bildirdi. 
     Basın toplantısının başladığı saatlerde, Sezer imzasıyla basın merkezlerine gönderilen bildiriyle Cumhurbaşkanı'nın söz konusu hareketi desteklediğini belirten Yener, ''Toplumsal verimlilik bilincimizin arttırılmasında özverili katkılar ile gösterilecek dayanışma, ulusal kalkınmamızı sağlayacak ve süratlendirecek vazgeçilmez bir etkendir'' diye konuştu. 
     Verimlilik kavramını, ''kıt kaynakların tasarrufu ve akılcı kullanılması'' anlayışı ile birlikte ''geleceği öngören bir davranış ve yaşam bicimi olarak görmek'' şeklinde algılamak gerektiğini anlatan Yener, kalkınmış bir Türkiye'ye ulaşma yolunda bütün çalışanlarıı, kadınları, gençleri, öğrencileri, öğretmenleri, kısaca ülkenin her bireyini ve kamu yönetimini, ''Ulusal Verimlilik Hareketi''nin gönüllüsü olmaya çağırdıklarını bildirdi. 
     Yener, ''Toplumumuzun kesimlerinin doğrudan içinde yer alacağı ve bilinçli bir biçimde benimseyeceği Verimlilik Hareketi, bir çığ etkisi oluşturacak, bize yeni bir Türk Mucizesi yaşatabilecektir'' dedi. 
     





</TEXT>
</DOC>
