<DOC>
<DOCNO> 72519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/son/sondun05.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bin Ladin'in kadınlarına yakın takip 
</HEADLINE>
<TEXT>

     ABD ve müttefik ülkelerin istihbarat servislerinin, terörist Usame Bin Ladin'in yerini ve sağlık durumunu tespit etmek için, Bin Ladin'in hayatındaki kadınları yakın takibe aldığı ileri sürüldü. 
     Amerikan basınına göre, Suudi Arabistan'da sessiz bir hayat yaşayan Bin Ladin'in annesi Hamida El-Attas'tan henüz DNA örneği istenmedi, ancak yakında Suudi yetkililerin böyle bir talebi iletmesi bekleniyor. 
     Ailesinden alınan DNA örneğinin, Bin Ladin'in cesedini teşhis için kullanılması amaçlanıyor. CNN televizyonuna göre, bazen Alia olarak adlandırılan anne, Bin Ladin'in babasının ölümünün ardından tekrar evlendi. CNN, bazı haberlere göre Bin Ladin'in, bir arkadaşına annesiyle babasının hiç evlenmediğini ve annesiyle babasının birlikteliğinin, Kuran'a uygun olmadığını söylediğini de duyurdu. 
     Amerikalı yetkililer, Usame Bin Ladin'in en az 4 eşinin bulunduğunu belirtiyorlar. Bin Ladin'in 11 çocuğunun annesi Nayvan İbraim Ganem'in Suriye'de yaşadığı, bunun dışında 11 Eylül'ün mimarının, bir Suudi, bir Afgan ve bir de Yemenli karısı bulunduğu ifade ediliyor. 
     






</TEXT>
</DOC>
