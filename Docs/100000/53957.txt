<DOC>
<DOCNO> 53957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/25/dunya/dun01.html </URL>
<DATE> 2001/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
NATO - Moskova hattında devrim 
</HEADLINE>
<TEXT>

     GÜVEN ÖZALP Brüksel 

     New York saldırılarının uluslararası alanda yarattığı olumsuz etkilerin yanı sıra, bundan on yıl önce söylense kimsenin inanmayacağı olumlu gelişmeler de yaşanıyor. Soğuk Savaş döneminin ezeli düşmanları NATO ile Rusya arasında bahar havası her geçen gün yeni bir boyutla kendisini gösteriyor. Bir zamanlar birbirlerinin kuyusunu kazmaya çalışan NATO ve Rusya şimdi İttifak çatısı altında, eşit haklarla aynı masa etrafında oturmanın hesabını yapıyor. 
     
     Devrim gibi değişim 
     Moskova’nın özellikle de Rusya Devlet Başkanı Vladimir Putin’in NATO’ya yönelik olarak izlediği son derece akıllı politika ve İttifak’ın da bu yumuşama ortamından yararlanmak istemesinin sonucu ilişkilerde eşi benzeri görülmemiş değişiklik hazırlıkları yapılıyor. 1997 yılında Rusya’yla yakın işbirliği sağlamak amacıyla kurulan ve sadece "danışma" niteliğine sahip olan Ortak Daimi Konsey’in yerini Rusya’nın 19 NATO üyesiyle eşit haklarla ve bazı konularda veto yetkisiyle katılacağı Rusya - Kuzey Atlantik Konseyi’ne R-NAC bırakması bu "devrimsel" değişiklik planlarının arasında yer alıyor. 
     
     Eşit hak ve karar yetkisi 
     Rusya’ya NATO üyeleriyle eşit haklar ve karar verme yetkisi verilecek olan konular ise terörizmle mücadele, organize suçlarla mücadele, kitle imha silahlarının yayılmasının önlenmesi, barışı koruma operasyonları ve acil ihtiyaçlara cevap verme olarak belirginleşiyor. Bu yaklaşım Rusya’yı, İttifak üyesi yapmaksızın ve askeri komuta sistemine dahil etmeden, NATO’ya "paralel çizgide" tutmanın en iyi formülü olarak algılanıyor. İngiltere’nin öncülük ettiği bu yaklaşıma NATO içinde "Acele etmemekte fayda var" düşüncesiyle yaklaşan üyeler de mevcut, ancak hiç kimse ilişkilerin derinleştirmesine karşı değil. 
     



 DÜNYA 












</TEXT>
</DOC>
