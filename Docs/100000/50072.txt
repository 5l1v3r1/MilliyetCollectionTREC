<DOC>
<DOCNO> 50072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/01/son/sontur27.html </URL>
<DATE> 2001/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit Afganistan'a gidecek birlik hakkında neler söyledi.. 
</HEADLINE>
<TEXT>

     Başbakan Bülent Ecevit, ''Sürekli Özgürlük Harekatı'' kapsamında görevlendirilecek 90 kişilik özel harekat grubunun subay ve astsubaylardan oluştuğunu bildirerek, bu grubun, Afganistan'ın Kuzey bölgesinde görevlendirileceğini ve ABD birlikleriyle yakın işbirliği içinde olacağını belirtti. 
     Ecevit, basın yayın organlarının temsilcilerini kabul ederek, gündeme ilişkin sorularını yanıtladı. 
     Başbakan Ecevit, terör konusunda bugün önemli bir adım atıldığını ifade ederek, terörizmin bütün çağların en büyük tehlikesi olduğunu vurguladı. Terörizm ile mücadelenin zor ve pahalı olduğuna işaret eden Ecevit, uluslararası dayanışmanın önemli ve ''Sürekli Özgürlük Harekatı''na katkının doğal bir görev olduğunu söyledi. 
     Meclis'in hükümete, yurtdışına asker gönderme, yabancı ülkelerin askeri unsurlarının Türkiye'de bulunmasına ilişkin ''geniş yetki'' verdiğini anımsatan Ecevit, ''En tehlikeli odak, Taliban rejimi ve bu rejimin çağdışı uygulaması. Taliban'ın çağdışı uygulaması öncelikle Orta Asya, bölge ve dünya için tehdit oluşturuyor'' dedi. 
     
     Kısa sürede gidecekler 

     Başbakan Bülent Ecevit, ''Sürekli Özgürlük Harekatı'' kapsamında görevlendirilecek 90 kişilik özel harekat grubunun, kısa sürede bölgeye gönderileceğini bildirdi. 
     Ecevit, Başbakanlık Merkez Binası'nda, basın-yayın organlarının temsilcilerini kabul ederek, sorularını yanıtladı. 
     Büyük Önder Atatürk'ün, 1930'larda, Afganistan'a subay göndererek, bu ülkeye katkıda bulunduğunu anlatan Başbakan Ecevit, ancak bu ülkenin 2. Dünya Savaşı'ndan sonra Sovyet işgaline uğramasının bu katkıyı durdurduğunu belirtti. 
     Bu gelişmeler yaşanmamış olsaydı, Afganistan'ın çağdaş ve laikliği benimsemiş bir ülke olacağına inancını dile getiren Ecevit, bugün yaşananların bu fırsatı yeniden yakalamaya imkan tanıyabileceğini kaydetti. 
     Ecevit, Bakanlar Kurulu'nun söz konusu kararıyla ilgili bir soruyu yanıtlarken, devlet yönetiminde bu konuda eşgüdüm bulunduğunu ifade ederek, ''Hükümet, Dışişleri Bakanlığı, MİT ve Genelkurmay eşgüdüm içindeler. Türkiye'nin iyi niyeti büyük etken. Halka zarar vermeden, Taliban'ın etkisi ortadan kaldırılacak. Türkiye, uluslararası alanda büyük önem kazandı. Türkiye, dünya ile yaygın ilişki kurmaktadır, diplomasi konusunda...'' dedi. 
     
     Türkiye de ihtiyaç duyabilir 

     NATO Anlaşması'nın 5. maddesinin işletilmesi konusunda Türkiye'nin üzerine düşen görevi yerine getirdiğini vurgulayan Başbakan Ecevit, ilerde, Türkiye'nin de bu maddenin işletilmesine ihtiyaç duyabileceğini söyledi. 
     Bir soru üzerine, ''Terörizmin, Ramazan'ı, bayrağı, bayramı yok'' diyen Ecevit, yapılan operasyonda halkın zarar görmeyeceğini kaydetti. 
     Afganistan'daki olayın, ''dinle etnik durumla ilgisi bulunmadığını, apayrı bir olay olduğunu'' dile getiren Başbakan Ecevit, hiçbir ülkenin savaş istemediğine dikkati çekti. 
     Ecevit, koşulların ne getireceğinin bilinemeyeceğini ifade ederek, ''Her olasılığa hazırlıklı olmamız gerekir. Askerler, subay ve astsubaylardan oluşuyor. Kuzey bölgesinde görevlendirilecek. ABD birlikleri ile yakın işbirliği içinde olacaklar. Zaten az sayıda ülkeden askeri katkı istendi. Kısa sürede gidilecek. Diğer İslam ülkeleri ile diplomatik kanalla ilişki kuruldu'' dedi. 
     Başbakan Ecevit, Bakanlar Kurulu'nun kararı alındıktan sonra Cumhurbaşkanı Ahmet Necdet Sezer'e bilgi vererek, onayını aldığını kaydetti. 
     Alınan her önemli kararın kendine özgü koşullarının bulunduğunu dile getiren Başbakan Ecevit, bu kararlara Kıbrıs Barış Harekatı'nı, Türkiye'nin NATO'ya girmesini ve Kore Savaşı'nı örnek verdi. 
     Ecevit, bir başka soru üzerine de terörizmle mücadelenin Türkiye açısından yaşamsal önem taşıdığını söyledi. 
     Toplantıda, Dışişleri Bakanı İsmail Cem ile Dışişleri Bakanlığı Müsteşarı Uğur Ziyal da hazır bulundu. 
     






</TEXT>
</DOC>
