<DOC>
<DOCNO> 75518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/30/son/sonspo13.html </URL>
<DATE> 2002/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta moralsiz idman 
</HEADLINE>
<TEXT>

     Birinci Süper Futbol Ligi'nde Antalyaspor ile dün İstanbul'da golsüz berabere kalarak şampiyonluk yarışında büyük yara alan Beşiktaş, izin yapmadan Kocaelispor ile yapacağı Türkiye Kupası final maçının hazırlıklarına başladı. 
     Antrenör Roland Koch yönetiminde Fulya Tesisleri'nde gerçekleştirilen idmanda, siyah-beyazlı futbolcuların son derece moralsiz oldukları gözlendi. Yaklaşık 1.5 saat süren idmanda, Antalyaspor maçında 90 dakika forma giyen futbolcular koşu yapmakla yetinirken, diğerleri dar alanda çift kale maç yaptı. 
     Hafif bir sakatlığı bulunan Ali Eren, idmanda yürüyüş yapmakla yetinirken, sakatlığı henüz tam olarak geçmeyen Tümer ise takımdan ayrı çalıştı. Antranmana, hafif sakatlıkları bulunan Ahmet Dursun ve Baya katılmadı. 
     Öte yandan İngiltere'nin BBC TV kanalının Brezilya muhabiri de siyah-beyazlıların antrenmanını izledi. Türk futbolu hakkında bilgi almak için Türkiye'ye gelen muhabir, antrenman sonrası Beşiktaş'ın Brezilyalı futbolcusu Ronaldo ile röportaj yaptı. 
     Diğer yandan antrenmana çıkmayan teknik direktör Christoph Daum, idman öncesi futbolcularla tesislerde bir toplantı yaptı. 
     Daum'un bu toplantıda, futbolcuları yaptıkları hatalar nedeniyle uyardığı ve ligin son 5 maçını da kazanmak için artık puan kaybına ve hatalara tahammüllerinin kalmadığını anlattığı öğrenildi. 
     






</TEXT>
</DOC>
