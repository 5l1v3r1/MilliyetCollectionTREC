<DOC>
<DOCNO> 94977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/11/dunya/dun01.html </URL>
<DATE> 2002/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
BM Türk tarafını suçladı 
</HEADLINE>
<TEXT>

Güvenlik Konseyi, Kıbrıs görüşmelerinde ilerleme sağlanamamasından sorumlu tuttuğu Denktaş’ı, yapıcı yönde hareket etmeye çağırdı 
     SEMA EMİROĞLU New York 

     Birleşmiş Milletler Güvenlik Konseyi, Kıbrıs’ta ocak ayından bu yana süren doğrudan görüşmelerde hala bir ilerleme sağlanamamasından hayal kırıklığı duyduğunu açıkladı ve özellikle Türk tarafının bu görüşmelerde yeterince yapıcı bir yaklaşım göstermediğini bildirdi. 
     Bu bağlamda adadaki müzakerelerin devam etmesini onayladığını kaydeden Konsey, hem Türk, hem de Rum tarafını, varılacak kapsamlı çözümün unsurlarını bir araya getirmede, BM Genel Sekreteri Kofi Annan’nın Kıbrıs özel danışmanı Alvaro De Soto ile tam olarak işbirliği yapmaya çağırdı. Güvenlik Konseyi üyeleri, bu açıdan esas hareket etmesi gereken tarafın, Türk tarafı olduğunun da altını çizdiler. 
     15 Konsey üyesi bu açıklamayı, adadaki görüşmelere gözlemci olarak katılan De Soto’dan, varılan son durumla ilgili aldığı brifingin ardından, önceki gün yaptı. Açıklamada, Annan’ın mayısta adaya yaptığı ziyarete rağmen, görüşmelerde haziran sonuna kadar ilerleme sağlanamaması ve BM’nin daha aktif bir rol oynaması çağrısına uyulmamasından hayal kırıklığı duyulduğu vurgulandı. Konsey, özellikle Türk tarafının Rum tarafına göre daha az yapıcı bir tavır takındığına ve çekirdek konuları haziran ayına kadar çözme hedefini desteklemeyi reddettiğine de dikkat çekti. 
     Açıklama, Rum tarafında memnunluk yaratırken, New York’taki Türk diplomatlarınca eleştirildi ve gerçekleri yansıtmayan, tek taraflı bir açıklama şeklinde nitelendirildi. 
     



 DÜNYA 













</TEXT>
</DOC>
