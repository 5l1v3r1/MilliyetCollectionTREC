<DOC>
<DOCNO> 72870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/16/guncel/gun06.html </URL>
<DATE> 2002/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız ticaret müşavirine ŞÖVALYE NİŞANI 
</HEADLINE>
<TEXT>

Fransa’nın Türkiye’deki Ekonomi ve Ticaret Müşaviri Pierre Mourlevat’ya başarılı çalışmalarından dolayı liyakat nişanı verildi 
     ANAHİD HAZARYAN İstanbul 

     Fransa’nın Türkiye Büyükelçisi Bernard Garcia, Fransa Büyükelçiliği Ekonomik Misyonu’nda görevli Ekonomi ve Ticaret Müşaviri Pierre Mourlevat’ya Ulusal Liyakat Şövalye nişanı verdi. 
     Garcia, İstanbul’daki Fransız Sarayı’nda dün kalabalık bir davetli topluluğunun katılımıyla düzenlenen törende yaptığı konuşmada, uzun yıllar Asya ülkelerinde başarılı çalışmalara imza attıktan sonra Mourlevat’nın geçen yılın başlarında hem ekonomik krizin hem de Ankara ile Paris arasında politik krizin yaşandığı çok kritik bir dönemde Türkiye’deki görevine başladığını ifade etti. 
     
     Çevresiyle iyi ilişkiler kurdu 
     Garcia, gergin bir ortamda Türkiye’ye gelen ancak iki ülke arasındaki ilişkilerin normalleşmesi için büyük çaba sarf eden ve iyi ilişkiler kurmayı başaran Mourlevat’nın aynı zamanda çok iyi bir analiz yeteneğine sahip olmasının da başarısında önemli rol oynadığını belirtti. 
     Mourlevat’ya sunulan nişan, ticari ve kültürel alanlarda Fransa için önemli hizmetlerde bulunan kişilere veriliyor. Fransız ticaret müşavirinin Türkiye’ye gelmeden önce uzun süre hizmet verdiği Tayland’daki başarılarından dolayı ödüllendirildiği kaydedildi. Mourlevat de konuşmasında, uzun yıllardan beri tanıdığı Bernard Garcia’ya teşekkür ederek, Türkiye ile Fransa arasındaki ilişkilerin çok eskilere dayandığına dikkat çekti. 
     
     İstikrar yakalandı’ 
     Mourlevat törenden sonra Miliyet’in sorularını yanıtlarken de, Türkiye ekonomisinin geçen yılla karşılaştırıldığında bugün için belli bir istikrarı yakalamış olduğuna işaret etti. Türkiye’nin enflasyonu düşürme politikasının önemli olduğunu ifade eden Mourlevat, ekonominin büyümesi açısından yeni bankacılık yasasının hayati önem taşıdığına vurgu yaptı. 
     



 GÜNCEL 






















</TEXT>
</DOC>
