<DOC>
<DOCNO> 51185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/08/ekonomi/eko09.html </URL>
<DATE> 2001/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu 2.5 milyon çalışanla yürümez’ 
</HEADLINE>
<TEXT>

     ANKARA Milliyet 

     Başbakan Yardımcısı Mesut Yılmaz, suçlu ve sorumlu arama yerine, sorunlara acil ve radikal çözümler getirilmesini isterken, "Bugünkü siyasal manzara, bir erken seçimin, işlerin daha da kötüye gitmesine sebep olacağına işaret etmektedir" diye konuştu. 
     Yılmaz, "Mevcut parlamento aritmetiği içinden bugünden daha iyi bir hükümet çıkarma ihtimali de gözükmemektedir" dedi. Türkiye’de en büyük gizli işsizliğin kamuda olduğunu belirten Yılmaz, kamuda 2.5 milyon çalışanla yürümenin mümkün olmadığını söyledi. ANAP Grubu’nda konuşan Yılmaz, koalisyon yapısının, erken karar alıp icraata geçmede zaman kaybı doğurduğunu belirterek, hükümet içinde olmanın sorunlara farklı teşhisler koymaya ve buna uygun çözümler getirmeye engel olmadığını vurguladı. 
     
     Servet affı önerdi 
     Yılmaz, hükümetin mahalli nitelikteki görev ve yetkileri yerel yönetimlere devretmesini, bakanlıkların hükümet ortaklarına dağılımında sektörel bilgi ve ilişkileri ön planda tutan yeni bir yaklaşım benimsenmesini, Siyasi Partiler Yasası ve Seçim Yasası yeniden ele alınarak, siyasetin yeniden yapılandırılmasını, daraltılmış seçim çevreleri getirilmesini, belediye başkanlık seçimlerinin iki turlu olmasını önerdi. Yılmaz’ın önerileri arasında, enflasyon muhasebesine geçilmesi ile matrah, stok, servet, sicil affı gibi uygulamalarla yeni ve sağlam bir başlangıcın temelinin atılması da yer aldı. 
     



 EKONOMİ 



















</TEXT>
</DOC>
