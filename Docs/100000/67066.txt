<DOC>
<DOCNO> 67066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/11/son/soneko07.html </URL>
<DATE> 2002/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
2010'un Türkiyesi nasıl olacak İşte rakamlar... 
</HEADLINE>
<TEXT>

     Türkiye'nin, 1990-2000 dönemi gelişme çizgisiyle, 2010 yılında nüfusu 73.3 milyon, kişi başına milli geliri 4 bin 760 dolar, satın alma gücü paritesiyle 10 bin 743 dolar olacak. 
     Devlet Planlama Teşkilatı DPT ve Devlet İstatistik Enstitüsü DİE verilerinden yapılan hesaplamalara göre, 2000 yılında 65.3 milyon olan nüfus, 2010 yılında 73.3 milyona yükselecek. 20 bin üzeri nüfusu kapsayan kentsel nüfus yüzde 66.3'den yüzde 78'e çıkacak. 
     Böylece 73.3 milyonluk toplam nüfusun 57.2 milyonu kentlerde oturacak. Kırsal alanlarda oturan nüfusu 20 binden az yerler nüfus 2000-2010 döneminde 22 milyondan 16.1 milyona inecek. 
     Türkiye'nin 2000 yılı itibarıyla 202.1 milyar dolar olan milli geliri 2010 yılında 349 milyar dolara, satınalma gücü paritesiyle milli geliri ise 456.1 milyar dolardan 787.7 milyar dolara yükselecek. 
     Kişi başına milli gelir de bu dönemde 3095 dolardan 4760 dolara, satınalma gücü paritesiyle kişi başına milli gelir ise 6986 dolardan 10743 dolara çıkacak. 
     2000 yılı itibarıyla tarımın milli gelir içindeki yüzde 13.5 olan 
     oranı 2010 yılında yüzde 9.7'ye, tarımda istihdam edilen nüfusun oranı ise bu dönemde yüzde 34.9'dan yüzde 26.6'ya inecek. Buna rağmen, Türkiye, gelişmiş ülkelerde yüzde 2-3 olan tarımın milli gelir içindeki payı ile yüzde 5'in altında olan tarımdaki istihdamın oranı göz önüne alındığın da yine de gerilerde kalacak. 
     
     Dış ticaret açığı 73.8 milyar dolar 

     Türkiye'nin 2000 yılında 27.8 milyar dolar olan ihracatı 2010 yılında 59.4 milyar dolara ulaşacak. 2000 yılında 54.5 milyar dolar olan ithalat ise 2010 yılında 133.2 milyar doları bulacak. 
     Dış ticaret açığı bu dönemde 22.4 milyar dolardan 73.8 milyar dolara yükselecek. 
     Mevcut hızla, 2010 yılında Türkiye'ye 20 milyon turist gelmesi beklenirken, 9.7 milyon Türk vatandaşı yurtdışına çıkacak. Bu hesapla turizm gelirleri 2000-2010 döneminde 7.6 milyar dolardan 18.1 milyar dolara, Türk vatandaşlarının yurtdışı harcamalarından oluşan turizm giderleri ise 1.7 milyar dolardan 5.6 milyar dolara ulaşacak. 
     
     Her üç aileden 2'sinin otomobili olacak 

     Sosyo-ekonomik göstergelerin başlıcaları olan bin kişiye düşen doktor, telefon, otomobil, TV sayıları gibi göstergelerin bazılarında Türkiye gelişmiş ülkeleri yakalaması, nüfusun tamamının sigorta ve sağlık sigortası kapsamına alınması bekleniyor. 
     1990-2000 dönemi baz alındığında 2010 yılında doktor sayısı 129.3 
     bine, sabit telefon sayısı 24.1, cep telefonu sayısı 30 milyona, otomobil sayısı 11.8 milyona, TV alıcısı sayısı 42.6 milyona, elektrik tüketimi 287 milyar kilovatsaate kwh yükselecek. Buna göre, 2010 yılında bin kişiye 329 sabit telefon, 410 cep telefonu, 161.3 otomobil, 581 TV düşecek. Doktor başına nüfus 567'ye inecek. Kişi başına elektrik tüketimi 3914.2 kwh'ye yükselecek. Böylece, o tarih için 18-19 milyon aile olacağı varsayımıyla, her üç aileden ikisinin otomobili, her evde iki TV ve cep telefonu olacak. Yine de Türkiye, otomobil, tarımda çalışan nüfus, bebek ölüm hızı, tarımda sulanabilir alanın kullanımı, elektrik tüketimi gibi göstergelerde gelişmiş ülkeler seviyesini yakalayamayacak. 
     






</TEXT>
</DOC>
