<DOC>
<DOCNO> 81033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/29/son/sondun22.html </URL>
<DATE> 2002/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalı dindar dev haçını Milad Kilisesi'nin önüne dikti 
</HEADLINE>
<TEXT>

     Sırtındaki dev haçla 125 ülkeye gittiğini anlatan Amerikalı bir dindar, 2x4 metre ölçüsündeki tahta haçını, 2 Nisan'dan bu yana İsrail ordusunun kuşatması altında bulunan Milad Kilisesi'nin önüne dikti. 
     Milad Kilisesi'nin hakim bulunduğu Beytüllahim'deki Yemlik Meydanı'na yüz metre uzaklıkta dev haçını diken 41 yaşındaki Keith Wheeler, ''haçının bir umut mesajı olduğunu'' belirtti ve ''Hz. 
     İsa'nın izindeyim'' dedi. 
     ''Tanrı'nın kendisine gönderdiği çağrı üzerine, sokağa çıkma yasağı bulunan Beytüllahim'e Cuma günü geldiğini'' söyleyen Wheeler, 42 kilo ağırlığındaki dev haçıyla, Milad Kilisesi'nin karşısındaki son 
     İsrail barikatının bulunduğu yere yerleştiğini anlattı. 200 kadar Filistinlinin sığındığı kutsal kilisenin karşısında gazetecilerin mevzilendiği yerde bulunan Amerikalı dindara herkes alıştı. Amerikalı, ''Filistinli çocuklar kendisini rahat bırakırsa'' ilahiler okuyor. 
     Keith Wheeler, 1985 yılından bu yana yılın 4-5 ayını dünya yollarında, kalan kısmını Oklahoma eyaletinin Tulsa kentinde karısı ve iki çocuğuyla geçiriyor. 
     İnancını ve maceralarını anlatması için şimdiden dünyanın çeşitli yerlerinde 10 kadar konferansa davet edildiğini ve günde 400 e-mail aldığını anlatan Wheeler, göğsünden çıkardığı fotoğraflarda dev haçıyla birlikte kah Butan'daki etnik kabilelerin içinde, kah Güney Kutbu'nda haçını karlarda çekerken görülüyor. 
     Haçının dibinde küçük bir tekerlek bulunduğunu belirten Wheeler, haçının bazen kendisine büyük zararı dokunduğunu, otomobillerin çarptığını, 14 kez hapse düştüğünü, yediği dayaklardan vücuduna 187 dikiş atıldığını, hata bir keresinde Uganda'da bir su aygırı tarafından yenmek üzereyken son anda kurtulduğunu anlattı. 
     





</TEXT>
</DOC>
