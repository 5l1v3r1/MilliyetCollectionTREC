<DOC>
<DOCNO> 78795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/17/siyaset/siy02.html </URL>
<DATE> 2002/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Vekilin çeteci kardeşi 
</HEADLINE>
<TEXT>

Kırşehir’de ihalelere fesat karıştıran, işyerleri ve şahısları kurşunlayan, haraç çetesinin lideri, MHP Kırşehir Milletvekili Mustafa Haykır’ın kardeşi çıktı 
     TOLGA ŞARDAN Ankara 

     Kamu ihalelerine "tehdit ve baskı yoluyla fesat karıştıran" çeteyi ortaya çıkaran Kırşehir Emniyet Müdürlüğü, MHP Kırşehir Milletvekili Mustafa Haykır’ın kardeşi Mahmut Haykır’ı gözaltına aldı. Mahmut Haykır’ın çete lideri olduğu belirlendi. 
     Kentteki kamu ihalelerinde "kazanan firmalara" yönelik baskı ve şiddet uyguladığı, bazı işyerlerini ve şahısları kurşunladığı saptanan bir grubun peşine düşen polis, beş kişiyi gözaltına aldı. Yapılan iki aşamalı operasyonda Mahmut Haykır ve adamları Ahmet Akçakaya, Fatih Ateş, Musa Korkmaz ile Ziya Bacaksız gözaltına alındı. Daha önce üç kez ateşli silahlar yasasına muhalefet suçundan gözaltına alınan Haykır’ın MHP milletvekili Mustafa Haykır’ın kardeşi olduğu anlaşıldı. 
     Polis ikinci aşamada, Kırşehir Belediye Başkanı’nın makam şoförü Tevfik Uy ile 4 nolu sağlık ocağında görevli doktor Recai Altunsoy’la birlikte Muammer Özdemir, Alaaddin Barlas, Kürşat Ördal ve Mustafa Seçluk Yiğit’i gözaltına aldı. Polis, Haykır dahil zanlıların ev ve işyerlerinde 2 tabanca, 9 av tüfeği, 2 gaz tabancası ve 23 bıçak ele geçirdi. Cumhuriyet Savcısı, fesat karıştırılan ihalelerin dosyalarına el koyup incelemeye aldı. MHP Milletvekili Mustafa Haykır, gelişmelerle ilgili olarak, "7 kardeşimden birisidir. Kendisiyle yıllardır görüşmüyorum. İnsanın kardeşini seçme şansı yok. Olayı yeni öğrendim" dedi. 



 SİYASET 














</TEXT>
</DOC>
