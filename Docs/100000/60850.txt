<DOC>
<DOCNO> 60850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/06/son/sondun01.html </URL>
<DATE> 2002/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Nişanlısı Britney Spears'ı gölgede bıraktı 
</HEADLINE>
<TEXT>

     Nişanlısı Justin Timberlake, beyazperdede Britney Spears'ı gölgede bıraktı. ''Yıldız Savaşları-Star Wars'' filminin yeni bölümü için teklif alan Justin Timberlake ve topluluğu 'N Sync'in başına talih kuşu kondu. 
     Internetteki ''eonline'' sitesinin haberine göre, sadece açık saçık sahneleriyle ilgi uyandırabilen ''Crossroads'' adlı sıradan bir gençlik filminde rol alan Spears, sinemada anlaşılan o ki Timberlake'in gerisinde kalacak. 
     ''Star Wars Episode II-Attack of the Clones'' adlı filmde rol alacakları konusunda uzun süredir söylentiler çıkan 'N Sync, sinema dünyasında dikkatleri bir anda üzerine çekti. 
     Bu konudaki bazı söylentilere göre, George Lucas'ın evlatlıkları Amanda ve Katie'nin grubun hayranı olması ve Jedi'nin savaşçıları rolünde 'N Sync grubunun üyelerini görmek istemesi, bu kararda etkili oldu. Lucasfilm sözcüsü Lynn Hale, Lucas'ın kızlarının grubun hayranı olmasının bu kararda bir payının olmadığını belirterek, ''Topluluk elemanları Justin, Lance, Joey, JC ve Chris, filmimizin büyük hayranı. 
     Prodüktör Rick McCallum ile rol almak için konuşmuşlar'' açıklamasında bulundu. 
     Grubun filmin kadrosuna alınmasına ''Star Wars''un bazı hayranları tepki gösterirken, başlangıçta bunun sadece bir söylenti olduğunu belirten Lucasfilm haberi doğruladı. Topluluğun filmin yeni bölümündeki büyük savaş sahnesinde rol alması planlanırken, yapımın müziklerini de hazırlayabileceği kaydedildi. 
     






</TEXT>
</DOC>
