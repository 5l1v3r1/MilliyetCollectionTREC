<DOC>
<DOCNO> 83777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/13/son/sontur06.html </URL>
<DATE> 2002/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP'li milletvekili ödüllü "hamam" filmine taktı... 
</HEADLINE>
<TEXT>

     MHP milletvekilleri örf ve adetlere uygun olmadığını ileri sürdükleri filmlerin peşini bırakmıyor. 
     "Salkım Hanımın Taneleri" filminin ardından şimdi de "Hamam" filmi ile ilgili soruya maruz kalan Devlet Bakanı Yılmaz Karakoyunlu, TRT'de yayınlanan filmin Türk örf ve adetlerine, aile yapısına aykırı sahneleri içermediğini belirtti. 
     MHP Bursa Milletvekili Orhan Şen, Devlet Bakanı Yılmaz Karakoyunlu'ya yönelettiği soruda, 10 Şubat 2002'de TRT 2'de eşcinsel sahnelerin yer aldığı "Hamam" filminin yayınlandığını anımsatarak, "Gelenek ve göreneklere aykırı eşcinsel sahneleri içeren filmin devlet televizyonunda yayınlanması uygun mudur " diye sordu. 
     Karakoyunlu ise yanıtında, TRT-2 Televizyonunun 10 Şubat 2002'de Ödüllü Filmler kuşağında Hamam filminin yayınlandığını anımsattı. Karakoyunlu, filmin yurt dışında Fransa-Cannes, Arjantin, İspanya, Kanada ve İtalya yurtiçinde Antalya, Adana, İstanbul ve Ankara film festivallerinde en iyi film, en iyi yönetmen ödüllerini aldığını belirtti. Karakoyunlu, filmin gerek TRT Yasası gerekse Radyo ve Televizyonların Kuruluş ve Yayınları Yasası'nda belirtilen yayın ilke ve esasları yönünden değerlendirilerek, denetim kademelerinden geçirildiğini ve genel ahlaka aykırı olabilecek sahneleri çıkarılarak gece geç saatte yayınlandığını kaydetti. Karakoyunlu, "Kurumun televizyonda yayınlanan filmde Türk milletinin örf, adet, ahlak ve aile yapısına aykırı sahneler bulunmamaktadır" dedi. Karakoyunlu, filmin RTÜK denetimine tabi olan özel televizyonlarda bir çok kez yayınlandığını da anımsattı. 
     





</TEXT>
</DOC>
