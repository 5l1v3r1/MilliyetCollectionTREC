<DOC>
<DOCNO> 93251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/02/yasam/yas02.html </URL>
<DATE> 2002/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İşyerindeki flört patronu vuruyor 
</HEADLINE>
<TEXT>

Çalışma ortamında flörtün zararları’ saymakla bitmiyor günde en az 1 saat iş kaybı, bozulan ilişkinin getirdiği verimsizlik ve daha neler neler 
     NEVSAL ELEVLİ Londra 

     İş yerinde flört ve seksin İngiliz şirketlerine yılda 150 milyon sterline yaklaşık 375 trilyon TL mal olduğu iddia ediliyor. Araştırmalara göre flört, bir işyerine her gün kişi başına en az bir saat kaybettiriyor. 
     İngiltere’nin en büyük internetten iş bulma şirketi "reed.co.uk"in yaptığı araştırmaya göre, işyerinde seks her zaman bir çıban başı olarak ortaya çıkıyor. Yastık sohbetleri sırasında ne tür gizli bilgilerin aktarıldığı belli olmadığından, flört çalışanlar arasında güvensizliğe yol açıyor. 
     
     Melankoli yapıyor... 
     Araştırmada işyeri, okul bahçesine benzetiliyor ve buraların kabadayılar, devamlı sorun yaratan yaramazlar, taciz ve flört edenlerle dolu olduğu ifade ediliyor. 
     Araştırma nihayet, yeni flörtlerin uzun sohbetlere yol açtığını ve bunun da zaman kaybına neden olduğunu vurguluyor. Son olarak, flörtün ardından gelen hüsranların da beraberinde melankoliyi getirdiği ve bunun da yine zaman kaybına yol açtığı belirtiliyor. 
     
     En büyük zaman kaybı 
     İngiltere çapında yapılan araştırma "çalışanlar arasındaki rekabet ve iktidar mücadelesinin"in de verimlilik kaybettiren en önemli faktörlerden biri olduğunu gösteriyor. Nitekim rekabet ve iktidar kavgası verimlilik kayıplarının yaklaşık yüzde 40’ını oluşturuyor. Aynı şekilde, incir çekirdeğini doldurmayan tartışmalar ve dedikodu da zaman kaybının başlıca nedenlerinden biri. 
     Verimlilik kaybına yol açan diğer faktörler ise "fikir çatışması" ve "patron tarafından kayırılma" olarak sıralanıyor. 
     



 YAŞAM 

















</TEXT>
</DOC>
