<DOC>
<DOCNO> 99136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/31/son/soneko25.html </URL>
<DATE> 2002/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası ''Yılın ilk yarısındaki hedefler tutturuldu'' 
</HEADLINE>
<TEXT>

     Merkez Bankası, Temmuz ayına ilişkin ''Para Politikası Raporu'nu'' açıkladı. 
     Raporda, ekonomik programın öngördüğü hedeflere, yılın ilk yarısı itibariyle ulaşıldığını açıkladı. Ayrıca, yılın ilk iki çeyreğinde enflasyon oranlarında meydana gelen gerileme sonrasında, kalan altı ayda olağanüstü bir gelişme olmadığı takdirde, yüzde 35'lik yıl sonu hedefine ulaşılacağının tahmin edildiğini belirtildi. 
     Rapora göre, 2002 yılının Mayıs-Haziran döneminde, döviz kurunun aşırı değerli olduğu yönündeki açıklamalar, AB'ye uyum yasaları konusunda ortaya çıkan anlaşmazlıklar ve diğer olumsuz politik gelişmeler nedenleriyle, kurlarda belirgin bir yükselme gözlendi. 
     Döviz kurlarındaki bu gelişmenin enflasyonu artırıcı yönde bir etkisinin olacağı açık olduğu ifade edilen raporda, bu etkinin düzeyinin çeşitli unsurların bir bileşkesi olarak ortaya çıkacağı kaydedildi. Raporda şöyle denildi 
     ''İlk olarak, döviz kurlarındaki hareket hemen anında fiyatlara yansımamakta, bir süreç içerisinde bu etki ortaya çıkmaktadır. İkincisi, dalgalı kur rejimi ile birlikte döviz kurundaki hareketlerin fiyatlar üzerindeki etkisinin boyutunun daha önceki kur rejimlerinde görülenden daha az olması ve bu etkinin giderek azalması beklenir. Üçüncüsü, iç talebin düzeyi de önemlidir. Dördüncüsü, döviz kurundaki gelişmelerin ileride de sürüp sürmeyeceği yolundaki bekleyişler de önemlidir.'' Ekonomik birimlerin, uygulanan programın verdiği olumlu sonuçlar itibariyle 'doğru' bir program olduğu gerçeğini dikkate almaları, ekonomi dışında oluşan değişikliklerin programın uygulanmasını sekteye uğratması riskinin son derece az olduğunu algılamaları halinde, döviz kuru ve faiz oranlarındaki olumsuz gelişmelerin geçici olacağının açık olduğu belirtilen raporda, bu algılamanın yaygınlaşması halinde, enflasyon açısından oluşan riskin en aza ineceği kaydedildi. 
     
     BEKLENTİ ORTALAMASI 

     Rapora göre yılın ilk yarısında, 2002 yıl sonu hedefi olan yüzde 35 düzeyine düştüğü görülen beklenti anketinde, genel ekonomik ve siyasi belirsizlikler sonucunda Temmuz ayı birinci dönem beklenti ortalaması yüzde 35,7 oranında gerçekleşerek yıl sonu hedefini aştı. 
     İkincil piyasa faiz oranları ve döviz kurlarındaki hareket risk algılamasının uygulanan programla bağdaşmayan düzeylerde ve yüksek olduğunu gösteriyor. 
     Döviz kurundaki olumsuz gelişmelere rağmen iç talep yetersizliğinin devam etmesi ve gıda grubu fiyatlarındaki gerilemenin de etkisiyle Haziran ayı enflasyonu TÜFE'de beklentilerin altında kaldı. 
     Kamu fiyatları ve döviz kuru artışlarının daha etkili olduğu TEFE'de ise piyasa beklentilerinin biraz üzerinde gerçekleşti. 
     
     ''SİYASİ BELİRSİZLİK'' 

     Raporda, Haziran ayından itibaren ihale faiz oranlarındaki artışın en önemli nedenlerinin, ''artan siyasi belirsizlik ve buna paralel döviz kurlarında gözlenen artış'' olduğunun düşünüldüğü de vurgulandı. 
     Faiz oranlarında gözlenen artışla birlikte, işlem hacminde bir azalma gözlenirken, işlemlere konu olan bono ve tahvillerin ortalama vadeye kalan gün sayısında da Haziran ayının ikinci yarısından itibaren bir düşüş oldu. 
     Türk Lirasının Haziran ayı başından itibaren hızla değer kaybetmeye başladığı hatırlatılan raporda, enflasyon beklentilerinde ciddi bir yükselme ve cari işlemler dengesinde kurun hareketine paralel bir kötüleşme olmaksızın, kurun cari ve beklenen değerinin artmasının, bekleyişlerdeki olumsuz gelişmelerin siyasi alanda gözlenen belirsizliklerin bir yansıması olabileceğine işaret ettiği kaydedildi. Raporda, devamla şöyle denildi 
     ''Önümüzdeki dönemlerde piyasa oyuncularının, dalgalı döviz kurunda istikrarın sağlanabileceğine inandıkları ve bu rejime uyum sağladıkları gibi, ülkemizde gerçekleşen söz konusu düzenlemelerin ekonomiyi siyasi alandaki gelişmelerden daha az etkilenir bir yapıya kavuşturduğu gerçeğini de dikkate alan bir davranışı daha fazla benimseyecekleri düşünülmektedir.'' 
     
     BÜYÜME 

     Türkiye ekonomisinin 2002 yılının ilk üç aylık döneminde yeniden büyüme sürecine girdiği hatırlatılan raporda, ekonominin büyümesinin yılın ikinci üç aylık döneminde hızlanarak sürmesinin beklendiği, ancak büyüme sürecinin devam etmesinin, ekonomide oluşan güven ortamının korunmasına bağlı olduğunun düşünüldüğü belirtildi. 
     Diğer yandan işgücü piyasasındaki olumsuz gelişmelerin, başta özel tüketim harcamaları olmak üzere iç talebin canlanmasını sınırlandıran bir etken olarak önemini koruduğuna işaret edilen raporda, şunlar kaydedildi 
     ''Döviz kurları ve kamu fiyatlarındaki artışın hızlanması ve son aylardaki politik belirsizlikler sonucu risk faktörlerinin yükselmesine rağmen, tutarlı para ve maliye politikaları ile şu ana kadar enflasyonla mücadelede kazanılan başarı sayesinde, yıl sonu enflasyon hedeflerine ulaşılması mümkün görünmektedir.'' 
     
     GELECEĞE DÖNÜK DEĞERLENDİRMELER 

     Merkez Bankası'nın Temmuz ayına ilişkin Para Politikası Raporu'nda geleceğe dönük değerlendirmeler de yer aldı. 
     Haziran ayından bu yana artan siyasi belirsizlik algılamasının, risk primini artırarak döviz kurları ve faiz oranları üzerinde baskı oluşturduğu ifade edilen rapora göre, söz konusu belirsizlik algılamasının ekonominin çeşitli kesimlerinde nasıl değerlendirileceği konusu, ekonomik faaliyetlerin önümüzdeki dönemde izleyeceği seyirde etkili olması açısından önem kazanıyor. 
     Ekonomideki mamul mal stokunun normal düzeylere ulaşması, bunun yanı sıra Mayıs ayı itibariyle gelecek üç ay için hammadde stoklarının artma eğiliminde olması, stok biriktirme kaynaklı büyümeyi destekleyici bir durum olarak değerlendiriliyor. 
     Ancak belirsizlik algılaması nedeniyle faiz oranlarının yükselmesinin, firmaların üretim ve yatırım kararlarını ertelemelerine yol açabileceği ifade edildi. 
     Bundan ötürü, hammadde stok biriktirme davranışının sürmesi, firmaların mevcut belirsizlik ortamını ne ölçüde kalıcı olarak nitelendireceklerine bağlı bulunuyor. 
     Özel tüketim harcamalarının toparlanabilmesinin önündeki önemli engellerden biri olarak reel ücretlerdeki gerileme eğiliminin sürmesi ve işsizlik oranının yüksek seviyelerde bulunması görülüyor. 
     Bu engellerin ortadan kalkması ile gözlenen sanayi üretim artışının süreklilik kazanması ve tüm sektörlere yayılması mümkün olabilecek. 
     
     ''DÖVİZ ARZ FAZLASI'' 

     Rapora göre bu yılın üçüncü üç aylık döneminde, mevsimsel koşullar ve turizm sektöründe beklenenin ötesindeki canlılığın da etkisiyle, döviz arz fazlasının sürmesi bekleniyor. 
     Reel kesimden döviz kuru üzerinde baskı yapacak ciddi bir etki öngörülmüyor. Ancak önümüzdeki dönemde, belirsizlik algılamasının ne kadar süreceği döviz kurlarının enflasyon üzerindeki etkisini belirleyecek temel unsur olacak. 
     Ayrıca Kamu fiyatlarındaki gelişmeler, 2002 yılı birinci ve ikinci üç aylık dönemlerinde, kamu kesimi fiyatlandırma politikası büyük ölçüde enflasyon hedefi ile uyumlu bir çerçevede belirlendi. Ancak Haziran ayında ertelenmiş fiyat ayarlamalarının gerçekleştirilmesi kamu fiyat artışlarını hızlandırdı. 
     Önümüzdeki dönemde ise KİT fiyat ayarlamalarının, mali hedeflere ulaşılmasını teminen, program ile uyumlu seviyede belirleneceği düşünülüyor. 
     
     ENFLASYON BEKLENTİSİ 

     Merkez Bankası'nın raporuna göre, beklentilerdeki genel düşüş eğiliminde, iç talebin enflasyonist baskı yaratabilecek düzeyde olmaması ve fiyat artışlarının, beklentilerin oldukça altında gerçekleşmesinin önemli rolü bulunuyor. 
     Ancak belirsizlik ortamının kalıcı hale gelmesi durumunda, beklentilerdeki olumlu gidişatın tersine dönmesi riski taşıyor. 
     Dalgalı kur rejiminin ve ekonomide süregelen yapısal değişimlerin, firmaların fiyatlama davranışlarını değiştiriyor olması, önümüzdeki dönemde enflasyon gelişmelerinin öngörülebilmesini güçleştiriyor. 
     Önümüzdeki dönemde de, mevcut ekonomik programın kararlılıkla uygulanması ve talep yönlü aşırı enflasyonist baskıların olmaması durumunda, enflasyon beklentilerinin mevcut seviyelerini koruyacağı tahmin ediliyor. 
     Kamu ve özel kesimlerin enflasyon hedefi ile uyumlu fiyat ve gelirler politikaları izlemeleri de üretim kaybına neden olmaksızın enflasyon hedefine ulaşlmasını sağlayacak temel unsur olacak. 
     
     OLASI RİSKLER 

     Kurlardaki yukarı hareketin yanında, kur istikrarının göreli olarak bozulmasının, fiyatlar üzerinde olumsuz etki yaratabileceği düşünülüyor Kur hareketlerinin fiyatlara yansımasının boyutu ve hızı, siyasi belirsizlik algılamasının ne ölçüde kalıcı olduğuna ve talep yönlü baskının oluşmasına da bağlı bulunuyor Bu bağlamda, Türk lirası'nın değer kaybetme sürecinin süreklilik kazanması ve talebin güçlenmesinin, kur artışlarının fiyatlara yansımasını kuvvetlendireceği düşünülüyor. 
     Buna karşın kur oynaklığının artmasının, kurun fiyatlar üzerindeki etkisini zayıflatacağı tahmin ediliyor. Ekonomik programın kararlılıkla uygulanacağına olan güvenin kur seviyesindeki mevcut belirsizliğin ortadan kalkmasını ve döviz kuru istikrarını sağlayacağı tahmin ediliyor. 
     
     TALEPTE CANLANMA BEKLENTİSİ 

     Yılın ilk çeyreğindeki iç talep yetersizliği ve büyümenin temel kaynağının stok birikimi olması, 2002 yılının ilk yarısında enflasyondaki yavaşlamaya önemli ölçüde katkıda bulundu. 
     Buna karşın, 2002 yılının ikinci yarısında tarımsal gelirde beklenen artış, turizm sektöründeki canlanmanın sürmesi ve sanayi üretiminin yılın ilk yarısında ulaştığı yüksek seviye dikkate alındığında, ''yurtiçi talepte aşamalı bir canlanma'' olması bekleniyor. 
     İç talepteki canlanmanın yavaş ve aşamalı olacağı varsayımıyla, enflasyonun 2002 yılı genelinde talep gelişmelerinden olumsuz yönde etkilenmeyeceği düşünülüyor. 
     
     ''PROGRAM KESİNTİYE UĞRARSA'' KORKUSU 

     Raporda, fiyatların gidişatı konusunda olumsuzluk yaratabilecek önemli bir unsur ise ''siyasi belirsizlik'' algılaması ve bu algılamanın oluşturduğu ''programın kesintiye uğratılabileceği'' korkusunun sürmesi olarak gösterildi. 
     Bu belirsizlik ortamının sürmesinin, canlanma işaretleri veren iç talep ve üretimin yanısıra, risk primini artırarak kur ve faiz seviyelerini de olumsuz etkileyebileceği düşünülüyor. 
     
     PETROL FİYATLARI 

     Raporda, 2002 yılı genelinde enflasyonun seyri açısından risk oluşturabilecek diğer bir önemli unsur, uluslararası petrol fiyatlarındaki gelişmeler olarak sıralandı. 
     Buna göre, uluslararası petrol fiyatlarının istikrarlı seviyesini yılın son çeyreğine kadar koruyacağı varsayılıyor. Yılın son çeyreğinde, kuzey yarımkürede kışın gelmesiyle petrol talebinin artacağı ve dolayısıyla petrol fiyatları üzerinde baskı kurabileceği bekleniyor. 
     Yurt içindeki enerji fiyatlarının kur ve uluslararası petrol fiyatları çerçevesinde belirlenmesi, kurdaki hareketlerin enerji fiyatları üzerindeki olumsuz etkisinin olası petrol fiyat artışlarıyla daha da güçleneceği düşünülüyor. 
     Buna göre kamu fiyat ayarlamalarının girdi fiyatları üzerindeki gecikmeli etkisi ve göreli fiyat yapısını değiştirmesiyle sonbahar aylarında enflasyonu olumsuz etkileyebileceği öngörülüyor. 
     Bu değişken ve yüksek fiyat artışları, önümüzdeki dönem enflasyonu açısından bir risk unsuru oluşturuyor. 
     Tarım ve gıda fiyatlarının, ilgili fiyat endeksleri içindeki en oynak kalemler olması itibariyle, önümüzdeki dönemde söz konusu fiyatların izleyeceği seyri doğru şekilde kestirebilmek her zaman mümkün olmuyor. 
     Bundan ötürü gelecek aylarda tarım ve gıda fiyatlarındaki eğilim de, enflasyon açısından önem kazanıyor. 
     





</TEXT>
</DOC>
