<DOC>
<DOCNO> 85542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/son/sontur25.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Cazın hüzünlü prensesi Aziza Zeki Müren aşığı... 
</HEADLINE>
<TEXT>

     Dünyaca ünlü caz yorumcusu Aziza Mustafa Zadeh, ünlü sanatçı merhum Zeki Müren'i, kendisinin hayranı olan babası nedeniyle çok iyi tanıdığını belirterek, ''Müziğini ilk dinlediğiniz andan itibaren aşık oluyorsunuz'' dedi. 
     Yeni albümü ''Shamans''tan parçaları, dün akşam, İş Sanat Kültür Merkezi'nde verdiği konserde Türk izleyicilere sunan Zadeh, The Plaza Oteli'nde basın toplantısı yaptı. 
     Müziğinde, Allah'ın ve doğanın, en büyük esin kaynakları olduğunu anlatan Zadeh, müziğe eğiliminin müzisyen olan ailesinden geldiğini dile getirdi. 
     Türk sanatçılardan özellikle Zeki Müren'i, kendisinin büyük bir hayranı olan babası Vagıv Mustafa Zadeh nedeniyle çok iyi tanıdığını belirten Zadeh, ''O kadar güzel bir müzik ki, Azeri olmanıza gerek yok. Onun müziğini ilk kez dinlediğiniz andan itibaren aşık oluyorsunuz. Büyülenmemek mümkün değil'' diye konuştu. 
     
     ZEKİ MÜREN'LE İLGİLİ TARTIŞMALAR 

     Zadeh, Zeki Müren'in kostümleri ve makyajıyla gençleri olumsuz etkilediğine ilişkin son dönemde Türkiye'de çıkan tartışmaların hatırlatılması üzerine de şöyle dedi 
     ''Zeki Müren'in dış görünüşünün nasıl olduğu hiç önemli değil. 
     Çünkü ben, onun müziğini kalbimle dinliyorum. Gerisi önemli değil. Dış görünüşüyle ilgili herhangi bir şeyin yanlış olduğunu zannetmiyorum. 
     Bizler sanatçıyız. Sanatçıların tabii ki değişik davranış biçimleri olur. Ama bu önemli değildir. Önemli olan yaptığımız müziktir. 
     Müziğini, gözleriyle elleriyle hareketleriyle ifade etme biçimi çok güzel. Burada neyin yanlış olduğunu anlamıyorum.'' Zadeh, ''Türkiye'de caza ilgiyi nasıl değerlendirdiğine'' ilişkin bir soruya da ''Cazsız bir Türkiye düşünmek imkansız. Türkiye'ye her geldiğimde çok iyi bir izleyiciyle karşılaşıyorum. Türk izleyicisinin cazı sevdiğini düşünüyorum'' yanıtını verdi. 
     
     CAZIN ''HÜZÜNLÜ PRENSESİ''... 

     Zadeh'in müzik çevrelerinde ''Cazın Hüzünlü Prensesi'' olarak nitelendiğinin hatırlatılması üzerine de sanatçının annesi Eliza Mustafa Zadeh, esprili bir dille, Aziza'nın küçükken çok yaramaz olduğunu ve sokağa çıktığı andan itibaren bütün çocukları dövdüğünü anlattı. 
     Eliza Mustafa Zadeh, ''Aziza, babası öldükten sonra içine kapandı. 
     Sakin, suskun bir çocuk oldu'' diye konuştu. 
     Aziza Mustafa Zadeh, doğaçlamaya dayalı caz, blues ve Azeri mugam müziğinin bileşimiyle dünya çapında tanındıktan sonra, Al Di Meola, John Patitucci, Stanley Clarke, Omar Hakim gibi dünyaca ünlü caz ustalarıyla da çalışmalar yaptı. 
     Sanatçı, son albümü ''Shamans''da, Aşık Veysel'in ''Uzun İnce Bir Yoldayım'' ve Zeki Müren'e ithaf ettiği ''Ayrılık'' adlı türküleri de yorumluyor. 
     





</TEXT>
</DOC>
