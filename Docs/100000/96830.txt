<DOC>
<DOCNO> 96830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/19/son/sonspo17.html </URL>
<DATE> 2002/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli Johnson "Hepimiz daha iyi olacağız" 
</HEADLINE>
<TEXT>

     Fenerbahçe'nin Ganalı oyuncusu Samuel Johnson, bu sabahki antrenmandan sonra gazetecilere yaptığı açıklamada, Ortega ve Washington'ın henüz takıma tam uyum sağlayamadıklarını ancak herkesin kısa sürede daha iyi olacağını söyledi. 
     Fenerbahçe'nin Avusturya'daki kamp ve hazırlık maçlarını da değerlendiren Johnson, ''Çok iyi çalışıyoruz. Bu sezon başarılı bir sezon olacak. Ben savunmadaki açıkları kapatmaya çalışıyorum. Ancak zaman zaman yetişemediğim ve hata yaptığım pozisyonlar da oluyor'' dedi. 
     ''Şampiyonlar Ligi'nde geçen yıl iyi değildik, bu sene bayrağı yukarı taşımak istiyoruz'' diye konuşan Johnson, Ortega ve Washington'ın durumuna ilişkin bir soruyu yanıtlarken de ''Diğer oyuncularının performansı konusunda bir değerlendirme yapmak benim işim değil. Ancak herkes Ortega ve Washington'ın kalitesini biliyor. Ortega, dünya çapında bir oyuncu. Zamanla takıma uyum sağlayıp başarılı olacağına inanıyorum. Sadece o değil hepimiz daha iyi olacağız'' diye konuştu. 
     Fenerbahçe'nin kadrosunun yeterli olup olmadığı yolundaki bir soruya ise Johnson, ''Bence kadromuz yeterli. Yeniler, gençler, eskiler, hepimiz iyi şeyler yapıyoruz'' yanıtını verdi. 
     Fenerbahçe'nin ligin ilk maçındaki rakibi Trabzonspor'a yönelik bir değerlendirme yapan Johnson, ''Trabzonspor, zor bir rakip. İlk maçımızda kazanmak istiyoruz. İlk maç çok önemli. Ayrıca geçen yılki yenilginin rövanşını almak istiyoruz'' dedi. 
     Bu arada Fenerbahçe, bu akşam yapılması planlanan antrenmanı iptal etti. Teknik direktör Werner Lorant, TSİ 11.30'da yapılan sabah antrenmanından sonra futbolcuların otel içerisinde ve çevresinde serbestçe dolaşmalarına karar verdi. 
     





</TEXT>
</DOC>
