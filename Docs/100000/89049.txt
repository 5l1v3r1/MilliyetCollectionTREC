<DOC>
<DOCNO> 89049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/10/son/sonspo19.html </URL>
<DATE> 2002/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ogün "Milli Takım'dan uzak kalmanın üzüntüsünü atamıyorum" 
</HEADLINE>
<TEXT>

     Fenerbahçe Futbol Takımı Kaptanı Ogün Temizkanoğlu, 17. Dünya Kupası finallerinde mücadele eden A 
     Milli Futbol Takım kadrosunda yer alamamasından duyduğu üzüntüyü, hala üzerinden atamadığını söyledi. 
     İnternetteki ''www.oguntemizkanoglu.com'' adlı sitesinde spor gündemiyle ilgili yaptığı yorumlara uzun bir aradan sonra yeniden başlayan Ogün, üzüntüsünü, ''Günlerimiz her zaman olduğu gibi futbolla dolu geçiyor. Bu kez Dünya Kupası heyecanı yaşıyoruz. Milli takımımızın orada olması çok daha ayrı bir keyif elbette. Ama ben onlardan uzak kaldığım için üzgünüm ve açıkçası bunu üzerimden atamıyorum'' diyerek ifade etti. 
     A millilerin, grubunda yaptığı 2 maçta elde ettiği sonuçlar için de ayrı bir üzüntü yaşadığını dile getiren Ogün Temizkanoğlu, ''Brezilya maçında çok iyi oynadıktan sonra maçı kaybettik. İster hakem deyin, ister tecrübesizlik deyin, ister teknik hata deyin, ne derseniz deyin, sonuçta bana göre haketmediğimiz bir yenilgi oldu. 
     Ardından Kosta Rika beraberliği ayrı bir üzüntü oldu'' diye konuştu. 
     Kosta Rika maçını da yorumlayan deneyimli futbolcu, millilerin hedeflenen oyun anlayışını sahaya yansıtamadıklarını bildirdi. 
     Ay yıldızlıların gruptan çıkacağına inandığını kaydeden sarı-lacivertli futbolcu, sözlerini şöyle tamamladı 
     ''Ben hala milli takımıza sonuna kadar güveniyorum. Biz o grubun Brezilya ile birlikte en iyi 2 takımından biriyiz ve gruptan çıkmak bizim hakkımız. 13 Haziran'da yapılacak maçlardan sonra da çıkan taraf biz olacağız. Bunu hep birlikte göreceğiz. Hem biz Çin'i, hem de Brezilya, Kosta Rika'yı farklı yenecek ve istenileni yaşayacağız. 
     İddiası kalmayan ve büyük hayal kırıklığı yaşayan Çin, bize şu andan itibaren sahada rakip olamaz. Brezilya ise Kosta Rika'dan kat kat üstün bir ekip. Brezilya, Kosta Rika'yı yenecek, bize 2. tur kapısını açacaktır. Ancak şunu da unutmamalıyız. Bu tip turnuvalarda her takımın hata hakkı sınırlıdır ve biz bu hakkı doldurduk. 2. tura çıktığımız takdirde ki çıkacağız, artık hata yapmamalıyız. Bunu da başaracak profesyonellikte bir takımız.'' Bu arada, daha önce kulüp başkanı Aziz Yıldırım'ın futbolcuların internet sitesinden açıklama yapmalarını yasaklama kararının kaldırıldığı ve sarı-lacivertli futbolcuların artık sanal ortamda taraftarlarla iletişim kurabileceği bildirildi. 
     





</TEXT>
</DOC>
