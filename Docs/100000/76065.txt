<DOC>
<DOCNO> 76065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/03/ekonomi/eko01.html </URL>
<DATE> 2002/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sermaye desteği tartışması 
</HEADLINE>
<TEXT>
Daha toleranslı olun 
İş Bankası Genel Müdürü Ersin Özince, bankalara sermaye desteğinde toleranslı davranılmasını istedi. Özince, "Zorla destek olmaz" dedi 
     ANKARA Milliyet 

     İş Bankası Genel Müdürü Ersin Özince, bankalara sermaye desteği konusunda esnek davranılmasını istedi. Özince, "Kamuoyu ve dış muhataplarımız olan IMF ve Dünya Bankası’nın, hükümet ve devletin toleranslı yaklaşımı zorunludur’ dedi. 
     TÜRMOB’un hazırladığı bankacılık konulu panelde konuşan Özince, bankaların sermaye katkısı kabul etmemesinin söz konusu olmadığını, ancak, ihtiyacı olmayan bankaya da zorla destek yapılamayacağını söyledi. Özince, "Muhakkak ki her banka sermayedarının da kendisine özgü bir tavrı, politikası olması liberal sistemin gereğidir. Hiç bir yapıya ihtiyaçı olmayan, almasının kendisine uyamayacağını düşündüğü bir şeyi zorla yapmak doğru değil" diye konuştu. 
     
     Karşılıkta süre kısa’ 
     Yalnızca bankacılığın AB normlarına getirilmesinin yeterli olmayacağını ifade eden Özince, "Bugün bankaların sorunlu alacakları için bir yıl içinde karşılık ayrılması istendiğinde, sermayedar da o kredisi ile ilgili yasal takibin bir yıl içerisinde bitirilmesini ister. Bunu körü körüne getirmek, Avrupa’nın kurallarını Türkiye’deki riskleri sermayedara uygulamak, yalnızca yabancı değil, yerli sermayedarın da kabul etmesi açısından gerçekçi değil" dedi. 
     Bankacılığın yalnızca hortum şeklindeki sıkıntılara maruz kalmadığını’ belirten Özince, "Geleceğe bakıldığında da risk çok büyüktür. Bilançoları güçlendirildikten sonra dahi, Türkiye’de risklerin birçok emsaline nazaran fazla olacağı ve uluslararası normlara ulaşmasının zaman alacağının altını çiziyorum" diye konuştu. 
     
     İllüzyon yaşadılar’ 
     Şu anda bankaların da Türkiye’nin de en çok ihtiyaç duyduğu şeyin güven olduğunu vurgulayan Özince, bankaların geçmişte denetime giremeyecek derecede illüzyon halinde yaşadıklarını kaydetti. Geçmişteki haksız rekabetin aşırılığı nedeniyle, bankaların müşteri seçmeye pek gücü olmadığını da belirten Özince, bankacıların o dönemdeki sorunlarını önemli ölçüde enflasyona ezdirerek halletmeye çalıştıklarını kaydetti. 
     
Müşteriler için de yeterlilik      Sağlıklı yapıya kavuşma sorunun yalnızca bankalar için değil müşteriler için de geçerli olduğunu belirten ve Türkiye’nin mali yönden güçlü olanların müteşebbis olmasını isteyen rekabetçi serbest piyasaya yöneldiğine dikkat çeken Özince, "Hiç unutmayalım ki çok yakında diğer banka müşterileri için de yeterlilik tartışması yapmak zorunda kalacağız" dedi. 
     İstanbul Yaklaşımı için önceki kriz dönemlerinde özel bir yasayla kurtarılmış olan MAN örneğini veren Özince "Bu yaklaşımı biz öteden beri kendi arzumuzla yapardık. Ama kriz ortamlarında birileri yaparken birilerinin borçlanma kabiliyetinin zayi olmasın diye düzenleme yapmak iyi. Biz tavizli değil toleranslı yaklaşımın yararlı olacağı inancındayız" diye konuştu. 
     



 EKONOMİ 





















</TEXT>
</DOC>
