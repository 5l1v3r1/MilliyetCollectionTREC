<DOC>
<DOCNO> 69791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/27/son/sondun14.html </URL>
<DATE> 2002/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermeni lobisi Ermeni terörist için devrede... 
</HEADLINE>
<TEXT>

     ABD'deki Ermeni lobisi, 1981 yılında Türkiye'nin Los Angeles Başkonsolosu Kemal Arıkan'a suikast düzenleyerek öldürmekten ömür boyu hapis cezasına çarptırılan Harry Sasunyan'ın yeniden görülecek davada şartlı tahliyeye kavuşmasına yardım için, bir gecede 70 bin dolar topladı. 
     California Pasadena'daki Ermeni merkezinde düzenlenen ''bağış kampanyasına'' 720 kişi katıldı. Sasunyan, 1981 yılında Kemal Arıkan'ın öldürülmesinden suçlu bulunarak şartlı tahliyesiz, ömür boyu hapse mahkum edilmişti. 
     20 yıllık davada, Sasunyan'ın avukatı Charles Sevilla, şartlı 
     tahliyenin mümkün olabilmesi için California Yüksek Mahkemesi'ne başvurmuş, burada reddedilen dava, 9. bölge gezici mahkemeye taşınmış ve 2000 yılında da bu mahkeme, Sasunyan için şartlı tahliye yolunu açmıştı. Ancak 11 Eylül terörist saldırılarının ardından ABD'nin terörizme karşı tutumunu sertleştirmesiyle birlikte, Sasunyan'ın umutları da rafa kaldırıldı. Los Angeles bölge savcısı Steve Cooley, şartlı tahliyeyi getiren durumun bir kez daha mahkemede ele alınması için başvuruda bulundu. Dava, gelecek aydan itibaren yeniden görülecek. Ermeni lobisi de, Sasunyan'ın savunması için kurduğu Sasunyan Savunma Komitesi için düzenlediği bir gecede 70 bin dolar toplamayı başardı. Sasunyan savunmasını, sözde Ermeni soykırımına öfkelendiği için Türkiye'nin Los Angeles Başkonsolosu Arıkan'a suikast düzenlediği temeline oturtuyor. 
     






</TEXT>
</DOC>
