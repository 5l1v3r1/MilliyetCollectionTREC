<DOC>
<DOCNO> 82255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/05/son/soneko13.html </URL>
<DATE> 2002/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB'da Rifat Hisarcıklıoğlu'nun listesi delindi 
</HEADLINE>
<TEXT>

     Türkiye Odalar ve Borsalar Birliği TOBB Yönetim Kurulu seçimleri sonuçlandı. 
     Rifat Hisarcıklıoğlu tarafından çıkarılan listede Yönetim Kurulu'nda ismi yer almayan Ticaret Odaları Konseyi'nden Nail Kalemci 83 oyla listeyi deldi. 
     Odalar Birliği bünyesinde bulunan 5 konseyin 133 konsey üyesinden 114'ü oy kullandı. Bu oylardan 111'i geçerli olurken, 3 tane de geçersiz oy çıktı. 
     Oylama sonunda M. Rifat Hisarcıklıoğlu 105 oy alırken, Fahrettin Akyıl, İlhan Parseker, Fethi Coşkuntuncel 109'ar oy aldı. Özcan Tülümen 108 oy, H. Halil Demirkaya, Mehmet Balduk, Bülent Koşmaz, Faik Yavuz 107'şer oy, A. Nejat Koçer, Halim Mete 106'şar oy, İbrahim Yamak 103 oy, Hüseyin Üzülmez 100 oy, Zafer Çağlayan 95 oy, Nail Kalemci de 83 oy aldı. 
     Listede yer alan İzmir Ticaret Odası'ndan Turan Şen çizilmesi nedeniyle 27 oy alırken, listede yer almayan eski EBSO Başkanı Atıl Akkan'a 4 oy, Tekirdağ Ticaret ve Sanayi Odası'ndan Öner Özen'e de 1 oy çıktı. 
     Odalar Birliği Yönetim Kurulu listesi ancak sabaha karşı netleştirilebilirdi. TOBB Ticaret Odaları Konseyi Başkanı Ekrem Demirtaş'ın son anda Yönetim Kurulu'na girmek istemesi krize neden oldu. 
     Ekrem Demirtaş'ın TOBB'un son Yönetim Kurulu'nda yer alan Nail Kalemci'ye Ticaret Odaları Konseyi'nden tepki olması nedeniyle Kalemci'nin listede yer almasını istemedikleri ve Kalemci'nin yerine kendisinin listeye girmesi gerektiğini bildirdiği öğrenildi. 
     Bu gelişmeler üzerine Nail Kalemci de Ekrem Demirtaş'ın Yönetim Kurulu adaylığına itiraz ederek, Demirtaş yerine Ticaret Odaları Konseyi'nden başka bir ismin listede yer almasına itiraz etmeyeceğini bildirdi. 
     Bunun üzerine İzmir Ticaret Odası'ndan Turan Şen'in ismi üzerinde anlaşıldı. Ancak, bugün oylama işlemi başladıktan sonra oy kullanan 114 konsey üyesinin büyük bir kısmı Turan Şen'i çizerek yerine Nail 
     Kalemci'yi yazdıkları görüldü. Oylama sonunda Kalemci 83 oy ile Yönetim Kurulu'na girerken, 27 oy alan Turan Şen liste dışı kaldı. 
     TOBB Birlik Merkezi'nde bu sabah saat 09.00'da başlayan oylama işleminde Deniz Ticaret Odaları Konseyi'nden listede yer alan Halim Mete dışında oy kullanan olmadığı dikkat çekti. 
     Öte yandan TOBB Başkanı Rifat Hisarcıklıoğlu oylama işleminin sona ermesine 10 dakika kala Odalar Birliği'ne gelerek Yönetim Kurulu listesinde yer alan Bülent Koşmaz ile birlikte oy kullandı. 
     Hisarcıklıoğlu'nun TOBB'a gelişi sırasında Odalar Birliği'nde bulunan konsey üyeleri tarafından alkışlandığı görüldü. 
     





</TEXT>
</DOC>
