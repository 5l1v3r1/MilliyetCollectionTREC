<DOC>
<DOCNO> 95092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/11/son/sondun18.html </URL>
<DATE> 2002/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaddafi "Terör eylemlerinin arkasında olduğumuza dair kanıt yok" 
</HEADLINE>
<TEXT>

     Libya lideri Muammer Kaddafi, ülkesinin, herhangi bir terör eyleminin arkasında olduğuna dair hiçbir delil bulunmadığını söyledi. 
     Durban'daki Afrika Birliği toplantısı sırasında CNN'e konuşan Kaddafi, Libya'nın, terörizmle savaşta ön cephelerde yer aldığını ve terör eylemcilerinin Müslüman olmadığını, İslam dini dışında hareket ettiklerini belirtti. 
     Kaddafi, ''Bunlar terörist insanlar. Genelde çılgın ve deliler. 
     Gerçekten tehlikeliler, yasaları hiçe sayıyorlar ve kendileriyle konuşulmasına bile izin vermiyorlar'' dedi. 
     Batı tarafından, terörizme yataklık yapmak ve destek vermekle suçlanan Kaddafi, Libya'nın terörizmde rolü olduğuna dair bir kanıt bulunmadığını, aksi gibi kendilerinin sadece terör kurbanı olduklarını söyledi. 
     ''Libya, terörizme karşıdır'' diyen Kaddafi, Libya'nın terörizme karşı mücadelede çok önemli role sahip olduğunun bilinmesi gerektiğini ifade etti. 
     Kaddafi, Usame Bin Ladin ve terör ağı El Kaide ile bir bağlantıları olmadığını belirtti ve ''Bin Ladin'e, onun parasına ve onun korumasına ihtiyacımız yok. Onun tarafından kullanılmak veya onu kullanmak istemiyoruz. Sadece kendimizi korumak istiyoruz'' diye konuştu. 
     Libya'da herhangi bir El Kaide üyesi bulunması halinde onu tutuklayacaklarını ve mahkemeye çıkaracaklarını kaydeden Kaddafi, başta ABD olmak üzere diğer ülkelerle iyi ilişkiler içinde bulunmayı arzuladıklarını söyledi. 
     





</TEXT>
</DOC>
