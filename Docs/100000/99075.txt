<DOC>
<DOCNO> 99075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/31/son/sondun04.html </URL>
<DATE> 2002/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li Senatör Biden "Irak'a harekat gelecek yıldan önce olmaz" 
</HEADLINE>
<TEXT>

     ABD Senatosu Dış İlişkiler Komitesi Başkanı ve Demokrat Parti Delaware Senatörü Joseph Biden, ABD'nin gelecek yıldan önce Irak'a harekat düzenlemesini beklemediğini söyledi. 
     Irak politikasına ilişkin bugünden itibaren özel bir oturum düzenleyecek olan komitenin başkanı Biden, Irak lideri Saddam Hüseyin'in iktidardan uzaklaştırılacağına ilişkin sürekli yapılan tehditlere karşın, Başkan George Bush'un Irak konusunda fikrini netleştirmediğini kaydetti. 
     Biden, "Rejimi değiştirme konusunda fikir belirlemiş olabilirler, ancak rejimin nasıl değiştirileceği konusunda Başkan'ın bir fikir oluşturduğuna çok şaşırırım. Şimdi ya da yakın dönemde herhangi bir girişimin olacağına ise daha çok şaşırırım" diye konuştu. 
     Bush yönetimi yetkililerinin kendisine Irak konusunda herhangi bir "Ekim sürprizi" olmayacağını ilettiklerini belirten Biden, ayrıca ABD'nin Saddam'ı devirmenin risklerini ve maliyetini şimdiden hesaplaması gerektiğini kaydetti. 
     





</TEXT>
</DOC>
