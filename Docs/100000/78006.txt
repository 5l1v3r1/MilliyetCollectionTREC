<DOC>
<DOCNO> 78006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/12/son/soneko09.html </URL>
<DATE> 2002/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
"Kamuda atıl istihdam" için düğmeye basıldı 
</HEADLINE>
<TEXT>

     Kamudaki atıl istihdam tespit edilerek azaltılması çerçevesinde, KİT'lerde yürürlükte kaldırılacak pozisyonların, bu ay sonuna kadar belirleneceği öğrenildi. 
     KİT'lerdeki ihtiyaç fazlası personelin tespiti için oluşturulan Çalışma Grubu tarafından hazırlanan takvime göre, mayıs ayı sonuna kadar da KİT'lerdeki ihtiyaç fazlası personel kesin sayısı tespit edilmiş olacak. 
     Mayıs ayı sonuna kadar, ihtiyaç fazlası personelin belirlenmesinin ardından, ihtiyaç fazlasının nasıl azaltılacağı çalışması yapılacak. 
     Öte yandan, konsolide bütçe kapsamında olan atıl istihdam için de sonbahara kadar bir eylem planı hazırlanacak. Eylem planında, atıl istihdamı aşamalı olarak azaltma yöntemi de belirlenmiş olacak. 
     KİT'lerin personel politikasına uyup uymadıkları, üçer aylık periyotlar halinde kontrol ediliyor. IMF ile Hükümetin 18 Ocak'ta imzaladığı Niyet Mektubu ve Dünya Bankası ile yürütülen Mali ve Kamu Sektörü Uyumu kredisi PSFSAL 
     çalışmaları uyarınca, KİT'lerde ihtiyaç fazlası personelin tespitinin ardından, ihtiyaç fazlası personelin, Haziran 2002 sonuna kadar üçte birinin, Ekim 2002 sonuna kadar kümülatif olarak üçte ikisinin, Haziran 2003 sonuna kadar da kalanların emekli edilmesi veya iş akitlerinin fesih edilmesi öngörülmüştü. 
     IMF'ye gönderilen enson Ek niyet Mektubu'nda da, atıl istihdamın 40 ile 60 bin arasında olduğu belirtilerek, bunun bir eylem planı içinde çözümleneceği de ifade edilmişti. Bunlardan yaklaşık 20 bin kadarının özelleştirme kapsamında bulunduğu belirtiliyor. 
     





</TEXT>
</DOC>
