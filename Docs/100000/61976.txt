<DOC>
<DOCNO> 61976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/13/ekonomi/eko07.html </URL>
<DATE> 2002/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Emeklilik komisyona havale 
</HEADLINE>
<TEXT>

Emekliliğe kademeli geçişle ilgili taslak işçi ve işverenlerden oluşan komisyonun çalışmalarından sonra Bakanlar Kurulu'na gönderilecek 
     ANKARA Milliyet 

     Çalışma ve Sosyal Güvenlik Bakanı Yaşar Okuyan'ın Başbakanlığa gönderdiği emeklilikte kademeli geçiş yasa taslağını görüşmek üzere işçi, işveren ve ilgili tarafların katılımıyla bir komisyon oluşturulmasına karar verildi. 
     Okuyan, işçi ve işveren konfederasyonlarının başkanlarıyla dün bir buçuk saat boyunca geçen emeklilikte kademeli geçiş taslağını tartıştı. Toplantının ardından açıklama yapan Okuyan, bir çalışma grubu oluşturduklarını ve salı günü ortak kararlar alınmasını beklediklerini söyledi. 
     
     Memurlardan da görüş istenecek 
     Okuyan, işçi ve işveren kesiminden birisi hukukçu olmak üzere ikişer kişi, Çalışma Bakanlığı ile Hazine ve Emekli Sandığı'ndan uzmanların çalışma grubunda yer alacaklarını kaydetti. Çalışma grubunun çalışmalarını tamamlamasının ardından konfederasyon başkanlarıyla tekrar bir araya geleceklerini söyleyen Okuyan, memurlarla ilgili düzenlemeler de olduğu için memur konfederasyonlarından yazılı bilgi notu istediğini kaydederken memur konfederasyonları başkanlarıyla çarşamba günü bir araya geleceklerini belirtti. 
     Çalışma grubunun alacağı sonuçları Bakanlar Kurulu'na sunacaklarını belirten Okuyan, bir mutabakat sağlanması halinde taslakta değişiklikte yapılabileceğini kaydetti. 
     



 EKONOMİ 















</TEXT>
</DOC>
