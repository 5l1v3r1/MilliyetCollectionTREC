<DOC>
<DOCNO> 62920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/18/yazar/sazak.html </URL>
<DATE> 2002/01/18/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Ecevit rahatlamış dönüyor 
</HEADLINE>
<TEXT>

     WASHINGTON 

     Başbakan Ecevit, Beyaz Saray'da ABD Başkanı George W. Bush'la yaptığı görüşmede Irak politikası başta gündemdeki konularla ilgili tam bir eşgüdüm sağladığı için Ankara'ya rahatlamış dönüyor. 
     ABD, Irak'ın kitle imha silahlarının denetimi konusunda BM kararlarına uymaması halinde bir askeri operasyona yönelirse bundan Türkiye'yi haberdar edecek. Başkan Bush, Ecevit'e "Saddam rejimini değiştirme" kararlılığını açıkça belirtirken Irak'ın geleceği ve toprak bütünlüğü konusunda Ankara'nın görüşlerini paylaştığını söyledi. Bush, atılacak adımların Türkiye'nin kaygılarıyla çelişmeyeceği konusunda Başbakan Ecevit'e güvence verdi. 
     Ecevit, Beyaz Saray'daki görüşmeden ayrıldıktan sonra Ritz Carlton Oteli'nde gazetecilere ilk izlenimlerini anlattı ve "ABD Irak konusunda Ankara'ya danışacak" diye konuştu. 
     Başbakan, Irak'a olası bir harekatın zamanlaması konusunda ise, "henüz değerlendirme sürecindeler" yanıtını verdi ve müdahalenin bu aşamada gündemde olmadığını söyledi. 
     Anlaşılan Afganistan dosyası kapatılmadan Irak'a sıra gelmeyecek. 
     ABD gezisinin başarısında kuşkusuz 11 Eylül süreci önemli etken Türkiye'nin Afganistan operasyonuna sağladığı destek ve İslam coğrafyasında AB adayı laik bir demokratik ülke özelliğiyle "rol modeli" olarak öne çıkması Ankara'nın Washington nezdindeki stratejik önemini artırıyor. 
     ABD Başkanı Bush, Ecevit'in siyasi ve ekonomideki reformcu liderliğini överken 2002'de krizi aşmak için sert dalgalarla karşılaşacak hükümete açık destek verdi. 
     Türkiye'yle ABD arasında ekonomik ortaklık komisyonu kuruldu. 
     IMF ve Dünya Bankası'nın desteğinin yanı sıra Amerikan yönetimiyle yapılacak bu işbirliği Ecevit'in tanımıyla "ekonomik sorunların da stratejik düzeyde ele alınacağının" göstergesi. 
     Komisyon şubat ayında ilk toplantısını Ankara'da yapacak. 
     Beyaz Saray'daki Bush - Ecevit görüşmesi 40 dakika sürdü. Ecevit'e eşlik eden bakanlar da Oval Ofis'e alındılar. Özal döneminde yaşananların aksine dışarıda kalan bakan olmadığı gibi iki liderin heyetlerden ayrı "baş başa" konuşmasına da gerek kalmadı. 
     Başbakan Ecevit Beyaz Saray izlenimlerini anlatırken Türk - ABD yetkililerinin geçmişte bir araya geldiklerinde daha çok ikili konuları görüştüklerini, ancak bu defa dünya sorunlarının ele alındığını vurguladı ve "gerçek bir ortaklık sürecine girdik" diye konuştu. 
     1990 - 91'de Körfez Savaş patladığında Özal'ın politikaları Türkiye'yle ABD'yi "stratejik ortaklığa" götüren yolu açmıştı. 
     Özal ve baba Bush'un Irak politikasına, ABD'nin Saddam üzerinden Ortadoğu'ya yerleşme planına karşı çıkan Ecevit'in görüşleri 11 yıl sonra Beyaz Saray yönetimiyle örtüşüyor. 
     Aylardır güvenlik nedeniyle ortada görünmeyen ve ABD medyasınca eleştirilmeye başlanan Başkan Yardımcısı Dick Cheney'in Yunanistan Başbakanı Simitis'le "tele konferans"la konuşurken Başbakan Ecevit'le "yüz yüze" görüşmesi de verilen önemin göstergesiydi. 
     Bu değişimde 11 Eylül'ün rolü büyük. 
     Ecevit Ankara'ya rahatlamış dönüyor. 
     
     







Asker ve sosyoloji 


Abdülaziz ve... 


Gezinin bilançosu 


Ecevit'in başarılı gezisi ve ABD ile yeni sayfa 


Tekere çomak 


Bush Ecevit'e öğrencileri sordu 


Washington haberleri olumlu 


ABD ile çok boyutlu ilişkiler 


Acılardan ders çıkarmayı başarmalıyız 


Yatırım fonları 


"Cüppeni yak, ama asla satma..." 


Bireysel silahsızlanma... 


Ecevit rahatlamış dönüyor 


Petrol geliri, Dubai için artık önemsiz 


ENRON, UNOCAL ve Dünya işleri 


Olmayan yasak kalktı 


</TEXT>
</DOC>
