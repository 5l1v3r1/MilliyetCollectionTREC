<DOC>
<DOCNO> 90663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/spor/yozdilek.html </URL>
<DATE> 2002/06/19/ </DATE>
<TIME>  </TIME>
<AUTHOR> MEHMET ÖZDİLEK  </AUTHOR>
<HEADLINE>
Kalite farkı 
</HEADLINE>
<TEXT>

     Turnuva başladığı günden itibaren ilk defa bu karşılaşmada daha derli toplu, kendinden emin ve kazanmayı kafasına koymuş bir takım görüntüsü çizen Milli takım, doksan dakika boyunca kontrolü elinde tuttu ve oyunu istediği gibi oynadı. 
     Kalede Rüştü’nün her zamanki gibi güven veren görüntüsüne, Fatih, Bülent, Alpay ve Hakan Ünsal’dan oluşan defans bloğu muhteşem uyumu ve hatasız futboluyla ayak uydurdu. Orta sahada Ergün’ün kendinden emin soğukkanlı futboluna Tugay’ın geçmiş maçlara nazaran daha diri ve tempolu bir oyunla eşlik etmesi, K.Hakan’ın kademelere mükemmel bir zamanlamayla girmesi ve diğer arkadaşlarının da bu dişe diş mücadeleye yüreklerini koyması hak edilen galibiyeti getirdi. 
     Japonya ev sahibi olmasına ve seyirci desteğini arkasına almasına rağmen daha ileri gidebilecek kapasitede bir ekip değildi. Böylesine büyük bir turnuvada ilk defa oynayan futbolcularının tecrübesiz ve deneyimsiz olmaları nedeniyle oluşturulan baskı altında ezildiler. Zaten milli takım maç boyunca gerek kalitesiyle, gerek tecrübesiyle Japonya’dan çok farklı bir görüntü ortaya koydu. 
     Dünyanın en iyi hakemlerinden biri olan Collina, unvanına yakışır bir maç yönetti. Kalan maçlarımızı da Collina ayarında hakemler yönetirse bu turnuvada finale kadar gideriz. 
     Karşılaşmadan sonra Japon seyircilerin milli takımımızı ayakta alkışlaması spor adına muhteşem bir güzellik sergiliyordu. 
     Şimdi çeyrek finaldeki rakibimiz Senegal. Japonya’ya nazaran daha oturaklı, daha teknik ve daha organize bir ekip görüntüsü veren Senegal önünde yarı final vizesi arayacağız. 
     Yüzüp kuyruğuna kadar getirdik, bu saatten sonra önümüze çıkacak takım kim olursa olsun emin adımlarla yürüdüğümüz hedeften bizi kolay kolay alıkoyamaz. 
     



 SPOR 


































</TEXT>
</DOC>
