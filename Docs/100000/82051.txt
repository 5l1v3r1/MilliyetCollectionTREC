<DOC>
<DOCNO> 82051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/04/son/sondun13.html </URL>
<DATE> 2002/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbol oynayan çocuklar kafa toplarına dikkat 
</HEADLINE>
<TEXT>

     Futbol topuna kafa vuran çocuklarda meydana gelen sadmenin, ciddi beyin sorunlarına yol açabildiği bildirildi. 
     Amerikan Ulusal Bilim Akademisi'ne bağlı bir enstitü tarafından yapılan araştırmada, çocukları eğiten koçların sadmeyle ilgili köklü bilgilere sahip olmaları gerektiği kaydedildi. 
     Sert bir topa kafa vurduktan sonra beyin sarsıntısı geçiren çocukların çoğu zaman ''kendilerini iyi hissettiklerini'' belirterek yalan söylediklerine işaret eden uzmanlar, bilgisi olan koçun tehlikeyi zamanında fark edebileceğini kaydetti. 
     Futbol topunun kafada meydana getirebileceği hasarla ilgili olarak geniş bir araştırmanın sürdüğünü açıklayan uzmanlar, araştırma bittiğinde konuyla ilgili olarak daha net görüşlerin ortaya çıkabileceğini belirtti. 
     Kafasına futbol topu darbesi yiyen çocuğun tekrar oyuna dönüp dönmemesini belirlemek için, bilincinin kontrol edilmesi gerektiği bildirildi. 
     Darbe yiyen çocuğa, oyunun durumu, nasıl darbe yediği gibi soruların yöneltilmesiyle, bilincinin yerinde olup olmadığı anlaşılabiliyor. 
     Bazen darbe yiyen çocukta bilinç kaybının birkaç saniye sürebildiğine dikkati çeken araştırmacılar, durumun fark edilmesi halinde hakemin oyunu durdurması gerektiğini belirtiyor. 
     Uzmanlar, hakemlerin de beyin sadmesiyle ilgili olarak bilgilendirilmesi gerektiğine işaret ediyor. 
     Kafada meydana gelen sadmeden kaynaklanan rahatsızlıkların, farklılıklar gösterdiği, baş ağrısı, yolunu şaşırma, hafıza kaybı ve bilinci yitirme olarak ortaya çıkabildiği kaydedildi. 
     Beyin sarsıntısı geçiren her çocuğun aynı belirtileri göstermediği, bazen belirtilerin günlerce sonra ortaya çıkabildiği kaydediliyor. 
     Uzmanlar, 10 yaşın altındaki çocuklara toptan kafalarını sakınmalarını salık verirken, sadme geçiren çocuklara zamanında tıbbi müdahale yapılması gerektiğini belirtiyor. 
     Sadme geçirmiş çocukların tekrar kazaya uğrayabileceklerinin göz önüne alınması ve bu gruba giren çocukların yakından izlenmesi gerektiği belirtildi. 
     Çocuklarda beyin gelişmesi sürdüğü için, kafaya gelen darbenin çocukları büyüklerden daha fazla etkilediği biliniyor. 
     





</TEXT>
</DOC>
