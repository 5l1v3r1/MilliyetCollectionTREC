<DOC>
<DOCNO> 74076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/22/son/sontur16.html </URL>
<DATE> 2002/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz "IMF bize işçi atın demiyor" 
</HEADLINE>
<TEXT>

     Devlet Bakanı Mustafa Yılmaz, Köy Hizmetleri'nden her yıl emekliliği gelen işçilerin kendi istekleri doğrultusunda emekli olduklarını belirterek, ''IMF bize işçi atın demiyor. Bu konuda mecburiyet koyması söz konusu değil'' dedi. 
     Yılmaz, Köy Hizmetleri İl Müdürlüğü'nde incelemelerde bulunmak için geldiği Kırıkkale'de, Valilik'te gazetecilerin sorularını yanıtladı. Yılmaz, basın mensuplarının, Kemal Derviş'in ekonomik krizin bittiği yönündeki açıklamalarını sorması üzerine, şöyle konuştu 
     ''Bunun cevabını tabiki Kemal Derviş verecek. Ben bir köylü çocuğu olarak Köy Hizmetleri'nden sorumlu Devlet Bakanı'yım. Ben daha çok köy yollarından, köyün harman yerinden anlarım. Köydeki odalardan anlarım. 
     Ben fazla konuşmam, ekonomiden fazla bilgim olmadığı için konuşmayı uygun bulmuyorum. Kemal Derviş dışarıdan geldiği zaman krizin hangi alanlarda bittiğini açıklayacaktır. Ancak ben krizin halkın cephesinde bittiğine inanmıyorum. Bütün temennimiz ekonomik krizin bitmesinden yanadır. Vatandaşın ekonomisine, pazarına yansıdığı zaman ekonomik krizin bittiğine inanırım.'' Devlet Bakanı Yılmaz, milletvekillerinin maaşına yapılan zam konusundaki soruyu da, ''Milletvekillerinin maaşını vatandaşın eleştirmesi gayet doğaldır. Vatandaşın geçim sıkıntısı olmasa, mesele vatandaş da sıkıntı olduğu için eleştiriyor. Burada da haklılık payı var'' diye cevaplandırdı. 
     IMF'nin direktifleri doğrultusunda Köy Hizmetleri'nden işçi çıkarılıp çıkarılmayacağı yönündeki bir soruyu, Yılmaz şöyle cevaplandırdı 
     ''Köy Hizmetleri'nden her yıl emekliliği gelen işçilerimiz kendi istekleri doğrultusunda emekli oluyorlar. Basında bu konuda bazı yanlış haberler oluyor. Yaş haddi gelen işçilerimiz zaten emekli oluyorlar. Biz de her yıl 5-10 bin kişi emekli oluyor. IMF bize işçi atın demiyor. Bu konuda mecburiyet koyması söz konusu değil. Sadece bu konuda şu kadar işçi emekli olsun diyerek tavsiyede bulunuyor. Yani para aldığınız kurum bazı tavsiyelerde bulunur. Ben bunun istenilen rakamın zaten yaş haddi dolanlarla ve çalışma süresi bitenlerin emekli olması ile tamamlanacağını düşünüyorum. Zorla adam çıkartma, adam atma olmaması gerektiğine inanıyorum. Bu hükümet döneminde böyle bir şeyin olacağına da inanmıyorum.'' Devlet Bakanı Yılmaz, erken seçim konusundaki soruya ise ''Benim kanaatim, erken seçim bu hükümet bozulmadan olmaz'' yanıtını verdi. 
     






</TEXT>
</DOC>
