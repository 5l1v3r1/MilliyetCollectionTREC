<DOC>
<DOCNO> 74362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/24/son/soneko04.html </URL>
<DATE> 2002/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya otomotivinde beklentiler kötü... 
</HEADLINE>
<TEXT>

     Dünyada bu yıl motorlu araç satışlarının yüzde 2.5, otomobil satışlarının ise yüzde 3.4 azalacağı tahmin ediliyor. 
     Otomotiv Sanayii Derneği OSD bülteninde yer verilen Uluslararası Otomotiv Üreticileri Birliği'nin OICA satış tahminlerine göre, pazarın Avrupa Birliği AB ve ABD'de yüzde 5 oranında daralması, Güney Kore ve Çin'de ise satışların sırasıyla yüzde 5 ve yüzde 15 oranında artması bekleniyor. Japon pazarında ise bir değişiklik olacağı tahmin edilmiyor. 
     Dünya toplam otomobil satışlarının yüzde 3.4 oranında azalacağı öngörülürken, hafif ticari araç satışlarının global ekonomik krizden daha az etkileneceği ve pazardaki daralmanın yüzde 1.1 seviyesinde kalacağı bekleniyor. 2001 yılında önemli oranda düşen ağır kamyon satışlarının 2002'de Asya'daki gelişmeye bağlı olarak artması tahminler arasında yer alıyor. 
     Türkiye'ye ilişkin verilerde de bu yıl motorlu araç satışlarının yüzde 23.5 artışla 242 bine, otomobil satışlarının ise yüzde 22.1 artışla 160 bine çıkacağı tahmin ediliyor. 
     
     2001'deki durum 
     OICA'nın 2001 yılı verilerine göre, dünya motorlu araç üretimi yüzde 3.9 oranında azaldı. 2000 yılında toplam 58 milyon 59 bin olan motorlu araç üretimi, geçen yıl 55 milyon 770 bine düştü. 
     Geçen yıl toplam otomobil üretimi de yüzde 3.2 kayıpla, 40 milyon 935 binden, 39 milyon 8 bine geriledi. 
     Avrupa Birliği'nde üretim İngiltere'de yüzde 7, İtalya'da yüzde 9, ve İspanya'da yüzde 6'lık düşüşe bağlı olarak sadece yüzde 1 artış kaydetti. Türkiye'deki üretimdeki düşüş ise yüzde 37 seviyesinde gerçekleşti. 
     Güney Amerika'da ilk altı ayda üretimde bir artış gözlenmedi, Arjantin krizine bağlı olarak yıl bazında 2000 yılına göre bir değişme olmadı. Meksika'da üretim yüzde 4, ABD'de yüzde 11, Kanada'da yüzde 14 azaldı. Üretim Güney Kore'de yüzde 5, Japonya'da 4 düşerken, Çin ve Tayland'da ise arttı. 
     






</TEXT>
</DOC>
