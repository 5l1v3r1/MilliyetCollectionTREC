<DOC>
<DOCNO> 66963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/11/dunya/adun.html </URL>
<DATE> 2002/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İş takipçisi Blair 
</HEADLINE>
<TEXT>

İngiltere Başbakanı’nın Romanya’daki bir şirketin Hintli işadamı Mittal’a satılması için Bükreş’e mektup yazmasının ardından, işadamının İşçi Partisi’ne 125 bin sterlin bağışladığının ortaya çıkması ülkeyi karıştırdı 
     NEVSAL ELEVLİ Londra 

     İngiltere Başbakanı Tony Blair’in, Hintli bir işadamının Romanya’da özelleştirilen bir işletmeyi satın alabilmesi için İşçi Partisi’ne yardım karşılığında Bükreş nezdinde iş takipçiliği yaptığı ortaya çıktı. Blair, İngiltere’de yaşayan Hindistan vatandaşı çelik üreticisi Lakshmi Mittal için Romanya Başbakanı Adrian Nastase’ya mektup yazarak iş takibi yaptı. İngiltere Başbakanlığı da mektubu doğruladı. "Sunday Telegraph" gazetesinin haberine göre, Blair’in merkezi Londra’da bulunan LNM adlı firmanın 300 milyon sterlinlik yatırımı için Romanya Başbakanı’na yazdığı mektuptan üç gün sonra, söz konusu firma İşçi Partisi’ne 125 bin sterlin bağış yaptı. 
     
     Satarsanız AB’ye girersiniz 
     Blair 23 Temmuz 2001’de Romanya Başbakanı’na bu ülkenin özelleştirilen çelik şirketi Sidex ile ilgili mektup yazarak 27 bin çalışanı bulunan bu şirketin özelleştirilmesinin Romanya’nın Avrupa Birliği’ne girişinin önündeki engelleri temizleyeceğini ve şirketin LNM holding’e satılmasından mutluluk duyacağını belirtti. Bir İngiliz şirketinin Romanya’da böyle bir iş ve yatırıma yönelmesinden de ayrı bir mutluluk duyduğunu belirten Blair’in, Romanya Başbakanı’na, AB üyeliğine giden yolda kuvvetli bir destek vaat ettiği de bildirildi. 
     
     İki günde sözleşme 
     Gazete, mektubun yollanmasından sadece iki gün sonra Romanya Başbakanı Adrian Nastase’nin Mittal’a ait LNM Holding ile sözleşme taslağı hazırlandığına dair açıklama yaptığına da dikkat çekti. Bunun üzerine Mittal’ın İşçi Partisi’ne 26 Temmuz 2001’de 125 bin sterlin bağışladığını da belirten Sunday Telegraph, aynı şirketin 1997 yılında da partiye 5 bin sterlinin üzerinde olduğu bilinen bir bağışta bulunduğunu hatırlattı. 
     
     Başbakanlık da doğruladı 
     Haber üzerine bir açıklama yapan Downing Sokağı’ndaki Başbakanlık sözcülüğü de Romanya Başbakanı’na böyle bir mektubun gönderildiğini doğruladı. Sözcü, "ancak özelleştirmeyle ilgili anlaşma bu mektubun öncesinde zaten bağlanmıştı" diyerek, Blair’in mektubunun anlaşmada bir etkisi olmadığını, özetle Başbakan’ın iş takibi yapmadığını savunmaya çalıştı. Sözcü, Blair’in mektubunun içeriğini ise açıklayamayacağını bildirdi. 
     Dünyanın en zenginleri arasında bulunan Mittal, 2.2 milyar sterlinlik kişisel servetiyle İngiltere’deki en zengin Asyalı konumunda. 
     
Londra’ya hayrı yok ama...      1995’te Londra’ya yerleşen Hindistanlı işadamı Mittal’in dünya çapında 125 bin çalışanı olmasına rağmen bunların sadece yaklaşık 100’ü işadamının İngiltere’deki kuruluşlarında görev yapıyor. Şirketleri, vergi cenneti deniz aşırı ülkelerde merkezlenen Mittal, bu sayede İngiltere’ye vergi ödememekle de suçlanıyor. 
     



 DÜNYA 











</TEXT>
</DOC>
