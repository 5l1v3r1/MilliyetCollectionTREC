<DOC>
<DOCNO> 93715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/04/son/sonspo09.html </URL>
<DATE> 2002/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın Örs ''Çıtayı daha da yükselteceğiz'' 
</HEADLINE>
<TEXT>

     14. Dünya Erkekler Basketbol Şampiyonası'na katılacak A Milli Takım'ın teknik heyeti ve oyuncularının bir bölümü sağlık kontrolünden geçti. 
     International Hospital'da gerçekleştirilen sağlık kontrolünde A Milli Takım Menajeri Doğan Hakyemez, yardımcısı Barbaros Akkaş, başantrenör Aydın Örs ve yardımcısı Çetin Yılmaz ile oyuncular Ufuk Sarıca, Fatih Solak, Ender Arslan, Hakan Köseoğlu ve Tutku Açık bir dizi teste tabi tutuldu. Diğer oyuncuların da gruplar halinde kontrollere tabi tutulacağı öğrenildi. 
     Öte yandan A Milli Basketbol Takımı Başantrenörü Aydın Örs kontroller sırasında, 32. Avrupa Basketbol Şampiyonası'nda elde ettikleri ikincilikle çıtayı daha da yükselttiklerini belirterek, ''Dünya Şampiyonası'nda da buna göre mücadele edeceğiz'' dedi. 
     Avrupa ikincisi A Milli Erkek Basketbol Takımı, ABD'nin Indianapolis kentinde 29 Ağustos-8 Eylül tarihleri arasında gerçekleştirilecek 14. Dünya Şampiyonası'nda, B Grubu'nda Brezilya, Porto Riko ve Lübnan ile mücadele edecek. 
     





</TEXT>
</DOC>
