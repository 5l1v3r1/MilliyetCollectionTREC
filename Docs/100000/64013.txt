<DOC>
<DOCNO> 64013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/24/son/sontur07.html </URL>
<DATE> 2002/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Hatalarımın ekonomiye maliyeti olmadı" 
</HEADLINE>
<TEXT>

     Devlet Bakanı Kemal Derviş, Türkiye'nin krizleri aşma yolunda önemle mesafe katettiğini bildirdi. 
     Derviş, SP Ankara Milletvekili Zeki Çelik'in soru önergesini yanıtlarken, Türkiye'nin artık geçmiş krizleri aşma yolunda önemli mesafeler katettiğini, uygulanan program sonucunda da artık bir daha krize girme riskinin tamamıyla bertaraf edilmiş olacağını kaydetti. 
     Bakan Derviş, Kasım 2000 ve Şubat 2001 krizlerinden sonra yeni bir ekonomik programın uygulamaya konulduğunu, 2001 Mart ayından itibaren de geçmişteki temel sorunların kökenine inilmeye başlandığını hatırlattı. 
     Programın Nisan ayında açıklandığını, Mayıs ayında da dış finansman sağlandığını ifade eden Derviş, ''Daha sonra hem kararlılıkla uygulanan disiplinli maliye ve para politikalarının hem de yapısal reformlara ilişkin olarak TBMM'nin yoğun mesaisi ile oluşturulmaya başlanan yasal altyapının da etkisiyle önemli aşamalar kaydedilmiştir'' dedi. 
     Derviş, ekonomik sıkıntıların aşılması yolunda ilk sinyallerin Haziran başlarında gelmeye başladığını ancak ilerleyen dönemde yaşanan bazı siyasi tartışmalar nedeniyle oluşturulmakta olan güven ikliminde biraz gecikme olduğunu belirtti. 
     
     11 Eylül'ün etkisi 
     Ekonomide Temmuz sonlarından itibaren yeniden iyileşme emarelerinin arttığını ancak bu kez de 11 Eylül olaylarının dünya genelinde yaşanan etkisinin Türkiye'ye de yansıdığını kaydeden Derviş, şöyle devam etti 
     ''Türkiye, 11 Eylül olayları döneminde hem gerekli para politikalarını devreye sokmuş hem de disiplinli maliye politikaları ve yapısal reformlar konusundaki kararlılığından ödün vermemiştir. Geçen sürede ve 2002 yılından itibaren gelecek döneme ilişkin olarak program uygulaması konusundaki kararlılığın sürmesi de iç ve dış camiada Türkiye'ye yönelik güveni artırmıştır. Bunun sonucunda da Türkiye 11 Eylül olaylarının neden olacağı finansman açığını kapatmak üzere, IMF başta olmak üzere uluslararası mali kuruluşlardan ve mali piyasalardan çok büyük miktarlarda ek kaynak sağlama imkanına kavuşmuştur.'' 
     
     Serbest kur rejimi 
     Devlet Bakanı Derviş, uygulanan serbest kur rejiminin, hem dış şoklara karşı esneklik hem de ihracat açısından rekabet gücü sağladığını belirterek, şunları kaydetti 
     ''Türkiye'de, geçmiş krizlerden de ders çıkararak, bankacılık başta olmak üzere kararlılıkla uygulanmakta olan yapısal reformlar, geleceğe daha güvenle bakmamıza imkan yaratmaktadır. Türkiye, izlediği kararlı maliye politikaları sonucunda ekonomik daralma ortamında bile sağladığı yüksek faiz dışı fazla ve ödemelerinin altındaki düzeyde gerçekleşen yeni borçlanmalarıyla hem iç hem de dış piyasalara borcunu rahatça çevirebileceği mesajını verebilmektedir. IMF başta olmak üzere dış mali camiadan sağlanan çok önemli düzeylerdeki ek mali destekler de program uygulamasındaki bu kararlılıkların sonucudur.'' 11 Eylül olaylarının da olumsuz etkisiyle, pek çok dünya 
     ekonomisinin 2002 yılında ciddi ekonomik durgunluk riski ile karşı karşıya bulunmasına rağmen, Türkiye'nin, 2002 yılında, yeniden ''sürdürülebilir büyüme'' sürecine girmeye hazırlandığını bildirdi. Derviş, şöyle devam etti ''Bu konuda dışarıda Türkiye'ye olan inancın, yakın geçmişten itibaren artık iç piyasalarda ve kamuoyunda da yerleşmeye başladığını görmek umut vericidir. Türkiye artık geçmiş krizleri aşma yolunda önemli mesafe katetmiştir. Program sonucunda da artık bir daha krize girme riskini tamamıyla bertaraf etmiş olacaktır. Bunun sonucunda nihai hedef de sürdürülebilir büyüme ve refah toplumuna ulaşmak olacaktır.'' 
     
     Hatalarımın maliyeti yok 
     Devlet Bakanı Derviş, ilkbahar aylarında yaptığı ''Yaza kadar bu işin düzelebileceği'' yolundaki ifadeler ile siyasi anlam taşıyabilecek bazı sözleri sarf etmesini ''hata'' olarak değerlendirdiğini ve bu konularda özeleştiride bulunduğunu hatırlattı. 
     Derviş, ''İnsani nitelik taşıyan, ancak yoruma ve bakış açısına göre farklı olarak değerlendirilebilecek sözkonusu hatalarımın ekonomiye herhangi bir maliyeti olmamıştır'' görüşünü dile getirdi. 
     






</TEXT>
</DOC>
