<DOC>
<DOCNO> 76302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/siyaset/siy02.html </URL>
<DATE> 2002/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İran’ın terörden aklanma fırsatı 
</HEADLINE>
<TEXT>

Türkiye, PKK Başkanlık Konseyi lideri Cemil Bayık, 2 koruması ve Halil Ataç’ı, gözaltına alan İran’dan istediğini açıkladı. Ancak İran, "Bunlar hayal ürünü" karşılığını verdi 
     ANKARA Milliyet 

     Türkiye, terör örgütü PKK’nın Başkanlık Konseyi Lideri "Cuma" kod adlı Cemil Bayık, 2 koruması ve Halil Ataç’ın İran’da "gözlem altına" alındığını ve iadesinin istendiğini bildirdi. Ancak İran, sürpriz bir çıkış yaparak, bu konudaki haberlerin "hayal ürünü ve asılsız" olduğunu açıkladı. 
     MGK Genel Sekreteri Orgeneral Tuncer Kılınç’ın "İran’la yakınlaşalım", İran Büyükelçisi Muhammed Lavasani’nin de, "Komutanlarla uzun süredir görüşüyorum. PKK teröristtir" açıklamalarının yankıları sürerken, Türkiye, askeri - diplomatik bir atakla, İran’a giriş yapan Bayık’ın tutuklanıp iade edilmesini istedi. 
     Türkiye’nin Tahran Büyükelçisi Selahattin Alpar, cumartesi günü İran Dışişleri Bakanlığı’na giderek, Bayık ve beraberindekilerin İran’a giriş yaptığı istihbaratını aktarırken, derhal tutuklanarak Türkiye’ye iade edilmesini istediğini de dün basına açıkladı. 
     
     Büyükelçi umutlu 
     Bayık’ın tutuklanıp tutuklanmadığını bilmediğini dile getiren, ancak resmi girişimde bulunduklarını kaydeden Alpar, "İran tarafının, fazla uzatmadan bir cevap vermesi gerektiğini" söyledi. "O cevabı bekliyoruz. Makul bir süre içinde tekrar temasa geçilecek, ama sanırım ona gerek kalmayacak. İran ile ilişkilerde bu konularda son dönemde büyük gelişmeler oldu" diye konuştu. 
     Türk istihbarat birimleri de, Alpar’ın girişimleri sonucu, İran’ın Bayık ve beraberindekileri "gözlem altına aldığı" bilgisine ulaşınca, Ankara’da, Bayık’ın iadesi için hazırlıklar başlatıldı. 
     Türkiye’nin Tahran Büyükelçisi Selahattin Alpar’ın bu sözlerine karşın dün akşam saatlerinde "Yalanlama" başlığıyla bir açıklama yapan İran Büyükelçiliği ise, Bayık’ın ismini vermeden, "Söz konusu hususlarda TC veya İran makamlarından hiçbir resmi haber ve bilgi verilmemiştir. Bu hususlar bizce medyanın bir hayal ürünü olup asılsız ve temelsizdir" dedi. 
     Büyükelçiliğin "soru işaretleri uyandıran" açıklaması Ankara’da, "İç kamuoyunu rahatlatma ve Bayık’ı iade etmemeye gerekçe yaratma çabası" olarak değerlendirildi. Kaynaklar, bu açıklamanın ardından, İran’ın Bayık ve PKK’lıları iade yerine sınır dışı etmesinin beklendiğini ifade etti. 
     
     Neden Bayık 
PKK’yı kuran 18 kişiden biri      Türkiye, PKK lideri Abdullah Öcalan’ın tutuklanmasının ardından, fiili lider konumuna geçtiği için Cemil Bayık’ın peşinde. PKK’yı kuran 18 kişi arasında yer alan ve son dönemde örgütün aldığı kararların birçoğunun mimarı olan Bayık, 1996’dan bu yana Kuzey Irak’taki kampların sorumluluğunu da yürütüyor. Öcalan sonrası dönemde PKK’nın en büyük kamplarından birisinin İran’da olduğu, örgütün bu ülkede hastanesi bile bulunduğu kamuoyuna yansımıştı. Böbrek hastası olduğu duyumu alınan Bayık’ın da bu ülkede tedavi olmak istediği bilgisi dile getirilmişti. Bayık’ın yakalanmasının örgüt içinde iktidar mücadelesi veren Osman Öcalan’ı çok üzmeyebileceği yorumları da öne sürülüyor. 
     
Genelkurmay uçak bekletiyor      ANKARA Milliyet 

     İran’ın PKK Başkanlık Konseyi lideri Cemil Bayık ve konsey üyesi Halil Ataç’ı gözaltına aldığı ve Türkiye’ye iade etme olasılığının yüksek olduğu yönündeki bilgiler üzerine, Genelkurmay Başkanlığı, yakalananların Türkiye’ye getirilmesi için hazırlıklarını tamamladı. 
     Genelkurmay Özel Kuvvetler Komutanlığı’na bağlı Bordo Bereliler’den oluşan özel timle, bu timi taşıyacak bir askeri uçağın Etimesgut Askeri Havaalanı’nda hazır bekletildiği öğrenildi. İran hükümetinin "İade ediyoruz, gelin alın" demesi durumunda, hazır bekletilen uçak hemen bölgeye en yakın İran havalaanına hareket edecek, Bayık ve beraberindekileri teslim alarak Türkiye’ye dönecek. 
     İran’ın Bayık’ı Türkiye’ye iade yerine sınır dışı etmesi durumunda da, aynı tim, PKK’lıların bırakılacağı bölgeye sınır ötesi operasyon yapabilecek. 
     Abdullah Öcalan’ın Kenya’dan getirildiği Safari Operasyonu’nda da Bordo Bereliler ve MİT mensupları görev aldı. Özel timler, Safari Operasyonu’nda Türkiye’de uzun mesafe uçacak uçak olmadığı için Cavit Çağlar’ın özel jetini kullandı. Öcalan, Kenya’dan İstanbul’a, operasyon için özel boyanan bu jetle getirildi. 
     



 SİYASET 










</TEXT>
</DOC>
