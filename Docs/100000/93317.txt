<DOC>
<DOCNO> 93317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/02/son/sonspo04.html </URL>
<DATE> 2002/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kulüplerin tercihi yerli teknik adam... 
</HEADLINE>
<TEXT>

     Birinci Süper Futbol Ligi'nde 2002-2003 sezonunda mücadele edecek kulüpler, teknik direktör 
     tercihlerini yerli teknik adamlardan yana kullanıyor. 
     Ligde yer alan 18 kulüpten 11'i, yerli teknik direktörle sezona başlayacak. 5 kulüp yabancı çalıştırıcıyla sözleşme yaparken, Gaziantepspor ve Altay'da ise henüz takımların başında bir teknik adam yok. 
     Yerli teknik adamı tercih eden kulüplerin başında, geçen sezonun şampiyonu Galatasaray geliyor. Sarı-kırmızılılar, takımı 4 yıl üst üste şampiyon yapan Fatih Terim'i 2 yıl aradan sonra yeniden teknik direktörlük görevine getirirken, geçen sezon yabancı hoca çalıştıran Trabzonspor da gelecek sezon yerli antrenörle yoluna devam edecek. 
     Birinci Süper Futbol Ligi'nde yerli teknik adamların görev yapacağı kulüpler şunlar 
     Galatasaray Fatih Terim , Trabzonspor Samet Aybaba , Gençlerbirliği Ersun Yanal , Denizlispor Rıza Çalımbay , Göztepe Ali Osman Renklibay , İstanbulspor Aykut Kocaman , Diyarbakırspor Hüseyin Kalpar , Kocaelispor Hikmet Karaman , Malatyaspor Ziya Doğan , Adanaspor Bahri Kaya , Elazığspor Giray Bulak . 
     Tercihini yabancı çalıştırıcıdan yana kullanan kulüpler ise şunlar 
     Fenerbahçe Werner Lorant , Beşiktaş Mircea Lucescu , Ankaragücü Mihai Stoichita , Samsunspor Giorgio Jovanovski , Bursaspor Nejat Biyediç . 
     Birinci Süper Futbol Ligi'nde teknik direktör arayışlarını sürdüren 2 takımdan Gaziantepspor, 17. Dünya Kupası finallerinde çeyrek finale çıkmayı başaran Senegal'in Fransız teknik direktörü Bruno Metsu'yu takımın başına getirmek için uğraşıyor. 
     A Milli Futbol Takımı'na yenilerek kupaya veda eden Senegal'in sergilediği performasla adı ön plana çıkan Metsu'nun, Gaziantepspor ile daha önce yaptığı görüşmelerde prensipte anlaştığı, yarın Türkiye'ye gelerek Gaziantepsporlu yöneticilerle masaya oturacağı bildirildi. 
     Birinci Süper Futbol Ligi'ne bu sezon yükselen Altay da teknik direktör sorununu henüz çözemeyen bir başka kulüp. Yönetim sorunu yaşayan, 5 Temmuz'da genel kurulunu yapacak olan İzmir kulübü, antrenör sorununun çözümünü kongre sonrasına bıraktı. Takımı lige çıkaran ve sözleşmesi sona eren teknik adam Reha Kapsal ile yeniden anlaşma yapmayınca, kampa giren takımı kaptan Tahir çalıştırıyor. 
     Siyah-beyazlıların antrenör tercihini yerli bir teknik direktörden yana kullanması bekleniyor. 
     Birinci Süper Futbol Ligi'nde 2001-2002 sezonunun sonu itibariyle, 11 kulüpte yerli, 7 kulüpte de yabancı teknik direktör görev yaptı. 
     Galatasaray, Fenerbahçe, Beşiktaş, Trabzonspor, Samsunspor, Bursaspor ve küme düşen Çaykur Rizespor, sezonu yabancı teknik adamla tamamladı. Bu kulüplerden Fenerbahçe, Bursaspor ve Samsunspor yeni sezonu aynı teknik adamlarla sürdürecek. 
     





</TEXT>
</DOC>
