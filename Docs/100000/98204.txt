<DOC>
<DOCNO> 98204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/26/son/sonspo11.html </URL>
<DATE> 2002/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Nouma'nın hastalığı tekrar ederse sözleşmesi fesh olacak 
</HEADLINE>
<TEXT>

     Beşiktaş Kulübü İletişim Komitesi Başkanı Mete Düren, transferi için görüşmeleri sürdürdükleri Fransız futbolcu Pascal Nouma ile yapacakları sözleşmede, futbolcunun hastalığının nüksetmesi halinde anlaşmayı tek taraflı feshetme maddesinin bulunduğunu söyledi. 
     Mete Düren, BJK Nevzat Demir Tesisleri'nin açılışından sonra basın mensuplarının sorularını yanıtlayarak, Nouma'nın transferi konusunda şunları söyledi 
     ''Bu futbolcuyla aramızda çok ufak pürüzler kaldı. Yöneticimiz Kıvanç Oktay, Nouma ve ailesiyle görüşmelerini sürdürüyor. Bu transferin bitmemesi için bir neden yok. Ancak, imza atılmadan da birşey söylemek erken. Galatasaray'ın da Nouma'nın transferi için uğraş verdiğini biliyoruz.'' Siyah-beyazlı takımın kamp çalışmaları hakkında da bilgi veren Düren, şöyle konuştu 
     ''Takım ideal kadrosuyla çalışmadığı için eksiklerimizi tam olarak göremedik. Zaten kamp dönemi eksikleri görmek ve gidermeye çalışmak için yapılıyor. Ancak biz bunu gerçekleştiremedik. İstanbul'da yapılacak çalışmalarda gördüğümüz eksiklere göre transfer yapacağız. Bunun için 31 Ağustos'a kadar vaktimiz var.'' Capone'nin transferinin gerçekleşmemesine de değinen Düren, sağ kanattaki açığı Ankaragücü'nden Niyazi'yi transfer ederek giderdiklerini söyledi. 
     Üç büyük kulübün basketbol ve voleybol liglerinden çekilme girişimleriyle ilgili de açıklamalarda bulunan Düren, vergi muafiyeti istediklerini söyledi. 
     Kulüplerin, devletin yerine sportif hizmetler verdiğini belirten Düren, şöyle konuştu 
     ''Bizim amatör şubelerle ilgili geçen sezonki kararlılığımız sürüyor. Yerli kadrolarla mücadele edeceğimizi söyledik ve geçen yıl sezon bunu gerçekleştirdik. Ancak diğer kulüpler bazı kaygılar nedeniyle bütçelerini aşıp, yabancı transferi yaptılar. Şimdi ortak noktada buluştuk. Büyük yatırım yapan kulüplere devletin destek vermesi gerekiyor. Para istemiyoruz. Bu vergi muafiyeti şeklinde olabilir. Bu konuda olumlu düzenlemeler bekliyoruz.'' Mete Düren, Beşiktaş Kulübü'nün kuruluşunun 100. yılına girmeye hazırlandığı sırada çok güzel tesislere kavuştuğunu vurgulayarak, konuşmasını şöyle tamamladı 
     ''Böyle tesislere, yönetici olduğum sırada sahip olmak gurur verici. Ayrıca devletin en yüksek makamında bulunan Cumhurbaşkanımız Sayın Sezer'in de açılışa gelmiş olması bize ayrı bir gurur verdi. Tesislerin yapımında katkısı olan Nevzat Demir'e teşekkür ediyoruz. Kendisi, Beşiktaş tarihinin en büyük maddi desteğini verdi.'' 
     





</TEXT>
</DOC>
