<DOC>
<DOCNO> 52131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/13/son/sontur17.html </URL>
<DATE> 2001/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayram Meral "IMF ülkenin yarısını istese verecekler" 
</HEADLINE>
<TEXT>

     Türk-İş Genel Başkanı Bayram Meral, ülkede, işsizliğin, hayat pahalılığının arttığını, ülkeyi yönetenlerin halkın değil IMF'nin taleplerini uygulamaya çalıştığını belirterek, ''IMF, Türkiye'nin yarısını istiyorum dese korkarım evet 
     diyecekler'' dedi. 
     Türk-İş Başkanı Meral, Köy Hizmetleri Burdur İl Müdürlüğü Sosyal Tesisleri'nde Köy Hizmetleri, DSİ ve Karayolları İl Müdürlüğü ile Şeker Fabrikası'nda çalışan işçilere hitap etti. Meral, Köy Hizmetleri Genel Müdürlüğü'nün tasfiyesiyle, tüm kamu kurumlarının da aynı duruma getirileceğini belirterek, şunları söyledi 
     ''Köy Hizmetleri'nin ne iş yaptığından haberi olmayanlar, Köy Hizmetleri hakkında ahkam kesiyor. Artık, Köy Hizmetleri, DSİ, Karayolları diye bir şey kalmayacak. Bütün çalışanların sorunları öyle bir hale geldi ki, sorunlarını ya bir kalemde yazıyorsunuz, ya da bir kalemde çiziyorsunuz. Türkiye'de işsizlik had safhada, yoksulluk her geçen gün artıyor.'' Ülkede yaşanan krizlerin nedeninin çalışanlar olmadığını savunan Meral, kamu kuruluşlarının özelleştirilmesini yapan Özelleştirme İdaresi Başkanlığı'nın da bir KİT haline geldiğini ve çalışanlarına maaş bile veremediğini öne sürdü. 
     Meral şöyle devam etti 
     ''Krizin nedeni, vergisini vermeyen, işçisini sigorta bile yapmadan üç kuruşa çalıştıran kesimlerdir. Bizi kandırarak, işsize iş, ücretlere zam gibi vaatlerde bulunanlar, işçiyi basamak yapıp meclise geldi. Ülkeyi krize soktular. Biz hep fedakarlık yaptık. Bugün yine bizden fedakarlık isteniyor. Eğer yapacağımız fedakarlık, işçiye, köylüye yansıtılacaksa yine buna hazırız. Ancak, bizim hakkımızı kim hortumcuya, bankacıya yedirdiyse, hangi parti, hangi şahıs olursa olsun onlarla sonuna kadar uğraşacağız.'' Özelleştirme politikasının iflas ettiğini belirten Meral, IMF'nin isteği doğrultusunda, Türk köylüsünün, çiftçisinin yok edilmeye çalışıldığını öne sürdü. 
     Devletin küçültme politikalarını da eleştiren Türk-İş Genel Başkanı Bayram Meral, bu uygulamaların, ülkenin içinde yaşadığı krizi daha da derinleştireceğini öne sürdü. 
     Meral, ''IMF ne isterse, o yapılmaya çalışılıyor. IMF, ülkede bir tek çivi çaktırmıyor. Kurtuluş Savaşı'nda denize döktüğümüz ülkeler şimdi IMF aracılığıyla ülkeyi ele geçirmeye çalışıyor. IMF, Türkiye'nin yarısını istiyorum dese korkarım evet diyecekler'' dedi. 
     






</TEXT>
</DOC>
