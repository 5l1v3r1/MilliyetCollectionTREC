<DOC>
<DOCNO> 54244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/27/ekonomi/eko01.html </URL>
<DATE> 2001/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
KARTLA GELEN BAYRAM 
</HEADLINE>
<TEXT>

Hafta sonu indirimlerinde Şişli’de 17 trilyon, Carousel’de 4 trilyon, Bursa Zafer Plaza’da 2 trilyonluk satış yapıldı. Advantage kartla yapılan alışverişlerde 7.5 trilyon lira ile rekor kırıldı 
     AYFER YILDIZ 

     Şişli Belediyesi’nin başlattığı, İstanbul ve Bursa’daki büyük alışveriş merkezleri ile Ankara’daki mağazaların katıldığı haftasonu indirimli satışlarında ciro rekorları kırıldı. 
     İstanbul Şişli Belediyesi sınırları içinde bulunan mağazalar iki günde 17 trilyonluk satış yaparken, Carousel Alışveriş Merkezi’nde 4 trilyon, Bursa’da kurulu Zafer Plaza’da yaklaşık 2 trilyon 250 milyar lira toplam ciro elde edildi. Ankara Ticaret Odası’nın ATO öncülüğünde başlatılan ve 200 mağazanın katıldığı Ankara’daki hafta sonu indiriminde de satışlarda dört kata varan artış oldu. 
     
Yılın ikinci rekoru      ATO Başkanı Sinan Aygün, indirim yapan mağazalardan 100’ünü ziyaret ettiğini belirterek, "Satışlarını geçen haftaya göre, dört kat, iki kat, yüzde 50 artıran mağaza var. Satışlardan hepsi memnun kaldı" dedi. 24 - 25 Kasım’daki iki günlük hafta sonu indirimlerinde, Advantage karta üye kuruluşlarda da 34 bin kişiye toplam 7.5 trilyonluk satış gerçekleştirildi. Bu miktar, 16 Haziran’daki Babalar Günü’nden sonra bu yıl içinde elde edilen en yüksek alışveriş tutarı oldu. 
     
Yüzde 100 artış      Benkar Genel Müdürü Levent Ersalman, sadece Akmerkez’deki Advantage karta üye kuruluşlarda 1.5 trilyona yakın ciro elde edildiğini söyledi. Ersalman, tüm Advantage üye kuruluşlarında ise cumartesi günü yüzde 50, pazar günü yüzde 100’lük satış artışı gerçekleştiğini belirtti. Önceki haftalarla karşılaştırıldığında daha çok kişinin daha fazla tutarda alışveriş yaptığını belirten Ersalman, düzenlenen kampanyaların yanı sıra, ülke genelinde yaşanan iyimser hava ve dolardaki düşüşle birlikte piyasalarda canlanma başladığını kaydetti. 
     Benkar’dan derlenen bilgilere göre, 24 - 25 Kasım tarihlerinde yapılan yüzde 50’ye varan indirimler ve altıya ulaşan taksit sayesinde, sadece Advantage kartla yapılan alışverişlerde, diğer günlere oranlar Akmerkez’de yüzde 400, Carousel’de yüzde 300, Bursa Zafer Plaza’da ise yüzde 900’lük artış görüldü. 
     

</TEXT>
</DOC>
