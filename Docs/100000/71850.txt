<DOC>
<DOCNO> 71850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/10/son/sontur08.html </URL>
<DATE> 2002/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "Apo'nun yakalanmasının şartlara bağlandığı ortaya çıktı" 
</HEADLINE>
<TEXT>

     DYP Genel Başkanı Tansu Çiller, bu sonbahar olmazsa gelecek bahar aylarında Türkiye'nin mutlaka seçime gideceğini söyledi. 
     Çiller, sabah uçakla geldiği Adana'dan, bazı toplantılar ve partiye katılım törenine katılmak üzere karayolu ile İçel'e geçti. 
     Çiller, DYP İçel İl Başkanlığı'nda partililere hitaben yaptığı konuşmada, Türkiye'nin son 4-5 yılda çok ciddi bir daralma yaşadığını, sıkıntılar ve krizler ülkesi haline geldiğini belirtti. 
     ANAP ve DSP'nin 1997 yılında hükümette olduğunu, ilk krizin ise 1998 yılında yaşandığını belirten Çiller, ekonominin iyiye gitmediğini 
     her platformda dile getirmelerine karşın 1999'da yapılan seçimlerde, terör örgütü PKK'nın elebaşının yakalanmasının yarattığı rüzgarla koalisyon partilerinin hükümete geldiğini iddia etti. Çiller, ''Ama şimdi terörist başının yakalanmasının bir takım şartlara bağlandığı ortaya çıktı'' dedi. Hükümetin ülkeyi iyi idare edemediğini savunan Çiller, enflasyonun yüzde 90'ları aştığını, murakıp raporları aylarca bekletilerek bütün bankaların içinin boşaltıldığını, bu yolla milletinin 30-40 milyar dolarının bu bankalara gittiğini öne sürerek, şöyle devam etti ''Borç aldığı günlerde Türkiye'yi yüzde 10 küçülten bir beceriksiz hükümet, vergi yasası, finans kesimini yaz-boz tahtasına döndürdü. Olmayacak demelerine rağmen devalüasyon oldu. Ama ardından ihracat artışı, büyüme gelmedi. 2002 yılında da Türkiye dünyanın en hızlı küçülün ülkesi konumunda.'' İktidar partilerinde zafiyet gördüklerini ve sandığın yakında seçmenin önüne geleceğini öne süren Çiller, ''Sandık geliyor. Bu sonbahar olmazsa gelecek bahar Türkiye sandığa gidecek. Sandıktan güçlü bir DYP iktidarı çıkacak'' dedi. Çiller, DYP'de kongre sürecinin başladığını, tüm teşkilattan sandığı ortaya koymasını istediğini belirterek, üye yapma kampanyası başlattıklarını söyledi. Siyasi Partiler ve Seçim Yasası'nda değişikliklere gidilmesi görüşünü yineleyen Çiller, amaçlarının tercih sistemini getirmek olduğunu, diğer partiler buna yanaşmazsa isteyen partilere tercih sistemi uygulatmak için Meclis'te çok ciddi çalışma yaptıklarını kaydetti. Çiller, ''Millet, seçmen, taban söz sahibi olacaktır. Biz yanlışlıklarımızı da gördük. Onun için bunu istiyoruz'' dedi. 
     






</TEXT>
</DOC>
