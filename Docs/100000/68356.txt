<DOC>
<DOCNO> 68356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/19/ekonomi/eko03.html </URL>
<DATE> 2002/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Müdür bey, çorbaya tuz at 
</HEADLINE>
<TEXT>

Mutfaktayız’ adlı yeni eğitim sistemi, şirket çalışanlarına, yemek yaparak, hem takım ruhunu hem de kendini tanıma olanağını sağlıyor 
     EYLEM TÜRK 

     Şirketlere yönelik eğitimlerde artık kapalı ortamlarda monoton anlatımlar dönemi sona eriyor. 
     Şirketlere perakendecilik, satış, mağazacılık konularında danışmanlık ve eğitim hizmeti veren Furla Yönetim Danışmanlığı, yeni bir eğitim modeli geliştirdi. "Mutfaktayız" adlı bu sistem, şirket çalışanlarına, yemek yaparak, takım ruhunu ve kendini tanıma olanağı sağlıyor. Bu sistemde çalışanlar yemek yapıyor. Hem de gerçek mutfakta. 
     Furla’nın kurucu ortaklarından Semen Zihnioğlu, şirket içi eğitimlerin bir bir süre sonra tek düze hale gelmeye başladığını belirterek, "Konular ne kadar güncellense de yöntem değişmediği için eğitimlerden alınan verim düştü. Bu nedenle yepyeni bir eğitim modeli geliştirdik" dedi. "Mutfaktayız"ı diğerlerinden ayıran en belirgin özelliğin eğitim ve metodu ve eğitimin verildiği ortam olduğunu kaydeden Zihnioğlu, şöyle devam etti "Mutfaktayız eğitimleri alışıla geldiği şekliyle sınıflarda, toplantı odalarında değil, mutfakta veriliyor. Swissotel’in Eğitim Mutfağı’nı SEM bu amaçla kullanıyoruz. Şef Aşçı Mete Alpay ile birlikte yemek yapan ekipleri izliyor, bir yandan da kameraya kaydediyoruz." 
     
     Kameraya alınıyor 
     Yaklaşık dört saat süren takım çalışmasından sonra kaydedilen görüntülerin tüm ekiple birlikte izlendiğini söyleyen Zihnioğlu, bu görüntülerin danışman tarafından yorumlandığını, ekipte kimin yaratıcı çözümler getirdiği, kimin takım çalışmasına yatkın olduğu, kimin arkadaşlarına yardım ettiği, kimin nerede eksik kaldığı bu görüntülerle ortaya konduğunu belirtti. 
     Zihnioğlu, bu eğitim hizmetinin yeni verilmeye başlandığını ifade ederek, şu ana kadar iki şirkete bu yönde bir eğitim verdiklerini kaydetti. 
     
Başarılı ekip yaptığı yemekten belli olur      Eğitimdeki başarıyı yemeğin lezzetinin belirlediğini anlatan Zihnioğlu şöyle konuştu "Lezzet, başarılı bir takım çalışmasının gerçekleştirilip gerçekleştirilmediği, ekip ruhunun yakalanıp yakalanmadığını ortaya koyan en önemli kriterlerden birisi. Yemeğe tuz koyması gereken kişi doğru zamanda veya miktarda koymazsaya da ekip uyumu yoksa ortaya çıkan sonuç da kötü oluyor." Zihnioğlu, modelin, bireylerin becerilerini uygulamaya geçirirken yaşadıklarını mercek altına alabilecek bir ortam yarattığını söyledi. 
     
     



 EKONOMİ 
















</TEXT>
</DOC>
