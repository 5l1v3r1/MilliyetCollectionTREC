<DOC>
<DOCNO> 83139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/guncel/agun.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Küstah sergi’yi tarihe gömdüler 
</HEADLINE>
<TEXT>

Sınır Tanımayan Gazeteciler örgütünün Paris’te açtığı sergi İP taraftarlarınca kırmızıya boyanarak kapatıldı 
     MİNE G.KIRIKKANAT Paris 

     Türkiye İşçi Partisi’nin Fransa’daki taraftarları, Sınır Tanımayan Gazeteciler örgütünün Saint Lazare Garı’nda açtığı ve Genelkurmay Başkanı Hüseyin Kıvrıkoğlu’nun portresini "basın düşmanı" olarak ayaklar altına serdiği sergiyi, korsan bir gösteriyle "kapattı". 
     Dün sabah istasyona toplanan İşçi Partililer, önce merkez komite üyesi ve yurtdışı temsilcisi Ali Çelik’in sergiyi kınayan konuşmasını dinledi, ardından zemine sergilenen 38 devlet başkanından başta Kıvrıkoğlu’nunki olmak üzere parti tarafından "basın düşmanı" bulunmayanların fotoğrafları tümüyle kırmızıya boyanarak kapatıldı. İzinsiz gösterinin sonuna yetişen polis, boya yapan İP’lilerin üçünü gözaltına aldı. 11 Mayıs’a kadar süreceği açıklanan sergi, böylece "otomatikman" bitmiş oluyor. 
     İşçi Partisi’nce yapılan açıklamada, Sınır Tanımayan Gazeteciler örgütünün gazetecilerin özgürlüklerinden çok Avrupa ve Amerikan emperyalizminin çıkarlarını savunduğu, "basın düşmanı" ilan edilen ülke sorumlularının hemen hepsinin başta sosyalist ülkeler, ulusal bağımsızlıklarını savunanlar arasından seçildiğine ve hedef alındıklarına dikkat çekildi. Kıvrıkoğlu’nun "Kemalist Devrim çizgisindeki 28 Şubat kararları" nedeniyle hedef alındığı ileri sürüldü. 
     
Eylemi gülünç buldular      Sınır Tanımayan Gazeteciler Örgütü Genel Sekreteri Robert Menard ise İşçi Partisi’nden bir grubun bugün Saint Lazare garında yaptığı protesto gösterisinin gülünç olduğunu ileri sürdü. Türk gazetecilerin sorularını yanıtlayan Menard, tren garındaki serginin bitiş tarihine kadar kalacağını ve örgütten bir heyetin, gara giderek İP taraftarlarının boyayla kapattığı resimleri temizleyeceğini söyledi. 
     Menard, özellikle bir siyasi partinin bu tür bir müdahalede bulunmasının kabul edilemez olduğunu belirtti ve "Türkiye AB’ye girmek istiyorsa, eleştirileri kabul etmek zorunda" diye konuştu. 
     
Biz de Cezayir köşesi açalım      TBMM Dışişleri Komisyonu Başkanı Kamran İnan, Türkiye’nin yıllardır kendisine karşı yapılan yayınlar konusunda hep savunmada kaldığını belirterek, son olarak Fransa’da ortaya çıkan "münasebetsizliğe" aynen karşılık verilmesi gerektiğini söyledi. İnan, "Onlar yapıyorsa biz de yapalım. Biz de bir Cezayir köşesi açalım" dedi. Avrupa Sınırötesi Televizyon Sözleşmesi’ni değiştiren protokolün görüşülmesi sırasında söz alan İnan, bazı Avrupa ülkelerinde yabancıların televizyon kanalı satın alabileceklerine ilişkin haberlerin rahatsız edici olduğunu söyledi. 
     
Fransa bu ayıptan kurtulsun      Başbakan Bülent Ecevit, Genelkurmay Başkanı Orgeneral Hüseyin Kıvrıkoğlu’nun resminin, Fransa’nın başkenti Paris’teki bir metro istasyonunda ayaklar altına serilmesini "Çirkin bir davranış" olarak nitelendirdi. Rahatsızlığı nedeniyle evinde dinlenen ve Başbakanlık Basın Merkezi aracılığıyla bir açıklama yapan Ecevit şunları kaydetti "Genelkurmay Başkanımız’a ve tüm ulusumuza yapılan saygısızlık, son derece çirkin bir davranıştır. Fransız hükümetinin, kendi ülkesini bu ayıptan zaman yitirmeksizin arındıracağını umarım." 
     
Sınırları karıştıran örgüt      RSF’nin, Türkiye raporlarında birçok kurumu birbirine karıştırarak pek çok hata yaptığı ortaya çıktı 
     İSTANBUL Milliyet 

     Paris Büyükelçiliği Basın Müşavirliği’nce, Basın Yayın Enformasyon Müdürlüğü’ne yazılan bir mektupla, merkezi Paris’te bulunan "Sınır Tanımayan Gazeteciler Örgütü"nün RSF 3 Mayıs günü yayımladığı raporunda Türkiye ile ilgili pek çok hata yaptığı, birçok kurumu da birbirine karıştırdığı bildirildi. 
     Paris Büyükelçiliği Basın Müşaviri Nilgün Pirlot tarafından kaleme alınan mektupta, Genelkurmay Başkanı Hüseyin Kıvrıkoğlu’nun şahsen veya kurum adına RSF’ye dava açması halinde kazanma olasılığının da araştırılmasının yararına inanıldığı belirtildi. 
     RSF’nin www.rsf.fr adresli web sitesinde yayımlanan "Basın özgürlüğü ihlalleri ve hapisteki gazetecilerle" ilgili yıllık raporunda yapılan hatalar şöyle sıralandı 
     "Türk Basın Konseyi’nin 27 Mart 2002’de açıkladığı raporunda mahk miyetinin gazetecilikle ilgili olmadığı kanaatine varıldığı kaydedilen şahıslara da yer verildiği, MGK, RTÜK, TBMM ve adli makamların görev ve yetkilerinin tamamen birbirine karıştırıldığı, örneğin hukuki bir kararın sansür olarak nitelendiği, bir mahk mun serbest bırakılması için hükümete veya Meclis’e çağrıda bulunulduğu gözlemlenmiştir." 
     Büyükelçiliğin de onayıyla örgüte gönderilen mektupta ise yapılan hatalar hakkında açıklamalara yer verildi ve örgüte Türkiye Gazeteciler Cemiyeti ile sürekli istişare halinde olması tavsiye edildi. 
     



 GÜNCEL 






















</TEXT>
</DOC>
