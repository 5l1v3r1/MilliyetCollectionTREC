<DOC>
<DOCNO> 57734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/18/yazar/akyol.html </URL>
<DATE> 2001/12/18/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Yaşama sevinci 
</HEADLINE>
<TEXT>

     BAYRAM kelimesi bütün kültürlerde mutluluğu, barışmayı, eğlenmeyi çağrıştırır. Ve yine bütün kültürlerdeki geleneksel bayram ve festivallerin temelinde ya dini bir kutlama vardır, bizdeki dini bayramlar, Batı'da noel ve yortular... Veya dinle izah edilen bir sosyal sevinç hadisesi vardır, hıdırellezle bahar arasındaki ilişki gibi... 
     Taliban'lı dönemde Afganistan'da bayram ve düğünler nasıl yapılırdı acaba 
     Bilmiyorum... Ama Taliban'ın akıl almak yasaklarına bakınca, herhalde bayramların da düğünlerin de pek kasvetli geçtiğini düşünebiliriz. 
     Müziksiz, eğlencesiz, oyunsuz bayram ve düğün olur mu 
     "Siyasal İslam'ın İflası" adlı önemli ve ciddi kitabın yazarı Oliver Roi "İslam toplumları kasvetlidir" diye yazar. 
     Taliban, Roi'un bu görüşünü doğrulayan bir örnekti 
     
     "KASVET" hemen bütün az gelişmiş ve totaliter toplumlarda görülür "bilimsel sosyalist" toplumlarda da "kasvet" vardı. 
     Ekonomi ve kültür geliştikçe eğlence ve kutlamalar da gelişiyor, çeşitleniyor. Bizim çocukluğumuzda Anadolu'da doğum günü kutlamaları yoktu, bugün çok yaygın daha da yaygınlaşmalı... 
     Her toplumda yaşama sevincini besleyen geleneksel eğlenceler de vardır. Bizde ve bütün Ortadoğu'da var olan, Osmanlı ile Macaristan'a kadar da gitmiş olan nevruz, hıdırellez, davullu zurnalı, halaylı düğünler böyledir... 
     Her toplumun tarihinde ve bugününde sanatla bütünleşmiş veya geleneksel eğlenceler de vardır, eğlence denilen bayağılaşmalar da 
     Öte yandan, eğlence adıyla 'bayağılaşma' örnekleri de her toplumda az değildir. Yahya Kemal "eğlenirken bayağılaşıyoruz" derken çok büyük bir soruna dikkat çekmişti Kültürsüzlük... 
     Eğlencenin varlığı, yokluğu ve niteliği büyük ölçüde sosyolojik bir hadisedir. 
     
     DİN olarak İslam ne diyor 
     Evvela her din "nefse hakimiyet" ister, müminlerin hayatında belirli bir ruhani disiplin ister. Ticareti ve kazancı teşvik eden din ve mezhepler bile dünya hazları konusunda müminlerin kendilerini frenlemelerini ister. 
     Bizim 'devletlu yasakçılar' bunu irtica sanıyor Halbuki Weber'in gösterdiği gibi, bu mümin tipinin ekonomik ve sosyal hayata aktif şekilde katılması, Avrupa'nın ekonomik ve sosyal modernleşmesinde büyük bir motor görevi görmüştü. 
     Bu ahlaki ve iradi kayıtlar, toplumların sosyal dokusunu da güçlendirir. 
     Bu kayıtlarla birlikte, İslam düğünde de bayramda da müzikli, şarkılı, türkülü, oyunlu eğlenceye izin vermekten öteye, teşvik etmiştir. 
     Diyanet Vakıfı'nın yayımladığı "İlmihal"in 2. cildinde öğrendiğimize göre, Hz. Ayşe, bir yakınını düğünsüz evlendirmek istemiş, Peygamberimiz ise düğün yapılmasını, eğlenilmesini ve o zaman ünlü olan Eneb adlı bir kadın şarkıcının şarkı söylemesi için çağrılmasını tavsiye etmiştir. 
     Bugün ise, "bazı çevreler olayın eğlence boyutunu ihmal ederek, düğünü nutuklu, vaazlı geçen oldukça sıkıcı bir törene dönüştürmüşlerdir... Halbuki düğün hoşça vakit geçirmek içindir..." Sf. 118 
     Bütün hayatınızın hoşça geçmesi dileğiyle, yaşama sevinci dolu nice bayramlara... 
     
     







Yaşama sevinci 


O da polis... 


"Tora Bora'da çevirmişler Bin Ladin'in yolunu..." 


Muhtarlar ne iş yapar 


Bayram ekonomisi 


Cumhurbaşkanı neden hayır’ dedi 


Gazeteci Cüneyt Arcayürek'i tanır mısınız 


Bizim Afganistan fotoğrafı 


Köyde BBG benzeri yarışma, TRT’ye reyting getirir 


Halkımız tavuk eti de yemez oldu 


</TEXT>
</DOC>
