<DOC>
<DOCNO> 52419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/15/yazar/zbirand.html </URL>
<DATE> 2001/11/15/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Bu akşam Kıbrıs Türk gencini dinleyin 
</HEADLINE>
<TEXT>

     Bu akşam hiç sevmediğimiz sözler duyacağız. 
     Belki de kızacağız. 
     Bunları söyleyenleri 
     nankörlükle suçluyacağız. 
     Ancak unutmayalım ki bu sözler 
     Kıbrıslı gençlerin, hiç değilse önemli bir bölümünün samimi hisleridir. 
     Bu akşamki 32. GÜN programından 
     söz ediyorum. 
     Geçen hafta Güney Kıbrıs, yani Rum Kesimi’ne gitmiş ve üniversiteli gençlerle konuşmuştuk. Bu programı izleyenlerinizin önemli bir bölümü, beğeni mesajları yollamış ve Kıbrıslı Türk gençleri de dinlemek istediğini belirtmişti. 
     Biz de bunu yaptık. 
     Yakın Doğu Üniversitesi’ne gittik ve orada sadece Kıbrıslı Türk üniversitelileri programa aldık. Türkiye’den gelip tahsilllerini tamamlayanlar dinleyici olarak salona girdiler. Böyle hareket etmemizin nedeni de Kıbrıs’ta yaşayacak olanlar Kıbrıslı gençlerdi. Onlar burada kalacaklar, Türkiye’den gelmiş gençler yurtlarına geri döneceklerdi. Dolayısıyla, Kıbrıs’ın gerçek sahiplerini dinlemeyi tercih etmiştik. 
     Bu akşam siz de hayret edeceksiniz. 
     Ben çok şaşırdım. 
     Biliyordum, ancak Kıbrıslı gençlerin bu kadar kızgın, bu kadar tepkili ve küskün olduklarını tahmin etmiyordum. 
     Bu gençler, Türkiye’nin 30 yıldır uyguladığı bazı politikalara isyan ediyorlar. Türkiye’ye karşı nankörlük etmiyorlar. İçlerinde babaları dedeleri Rumlar’a karşı savaşmış, şehit vermiş insanlar da var, ancak 
     yine de bugünkü 
     durumdan dolayı tepkililer. 
     
     Bu gençler, Kıbrıs’ta yaşamaktan memnun değiller. Geleceklerinden emin değiller ve işler böyle devam ettiği taktirde Kıbrıs’ta kalmayacaklarını da saklamıyorlar. 
     Gerekirse Rum pasaportu alacaklarını hatta aldıklarını da saklamıyorlar. 
     Karşılaştığım manzara çok kaygı verici. 
     Bilmem bu gece siz de aynı 
     izlenimi edinecek misiniz 
     Bu insanlar kötü niyetli değiller. Sadece gençler ve sabırsızlar. Her genç gibi, geleceklerini düşünüyorlar. 1960’lardaki olaylar, Enosis veya Rumlar’ın 
     oyunları onların gündeminde değil. 
     Rumlar’ı düşman olarak görmüyorlar. 
     "Nasıl bir çözüm olsun " diye sorduğumda da şu yanıtı aldım 
     "Nasıl olursa olsun, ancak bir çözüm olsun... Avrupa Birliği’ne girilmesinden korkmuyorlar... Federasyon ile bir çözüm gelecekse, onu tercih ettiklerini söylüyorlar... Ancak Türkiye’nin garantisinin de 
     hemen kalkmaması gerektiğini sözlerine ekliyorlar..." 
     Bütün bunlar Türkiye ve 
     KKTC’nin resmi politikalarıyla çelişiyor. 
     Eğer gençleri dinlemeden bir çözüm aranıyorsa, bence hata ediliyor. Zira öyle bir izlenim edindim ki çözümsüzlük Rumlar AB’ye gider ve KKTC dışarda kalırsa Kuzey Kıbrıs’ın, gerçek Kıbrıs vatandaşlarının büyük bölümü tarafından boşaltılması ve Türkiye’den gelip sonradan KKTC vatandaşı olanların çoğunluğa geçmesi gibi bir durum yaratabilir. 
     Vaziyeti bu kadar tehlikeli gördüm. 
     Salonda bulunan bir Türkiyeli öğrencinin bir ara söz alıp "O zaman en iyisi, gelin Türkiye’ye ilhak olun. Denktaş vali, Eroğlu da belediye başkanı olsun ve bu iş bitsin. Siz de biz de rahat edelim" deyince, ilhak konusunda Kıbrıslı gençlerin tepkileri çok dikkatimi çekti. 
     Kıbrıs’ın gerçek sahibi olanlar, kimliklerinin kaybolmasından, Türkiye’den gelen emirlerle ve parayla yaşamaktan ne kadar rahatsızlık duyduklarını anlattılar. 
     Dedim ya ben şaşırdım. 
     Biliyordum da işin bu 
     noktalara geldiğini bilemiyordum. 
     Sonunda Cumhurbaşkanı Rauf Denktaş’a gittim. Gençleri ona dinlettim ve "Alarm zilleri mi çalıyor " diye sordum. 
     O da rahatsız. 
     Yarınki yazımda, Denktaş’ın 
     bu durum hakkında ne düşündüğünü yansıtmaya çalışacağım. 
     
     







Anayasal sıkıntı 


Kore'den anı 


Afgan halkını kazanmak 


Ecevit Avrupa trenini ikinci kez kaçırmak 


Kravat ve şampanya .. 


Futbol, lokomotif... 


Tıraş özgürlüktür 


Borç tuzağından çıkış 


Askeri zafer sorun oldu 


Türkiye için seve seve.. 


Hukukun bittiği yer 


Umudun yeni adı Umutsuzluk 


Bu yol Brüksel'e çıkmaz 


Defterime düştüğüm notlar 


Dolar hesaben’ gerçek değerine oturdu 


Gezgin İSO’da rövanş alıyor 


</TEXT>
</DOC>
