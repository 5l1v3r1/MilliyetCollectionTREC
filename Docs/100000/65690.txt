<DOC>
<DOCNO> 65690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/03/son/sondun08.html </URL>
<DATE> 2002/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollywood güzelleri Kidman ve Paltrow aynı sahnede... 
</HEADLINE>
<TEXT>

     Hollywood'un iki güzel yıldızı, yeni projelerinde tercihlerini tiyatrodan yana kullandı. Ünlü İngiliz Donmar Warehouse Tiyatrosu ile anlaşma imzalamaya hazırlanan Gwyneth Paltrow ile Nicole Kidman, iki farklı oyunda izleyici karşısına çıkacak. 
     İnternetteki ''empireonline'' sitesinin haberine göre, geçtiğimiz günlerde Londra'ya gelir gelmez ''dedikodu kazanını kaynatan'' Paltrow, bir süre sonra geliş nedenine ilişkin dedikoduların gerçek olduğunu gösterdi. ''Proof'' adlı oyunda rol teklif edilen Paltrow, ''Aşık Shakespeare-Shakespeare in Love'' filminde beraber çalıştığı John Madden ile yeniden biraraya gelecek. 
     Oyunda bir matematik dehasının ''Catherine'' adlı kızını canlandıracak olan Paltrow, 9 Mayıs-15 Haziran tarihleri arasındaki gösterim çerçevesinde izleyici karşısına çıkacak. 
     Donmar Warehouse Tiyatrosu'nun en çok ilgi gören yapıtları arasına girmeye aday gözüken ''Proof'' için tıpkı Nicole Kidman'ın 1998'de sahne aldığı ''Mavi Oda'' adlı eserdeki gibi tiyatroseverlerin gişeler önünde kuyruklar oluşturacağı yorumları yapılıyor. 
     Bu arada, Nicole Kidman da 2003'te, Donmar Warehouse Tiyatrosu'nda Çehov'un iki ayrı yapıtından sahneye uyarlanan oyunda sahne alacak. 
     Oscarlı yönetmen Sam Mendes ile çalışacak olan sanatçı, William Shakespeare'in ''12. Gece''sindeki Olivia ve Anton Çehov'un ''Vanya Dayı'' isimli eserindeki Yelena'yı sahneye taşıyacak. 
     






</TEXT>
</DOC>
