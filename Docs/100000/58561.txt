<DOC>
<DOCNO> 58561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/23/spor/spo02.html </URL>
<DATE> 2001/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener hoca arıyor 
</HEADLINE>
<TEXT>

Diyarbakırspor yenilgisi sonrasında Mustafa Denizli’nin yönetimdeki kredisi tükendi. Yabancı hoca için araştırmalar başladı. Takımın devre arası tatili bir haftaya indirildi 
     YALÇIN TÜRK 

     İzni iptal etti 
     FENERBAHÇE’NİN son beş maçından dördünü kaybetmesi üzerine Başkan Aziz Yıldırım futbol takımına el koyarak, 2. yarı öncesinde alacağı tedbirler için düğmeye bastı. Yıldırım, 4 Ocak’a kadar olan izin süresini bir haftaya indirerek, "Hepiniz 29 Aralık günü saat 10.00’da Samandıra’da olacaksınız. Oturup önemli şeyleri konuşacağız" dedi. Yeni yıl öncesi kadro dışından, ağır para cezalarına kadar kararların alınması bekleniyor. 
     
     Denizli tükendi 
     TEKNİK Direktör Mustafa Denizli’nin özellikle son hafta öncesi elinde uygun tesisler olmasına rağmen takımı Samandıra’da tutup, hafif antrenmanlarla günü geçirmesi, yönetimin sabrını taşıran son damla oldu. Havaalanı’nda Başkan Yıldırım’a yakınlığı ile bilinen taraftar grubunun Denizli’yi istifaya davet etmesi de, tecrübeli hocaya desteğin artık bittiğinin en önemli göstergesi oldu. 
     
     İstifası bekleniyor 
     BAŞKAN Yıldırım, dün bir grup yönetici ile gizli bir toplantı yaparak son durumu değerlendirdi. Yöneticiler Mustafa Denizli’nin görevine son vermek yerine, tecrübeli hocanın "istifa" etmesi yönünde görüş belirttiler. Denizli eğer bu yönde karar bildirmezse pazartesi günkü yönetim kurulu toplantısında görevine son verileceği öğrenildi. Yabancı hoca arayışlarının yanısıra Ersun Yanal ve Nejat Biyediç’in de isimleri gündeme geldi. 
     
Mustafa Denizli yönetime çattı      DİYARBAKIR dönüşünde havaalanında uğradığı ağır protesto sonrasında Mustafa Denizli içine kapandı. Samandıra Tesisleri’nde sabah 05.00’e kadar oturan, Mustafa Denizli’nin "Karşıma taraftarı çıkarıyorlar. Bana açık açık ne istediklerini söylemiyorlar. Sanki ben istifa tezahüratını kimin yaptırdığını bilmiyorum" dediği öğrenildi. Dün kimseyle konuşmayan tecrübeli hoca, cep telefonunu kapattı ve yönetimin çağrılarını da cevapsız bıraktı. 
     
Anketler ne diyor      Yeni hoca lazım 
     FENERBAHÇE’YLE ilgili internet sitelerinde yapılan anketlerde Mustafa Denizli’ye büyük güven kaybı olduğu ortaya çıktı. Fenerbahce.com sitesindeki ankete katılanlar, "Fenerbahçe’nin neye ihtiyacı var " sorusuna verdikleri cevaplarda yüzde 47’lik bir çoğunlukla "teknik direktör" seçeneğini işaretlediler. 
     
F.Bahçe’nin neye ihtiyacı var Sabıra yüzde 12 Desteğe yüzde 15 Transfere yüzde 26 T.Direktöre yüzde 47      
     Artık güvenmiyoruz 
     TARAFTARLARIN resmi sitesi haline gelen ve tribünlerde fenerlist olarak yer alan grubun organizasyonunu üstlenen antu.com’un anketinde ise genelde yüzde 44 başarılı bulunan Denizli, dünkü sonuçlarda yüzde 10’luk bir değerlendirmede kaldı. Taraftarlar Başkan Yıldırım’a yüzde 91 gibi çok yüksek bir ölçüde güven belirttiler. 
     
F.Bahçe’de kimler başarılı Başkan yüzde 82 Yönetim yüzde 77 T.Direktör yüzde 11 Takım yüzde 13      
Başkan bile susturamadı      Diyarbakır dönüşünde Fenerbahçe kafilesini havaalanında öfkeli bir taraftar grubu karşıladı. Mustafa Denizli’yi istifaya davet eden taraftarları takım otobüsüne binen Başkan Aziz Yıldırım bile susturamadı. Arka arkaya gelen kötü sonuçlar Mustafa Denizli’ye hep destek veren seyircileri bile çileden çıkardı. 
     
Puansız takıma bol paralı tatil      FENERBAHÇE Yönetimi’nin yılbaşı için hazırladığı sürprizler önce mağlubiyetin azizliğine uğradı, sonra Aziz Yıldırım’ın merhametine kaldı. Diyarbakır dönüşü dağıtılacağı açıklanan transfer taksitlerini İstanbul’da kalan futbolcular alırken, maçı kaybeden kafileye önce ödeme yapılmadı. Ancak Başkan Yıldırım dün kalan taksitlerin de dağıtılmasını söyledi ve oyuncular bir haftalık izinlerine "paralı" gittiler. 
     



 SPOR 

























</TEXT>
</DOC>
