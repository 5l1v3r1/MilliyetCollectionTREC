<DOC>
<DOCNO> 88403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/07/guncel/agun.html </URL>
<DATE> 2002/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İnşaatını durduramadılar 
</HEADLINE>
<TEXT>
Başkan yargılanır SURKONDU açılır 
Eminönü Cankurtaran’da tarihi surlar üzerine yapılan sosyal tesis dava konusu olmasına rağmen 15 Temmuz’da açılacak. Başkan Lütfi Kibiroğlu "Kuruldan izin almam" diyor 
     ŞENOL DEMİRCİ İstanbul 

     Eminönü Belediyesi, Cankurtaran Mahallesi’nde tarihi surlar üzerinde yapımına başladığı sosyal tesisi, İstanbul Valiliği’nin İstanbul Cumhuriyet Savcılığı’na suç duyurusunda bulunması ve belediye başkanı hakkında yargılama izni verilmesine rağmen açıyor. 
     Milliyet, belediyenin tarihi surlara kondurduğu yapıyı "Surkondu" manşetiyle kamuoyuna duyurdu. Valiliğin suç duyurusundan sonra Eminönü Kaymakamlığı da harekete geçerek, belediye başkanının yargılanabilmesi için gerekli izni verdi. 
     Eminönü Belediye Başkan Yardımcısı Coşkun Aksu, kaymakamlığın yargı yolunu açmasından sonra ifade vermek için savcılıktan davet beklediklerini söyledi. 
     Ayrıca Eminönü Kaykamaklığı’nın inşaatının durdurulması için Eminönü Emniyet Müdürlüğü’ne talimat verdiği de bildirildi. Tüm bunlar olurken tartışmalı tesisin de içinde bulunduğu parkın tamamlanan bölümleri önceki gün Belediye Başkanı Lütfi Kibiroğlu tarafından törenle açıldı. İnşaatı bitirilen, iç dekorasyon işleri kalan tesisin ise 15 Temmuz’da hizmete açılacağı bildirildi. 
     
Halka hizmette bulunacakmış      Parkların açılışında görüştüğümüz Eminönü Belediye Başkanı Lütfi Kibiroğlu, bir belge sunamamasına rağmen 1992’de de burada yapı olduğunu savundu. Demonte bir yapı yaparak Eminönü’nü "ihya ettiğini" ileri süren Kibiroğlu, "Bu bir bina değildir. Bunun temeli yok ki. Tarihi esere de bir zararı yok" dedi. Belediyenin yetkilerini kullandığını da iddia eden Kibiroğlu, "Büfe kurmak için Anıtlar Yüksek Kurulu’ndan izin almam. Belediyenin hiç mi yetkisi yok Temel atacaksam kuruldan izin alırım. İlgilendirmeyen bir konuda da kurula gitmenin bir mantığı yok" diye konuştu. 
     Kibiroğlu, lokantanın maliyetine satış yaparak halka hizmette bulunacağını, işletmeciliğini ise yine belediyenin üstleneceği söyledi. Kibiroğlu, park ve lokantanın İstanbul Büyükşehir Belediyesi kuruluşu İSTON tarafından 250 milyar liralık harcamayla yapıldığını kaydetti. 
     



 GÜNCEL 
















</TEXT>
</DOC>
