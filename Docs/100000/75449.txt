<DOC>
<DOCNO> 75449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/30/spor/yurundul.html </URL>
<DATE> 2002/03/30/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Hatalar zinciri 
</HEADLINE>
<TEXT>

     Beşiktaş, Antalyaspor karşısında baştan sona kötü bir futbol sergiledi. Motivasyon eksikliği üst düzeydeydi. Tempo düşüktü. Pas hataları fazlaydı. Yardımlaşma yoktu. Bu olumsuz saha içi tablosunda doğal olarak hücum gücü yetersiz kalırken, takım savunması da büyük arızalar gösterdi. 
     İlk yarıda Beşiktaş adeta yürüyerek oynadı. Kolektif bütünlük sağlanamadı. Kanatlar çalışmadı. Pozisyon bulmak için sadece İlhan’ın desteksiz çabaları vardı. Buna karşılık Antalyaspor ayağa paslarla organize başlayan ciddi ataklar geliştirdi. 
     İkinci yarıda Beşiktaş biraz daha hareketlendi. Ama aldığı riskler yüzünden kendi alanında 40 metrelik genişlik bıraktı. Orta sahada da Tayfur’dan başka rakibin çıkışlarında basan oyuncu olmayınca hücum ederken sürekli kontratak yedi. Ama Antalyaspor’un mutlak pozisyonları harcaması Beşiktaş’ın son dakikaya kadar üç puan şansını sürdürmesine yol açtı. Ama bir tek ikinci yarının başında İlhan’ın kaçırdığı net pozisyon dışında baskı üretkenlik getirmedi. 
     Sonuçta Beşiktaş, şampiyonluk yarışına havlu atarken ikincilik şansını da çok zora soktu. Tabii ki, takım çok kötü oynadı. Alışılmış hırs yoktu. Ama Daum’un yaptıklarına ne demeli Ümit’i orta sahaya koyması inanılmaz bir teknik adam yanlışıydı. Ümit ya defans blokunda oynar, ya da ön libero. En iyi zamanında Khlestov’u yedeğe çekip Tamer’i o bölgeye monte etti. Ama Tamer her geçen gün kötüye gidiyor. Daum’un dün gece en son hatası da dört forvete dönmesiydi. Her zaman vurguluyoruz, forvet oyuncularını fazlalaştırmakla hücum zenginliği sağlanmaz. Aksine takım savunması felç olur. Dün gece de böyle bir tablo Beşiktaş cephesinde sergilendi. Unutmadan ekleyelim, Beşiktaş dokuz maçlık galibiyet serisini dörtlü defans uygulamasına geçerek gerçekleştirmişti. Daum ligin ikinci yarısında o düzeni de bozma maharetini gösterdi 
     Antalyaspor çok çok iyi bir mücadele ortaya koydu. Giray Bulak’ın taktik planı akılcıydı. Beşiktaş’ın ikinci yarı ortasında hücum gücünü yükselttiği bölümde hava hakimiyeti olan Nuri’yi oyuna alarak yerinde bir değişikliğe gitti. Dünkü maçta üç puanı alamamalarının nedenleri Saffet ve Atilla’nın beceriksizlikleri ve net pozisyon başlangıçlarındaki düşünce eksiklikleriydi. Hüseyin sahanın yıldızıydı. 
     Hakem Serdar Tatlı mükemmel bir yönetim gösterdi. Zaten bu başarılı yönetimlerine alıştık. En büyük nedeni de kafasında tilkiler olmadan sahaya çıkması. İlk yarıda Aykut Gümülü’nün, Antalya’nın golle sonuçlanan gol pozisyonuna kaldırdığı hatalı ofsayt bayrağına Tatlı uymak zorundaydı. 
     



 SPOR 






























</TEXT>
</DOC>
