<DOC>
<DOCNO> 72155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/son/sondun30.html </URL>
<DATE> 2002/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Saddam Hüseyin'in yerine geçecek lider arıyor 
</HEADLINE>
<TEXT>

     Irak lideri Saddam Hüseyin'i devirmeye hazırlanan ABD'nin, onun yerini alacak bir lider arayışı içinde olduğu öne sürüldü. 
     New York Times gazetesi konuyla ilgili haberinde, ''Iraklı muhaliflerin askeri bir lider üzerinde durduklarını'' belirtti ve ''en şanslı adayın, İran-Irak savaşı kahramanı general Nizar El-Hazraci olduğunu'' yazdı. El-Hazraci, Saddam rejiminden kaçarak yabancı bir ülkeye sığınan en üst düzeyli Iraklı general. ''Irak'ın Hamid Karzai'si'' olarak nitelendirilen El-Hazraci'nin Irak ordusu içinde hala destekçileri bulunduğu öne sürülüyor. 
     
     Diğer adaylar 
     Gazetenin haberinde Saddam'ın yerini alabilecek potansiyel liderler arasında, 1980 ortalarında Irak'tan kaçan ve halen ABD'de yaşayan general Fevzi El-Şemari ve Irak Kürdistan Yurtseverler Birliği lideri Celal Talabani'nin de adı geçiyor. Gazete, Talabani'nin ''Iraklı Kürt ve Şiilerin üzerinde uzlaşmaya varabilecekleri bir lider olabileceğine'' dikkat çekti. 
     Gazete, bununla birlikte, Kuzey Irak'ı kontrol altında tutan iki Kürt grubu ile ''Irak Devrimi için Şii Yüksek Konseyi'' adlı grubun, ABD öncülüğünde düzenlenecek bir askeri saldırıda görev almayacaklarını açıkladıklarını da yazdı. Haberde, Talabani'nin Türkiye'deyken söylediği, ''Biz Irak'ta demokratik bir değişim istiyoruz. Bir diktatörü indirip yerine bir başkasını çıkarmak gibi bir niyetimiz yok'' yolundaki sözlerine de yer verildi. 
     Hazraci de, siyasal sığınma hakkından yararlandığı Danimarka'daki evinden AP ajansına telefonla verdiği demeçte, ''Saddam'ın yerini almak gibi bir niyeti olduğu'' yolundaki haberleri yalanladı. Hazraci, ''Askerin görevi Saddam'ı devirmektir. Gerisini politikacilar ve halk yapar. Ben askerim ve asker kalacağım'' diye konuştu. 
     
     Şaibeli aday 
     Hazraci, görevde bulunduğu süre içinde Iraklı Kürtlere karşı kimyasal silah kullanmakla suçlanıyor ve Danimarka'da hakkında bu konuda soruşturma açılmış bulunuyor. Bu iddialara da cevap veren Hazraci, suçsuz olduğunu savundu ve kimyasal silah stoklarının bizzat Saddam'ın kontrolünde olduğunu söyledi. 
     General, ''Saldırı emrini Saddam verdi. Uygulamayı ise Saddam'ın Kuzey Irak'taki sadık bir adamı yaptı'' dedi. 
     Hazraci hakkında Danimarka makamları tarafından savaş suçu işleyip işlemediği konusunda soruşturma başlatıldığından, generalin ülke dışına çıkmasına izin verilmiyor. Bu nedenle Hazraci'nin, Irak Ulusal Cephesi'nin INC muhalif grupları bir araya getirmeyi öngören toplantısına katılmasının söz konusu olmadığı kaydedildi. Avrupa'da olacağı söylenen bu toplantının yer ve tarihi henüz belirlenmedi. 
     






</TEXT>
</DOC>
