<DOC>
<DOCNO> 85507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/son/sonspo20.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaşlı Ümit, Gençlerbirliği'nde... 
</HEADLINE>
<TEXT>

     Beşiktaşlı Ümit Bozkurt, Gençlerbirliği ile anlaştı. 
     Gençlerbirliği Kulübü binasında yapılan ve asbaşkan Atilla Aytek ile kulüp basın sözcüsü Muammer Akyüz'ün katıldığı törende, 25 yaşındaki genç libero, kırmızı-siyahlı kulüple 3 yıllık önsözleşme imzaladı. 
     İmza töreninden önce bir konuşma yapan Aytek, ileriye oynayan, başa oynayan bir takım oluşturmanın çabası içinde olduklarını belirterek, ''Bugüne kadar yaptığımız transferlerle kamuoyuna başa oynayan bir takım kuracağımızın sinyallerini verdik. Amacımız Türkiye'yi, Avrupa'da başarıyla temsil edecek bir Ankara takımı yaratmak. Transferlerimizi de bu doğrultuda gerçekleştiriyoruz'' dedi. 
     Ümit Bozkurt ise Gençlerbirliği gibi bir büyük kulüple sözleşme imzalamanın heyecanını duyduğunu ifade ederek, ''Bir büyük kulüpten, diğer büyük bir kulübe geldim. Tesis olarak altyapısını tamamlamış, kurumsallaşmış bu büyük kulübe şampiyonluk yaşamaya geldim. Her bakımdan şampiyonluğun en büyük adaylarından birisi Gençlerbirliği olacak. Tesis olarak Türkiye'nin 1 numarası olan Gençlerbirliği, ligde de Türkiye'nin 1 numaralı kulübü olacak'' diye konuştu. 
     Gençlerbirliği Kulübü Genel Menajeri Cem Onuk, 17 Haziran'da tesislerde toplanarak topbaşı yapacaklarını ve 1 Temmuz tarihine kadar kendi tesislerinde çalışacaklarını söyledi. 
     İlk kampı 1-15 Temmuz tarihlerinde Nevşehir'de yapacaklarını vurgulayan Onuk, 15-28 Temmuz tarihleri arasında da Avusturya'nın Graz kentinde 2. kamp çalışmasını gerçekleştireceklerini bildirdi. 
     Onuk, savunmaya alacakları bir oyuncuyla transferi kapatacaklarını, bu transfer için de temasta oldukları tanınmış, deneyimli bir futbolcu olduğunu belirterek, ''Kulübüyle görüşmelerimiz sürüyor. Yakında anlaşmayı sağlayarak, renklerimize bağlayacağız'' dedi. 
     Öte yandan dış transferde ise Youla'nın satılması durumunda iyi bir yabancı santrafor alınacağı öğrenildi. 
     





</TEXT>
</DOC>
