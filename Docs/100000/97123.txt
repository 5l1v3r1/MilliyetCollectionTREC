<DOC>
<DOCNO> 97123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/21/son/sondun01.html </URL>
<DATE> 2002/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayan Clinton başkan yardımcılığına oynuyor... 
</HEADLINE>
<TEXT>

     ABD'de muhalefetteki Demokrat Parti'den New York senatörü, eski ''First Lady'' Hillary Clinton'ın, 2004 başkanlık seçimlerinde başkan yardımcılığına oynayacağı ileri sürüldü. 
     Demokrat Parti Ulusal Başkanı Terry McAuliffe'nin, 2004 yılı parti kurultayının New York kentinde yapılması önerisi, Washington'daki bazı Demokrat Parti'liler tarafından, Hillary Clinton'ın başkan yardımcılığı niyetinin açık bir ifadesi olarak değerlendirildi. 
     Hillary Clinton karşıtı Demokratlar, McAuliffe'nin iki yıl önce parti ulusal başkanlığına getirilmesinin, dönemin Başkanı Bill Clinton ve eşi Hillary Clinton tarafından sağlandığını savundular. 
     Parti kurultayının nerede yapılacağını belirlemek, McAuliffe'nin elinde bulunuyor. Kurultayın yapılacağı kent, o bölgenin senatörlerinin seçimlerde üst görevlere gelme niyetine işaret ediyor. 
     Demokrat Parti kurultayı için düşünülen kentlerden biri de, adı olası başkan adayları arasında geçen senatör John Kerry'nin memleketi olan Boston. Kerry, Cumhuriyetçi Parti'li Başkan George Bush'un en güçlü rakipleri arasında sayılıyor. 
     Senatör Hillary Clinton, daha önce basına yaptığı açıklamalarda, başkan ya da başkan yardımcılığı gibi hedefleri olmadığını, bir senatör olarak New York'u temsil etmenin kendisi için yeterli olduğunu söylemişti. 
     





</TEXT>
</DOC>
