<DOC>
<DOCNO> 95644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/14/yasam/yas10.html </URL>
<DATE> 2002/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Tinerci dehşeti 
</HEADLINE>
<TEXT>

Önlerini kestikleri iki üniversiteliden para ve sigara alamayan dört tinerci bıçağa sarıldı. Gençlerin biri yaralı, diğeri ölümle pençeleşiyor 
     TAYLAN YILDIRIM İzmir DHA 

     İzmir Konak’ta tinerci dört genç, kendilerine sigara ve para vermeyi reddeden üniversite öğrencileri 21 yaşındaki Altuğ Atalmış ve Mutlu Eser’i bıçakladılar. 
     Niğde Üniversitesi Radyo Televizyon Bölümü öğrencisi Atalmış ile Denizli Üniversitesi Felsefe Bölümü öğrencisi Mutlu Eser, önceki gün 01.30 sıralarında evlerine dönüyordu. İki arkadaş İzmir Spor Kulübü’nün yanındaki parktan geçiyorlardı ki, parkı kendilerine mesken tutan dört tinerci genç önlerini kesti. 
     Uygun Öztürk 18 , K.K. 15 , U.T. 17 ile M.E. 17 adlı tinerci gençler önlerini kestikleri üniversiteli gençlerden sigara ve para istedi. 
     
     Sigara yoksa bıçak var 
     Ancak Atalmış ve Eser, paralarının da sigaralarının da olmadığını söyledi. Bunun üzerine bıçaklarını çeken tinerci gençler iki arkadaşın üzerine çullandılar ve Atalmış’ı kolundan Eser’i ise karnından bıçaklayarak yaraladılar. Kanlar içinde kalan üniversiteli gençler, çevreden yetişen vatandaşlarca Atatürk Devlet Hastanesi’ne kaldırıldı. Acil serviste ilk tedavisi yapılan gençlerden Altuğ Atalmış taburcu edilirken, Mutlu Eser’in durumunun ciddi olduğu belirtildi. 
     Olaydan sonra kaçan tinerciler yakalandı. Tinerciler, karakola götürülürken etrafa tehditler savurmayı da ihmal etmediler. Yaşadığı şoku uzun süre üzerinden atamayan Altuğ Atalmış olayı şöyle anlattı "Önümüzü kesip para ve sigara istediler. İsteklerine olumsuz yanıt verince de saldırdılar. Ne olduğunu anlamadan bıçaklarını çıkartıp saplamaya başladılar." 
     



 YAŞAM 



















</TEXT>
</DOC>
