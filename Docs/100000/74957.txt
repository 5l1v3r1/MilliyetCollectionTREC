<DOC>
<DOCNO> 74957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/27/son/sontur09.html </URL>
<DATE> 2002/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Karayalçın, yeni partinin tabelasını Nisan ayında asıyor 
</HEADLINE>
<TEXT>

     Erdal İnönü'nün yeni partinin liderliğini üstlenmeyeceğini açıklamasının ardından, solda birlik arayışları sonuçsuz kalırken, SHP'yi yeniden açma çalışmalarını sürdüren Murat Karayalçın, Nisan ayı ortalarında partiyi kuracak. 
     Solda yeni parti arayışlarında grupların biraraya gelememesinin ardından birlikte hareket eden Murat Karayalçın ve Fikri Sağlar, yeni parti çalışmalarında son aşamaya geldi. Geçtiğimiz ay partiyi kurması beklenen Karayalçın, uzlaşma arayışlarından bir sonuç çıkmaması üzerine çalışmalarına hız vererek partinin tabelasını asma aşamasına geldi. Geçtiğimiz ay sosyal demokrat düşünce atölyelerinin temsilcileri ile biraraya gelen ve toplantıda atölyelerin kapatılarak, çalışmalarını kurulacak parti içinde sürdürmesi kararı alan Karayalçın, son olarak Fikri Sağlar'ın da kendisi ile birlikte hareket etmesiyle güç kazandı. Karayalçın'ın en geç Nisan ayı ortalarında İçişleri Bakanlığı'na dilekçeyi vererek feshedilen SHP'yi yeniden açacağı bildirildi. 
     BİZE OMUZ VERİN Bu arada, Murat Karayalçın ve Fikri Sağlar, "yoksulluğu yenmek, gelir dağılımın iyileştirmek, siyasal ve sivil toplumu yeniden yapılandırmak amacıyla soyaldemokrat bir partinin kurulması çalışmalarında hiç bir sosyal demokrat siyasetçinin, sesiz kalma ya da geri durma hakkının olmadığı inancında olduklarını dile getirerek, tüm sosyal demokratları kendilerine omuz vermeye" çağırdılar. 
     Öte yandan, solda yeni parti çalışmalarında uzlaşma arayışlarına katılmayarak Toplumcu Demokratik Parti'yi TDP 
     kuran Sema Pişkinsüt'ün ardından, Mümtaz Soysal ve Yekta Güngör Özden de çalışmalara hız verdi. Bölge toplantılarını sürdüren Mümtaz Soysal, Bağımsız Cumhuriyet Partisi'ni BCP kurmak için son aşamaya geldi. ATATÜRKÇÜ PARTİ GELİYOR Aralarında Anayasa Mahkemesi eski Başkanı Yekta Güngör Özden, Yargıtay eski Cumhuriyet Başsavcısı Vural Savaş ve Gazeteci-Yazar İsmet Solak gibi isimlerin yeraldığı bir grup da, yeni bir siyasi parti için çalışmalarını sürdürüyor. Kendilerini, "Türkiye sorunlarını Atatürkçü bakışla çözümleyip, ulus-devlet yapısını yenileyerek güçlendirme amacıyla oluşturulan çalışma topluluğu" olarak adlandıran girişimciler kurulu, kurulacak partinin tam bağımsızlık, özgürlük, ulusal egemenlik temelinde insan hak ve özgürlüklerinin sağlıklı güvencelere bağlayan, bilimsel açılımla gerçek demokrasiyi kazandıracak, Atatürk ilkelerini ödünsüz biçimde yaşama geçirecek bir parti olduğunu vurguladılar. 
     






</TEXT>
</DOC>
