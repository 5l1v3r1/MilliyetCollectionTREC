<DOC>
<DOCNO> 64798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/son/soneko20.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Egeli çiftçiler tütüne gelen yüzde 35'lik artıştan memnun değil 
</HEADLINE>
<TEXT>

     Ege Çiftçiler Derneği Başkanı Hulusi Tanman, açıklanan tütün destekleme alım fiyatının az olduğunu ileri sürerek, ''Girdilerin yüzde 90'larda seyrettiği bir dönemde, tütüne yüzde 35 artış vermek azdır'' dedi. 
     Tanman, senelerdir üreticiye verilen fiyatların öngörülen enflasyon düzeyinde olduğunu ancak hükümetin enflasyonu, öngörülen düzeyine indiremediğini ifade etti. Üreticinin girdi maliyetlerinin, yaşanılan enflasyon oranında olduğunu kaydeden Tanman, şu görüşleri dile getirdi 
     ''Kilogram başına 3 milyon lira tütün destekleme alım fiyatı çok az. Türkiye'de hangi malın girdisi bir yılda yüzde 35 arttı ki, tütüne yüzde 35 artış veriliyor Girdilerin yüzde 90'larda seyrettiği bir ortamda tütüne yüzde 35 artış verilmesi çok az. Yıllardır üretici gerçek enflasyonla, öngörülen enflasyon arasındaki farkı cebinden ödedi. Evini, tarlasını, traktörünü sattı ama artık satacak bir şeyi kalmadı. Üretici fiyata çok tepkili. Bu kararları alan partiler ilk seçimde yok olup gidecekler.'' İzmir Ticaret Borsası İTB Başkanı Tuğrul Yemişçi, tütün destekleme alım fiyatının Türkiye koşullarına göre normal olduğunu belirterek, tütün fiyatının serbest piyasada oluşmasını arzu ettiklerini söyledi. Sadece tütün ve şeker pancarı fiyatının devlet tarafından açıklandığını, diğer tarım ürünleri fiyatının, alıcı ile satıcı biraraya gelerek, serbest piyasa koşullarında oluştuğunu kaydeden Yemişçi, ''Üretici girdi maliyetlerinin yüksekliği nedeniyle fiyatı düşük bulabilir ama Türkiye'nin bu ekonomik şartlarında fiyatın normal olduğunu düşünüyorum'' dedi. 
     






</TEXT>
</DOC>
