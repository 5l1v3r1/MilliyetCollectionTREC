<DOC>
<DOCNO> 74231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/23/son/sontur08.html </URL>
<DATE> 2002/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzmanlar depremin sırrını inceliyor... 
</HEADLINE>
<TEXT>

     Boğaziçi Üniversitesi Kandilli Rasathanesi ve Deprem Araştırma Enstitüsü Jeofizik Anabilim Dalı Öğretim Üyesi Sismolog Doç. Dr. Şerif Barış, Marmara Denizi'nde saat 04.36'da meydana gelen 4.8 büyüklüğündeki depremin normal ve sıradan olduğunu söyledi. 
     Doç. Dr. Şerif Barış, yaptığı açıklamada, orta şiddette olan depremin Tekirdağ'ın güneydoğusunda Kuzey Anadolu Fay Zonu'nun kuzey kolunda denizde meydana geldiğini bildirdi. 
     Marmara Denizi'ndeki 4.8 büyüklüğündeki depremin, saat 07.38'de 3.8 büyüklüğünde bir artçısı olduğunu hatırlatan Doç. Dr. Barış, ''Bu tür depremler normal depremlerdir. Böyle sıradan depremlere bakıp ileride olabilecek depremler için yorumda bulunmak mümkün değildir ve yanlış olur'' diye konuştu. 
     Depremin yaklaşık 15 kilometre derinlikte meydana geldiğini kaydeden Doç. Dr. Barış, aynı bölgede bugünkü depremle birlikte 1976 yılından beri orta büyüklükte ve daha üzerinde toplam 6 deprem yaşandığını belirtti. Doç. Dr. Barış, Türkiye'de olan depremlerin genellikle 5-25 kilometre derinliklerinde yoğunlaştığını kaydetti. 
     






</TEXT>
</DOC>
