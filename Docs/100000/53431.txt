<DOC>
<DOCNO> 53431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/21/son/sonspo12.html </URL>
<DATE> 2001/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş ''Devam'' dedi... 
</HEADLINE>
<TEXT>

     Milli Takımlar Teknik Direktörü Şenol Güneş, görevine devam edeceğini açıkladı. 
     Güneş, Türkiye Spor Yazarları Derneği TSYD Levent Sosyal Tesisleri Aydın Doğan Eğitim Merkezi'nde düzenlediği basın toplantısında, görevini bırakmayacağını söyledi. 
     Şenol Güneş, A Milli Futbol Takımı'nın Avusturya'yı 5-0 yenerek 47 yıl sonra Dünya Kupası Finalleri'ne gitme hakkını elde etmesinin ardından, kendisine yönelik yoğun eleştiriler nedeniyle görevini bırakacağını ima etmişti. 
     Güneş, A Milli Takım İdari Menajeri Can Çobanoğlu, yardımcı antrenör Ünal Karaman ve kaleci antrenörü Mehmet Kulaksızoğlu ile birlikte, Türkiye Spor Yazarları Derneği TSYD Levent Sosyal Tesisleri Aydın Doğan Eğitim Merkezi'nde düzenlediği basın toplantısında, teknik heyetle birlikte görevlerinin başında olduklarını söyledi. 
     A Milli Futbol Takımı'nın 2002 Dünya Kupası play-off baraj rövanş maçında Avusturya'yı İstanbul'da 5-0 yenerek, finallere katılma hakkını elde etmesinin ardından yaptığı açıklamayla, görevini bırakacağı yönünde imada bulunan Güneş, basın toplantısında, bu çıkışının nedenlerini ve Dünya Kupası finallerinde Türkiye'nin hedeflerini anlattı. 
     A Milli Futbol Takımı'nın 2002 Dünya Kupası finallerine katılma hakkını kazanarak, 47 yıllık bir özlemi giderdiğini vurgulayan Güneş, Türkiye'nin artık bir Dünya takımı olduğunu savunarak, bu başarıda emeği geçen herkese teşekkür etti. 
     Avusturya maçından sonra yaptığı açıklamayı, bilinçli olarak, konunun kamuoyunda tartışılması için gündeme getirdiğini anlatan Güneş, kamuoyundan gelen destekle göreve devam edeceklerini açıkladı. 
     Şenol Güneş, ''15 aydır milli takımın başındayım. Eleştirilere hiçbir zaman yanıt vermedim. Avusturya maçından sonra yaptığım açıklamanın ardından kamuoyundan bize karşı bir güvensizlik olmadığı kanaatine vardık. Görevimizde herhangi bir değişiklik yoktur. Eğer bize karşı bir güvensizlik ortamı oluşsaydı, hareket tarzımız değişik olurdu. Her onurlu insanın davranması gerektiği gibi'' diye konuştu. 
     
     15 aylık dönem 

     15 aydır Milli Takım'ın başında olduğunu ve Türk futboluna son 30 
     yılda hizmet ettiğini anlatan Güneş, bu dönem içinde başarıyı herkesle paylaştıklarını, eleştiriye her zaman açık olduklarını, ancak kişilik haklarına saldırıyı asla kabullenemeyeceklerini anlattı. 
     Güneş, şunları söyledi 
     ''1.5 yıllık dönem içinde zaman zaman darılmalar, küsmeler olabilir. Ama bu dönem içinde hiç konuşmadım, sadece Avusturya maçından sonra hislerimi açıkladım. Bu maç sonrası 2 şey söyledim. 
     Dünya Kupası finallerine gitme sözünü verdik ve başardık. Biz işimizi yaptık, işimizi yaparken de bize futbol dışında engel olmaya çalışanlar oldu. Ama başarıya hep beraber ulaştık. Kişisel eleştirileri bile sineye çektik. Ülkeye hizmette bulunduk. 
     1996 ve 2000 yılında Avrupa şampiyonasındaki başarıları devam 
     ettirmeye çalışacağız.'' 15 aylık dönemde ortaya çıkan sorunların kimseye fayda getirmediğini anlatan Güneş, ''Başarımızı engelleyenlerin, ülkenin önünü kesenlerin, ben de önünü keserim. Bizi kahraman yapmayın. 
     Kahraman tüm Türk milletidir. Layık olmayanlara çok fazla değer veriyoruz. Fikir üretelim, palavra atmayalım. Aydınlar bizim gözümüze ışık tutmasın, önümüzü aydınlatsın, yoksa güneş onları çarpar'' diye konuştu. 
     
     'Yeni dönem başlıyor' 

     Milli Takımlar Teknik Direktörü Şenol Güneş, milli takımlar bazında yeniden yapılanmaya gideceklerini, geleceğe yönelik çalışmalar yapacaklarını söyledi. 
     Güneş, konuşmasına şöyle devam etti 
     ''Güneşin doğduğu Japonya ve şehitlerimizin yattığı Güney Kore'ye gideceğiz. Türkiye buraya bütün birimleriyle gidecek. Hepimiz için bir imtihan olacak. Türkiye için yeni bir dönem başlıyor. Bu dönemde herkesi çalışmaya, fikir üretmeye çağırıyoruz. Hain ve kahramanlar yaratmayalım. Başından sonuna kadar hep beraber olalım. Herkes gibi bizim de bazı hatalarımız olmuştur. Bunlardan dersler almayı bildik. 
     Ancak kimseyle kavga etmeyeceğiz, herkesle oturup, daha iyi günlere ulaşmak için görüşeceğiz. Biz her türlü yapıcı eleştiriye açığız. 
     Bizim kavgamız bu ülkeyi daha iyi yerlere getirmek, ülke halkını sevindirmek için. Bu gemiyi hep beraber yürütmek zorundayız.'' 
     
     'Hedef çeyrek final' 

     Güneş, A Milli Futbol Takımı'nın 2002 Dünya Kupası finallerinde öncelikle hedefinin çeyrek final oynamak olduğunu söyledi. 
     Güneş, ''Umut taciri değilim. Çalışan ve üreten bir insanım. 
     Bulunduğumuz yerlere çalışarak geldik. Dünya Kupası'nda öncelikli hedefimiz çeyrek final. Sakın acele edip, bizi umut taciri yapmayın'' dedi. 
     Göreve geldiğinde kadroda bulunan bazı futbolculara ''misyonunu tamamlamış'' yakıştırmalarının yapıldığını, ancak bugün aynı oyuncular için olumlu görüşlerin bulunduğunu anlatan Güneş, şunları söyledi 
     ''Yeni oyunculara da kapımız her zaman açık. Bütün genç oyuncularımızın önleri açık. Onlara sesleniyoruz, biz size gelmeye hazırız. Türk futbolunda yeniden yapılanmaya gideceğiz. Meyve veren ağaçları çoğaltmayı amaçlıyoruz. Uzun vadedeki bu çalışmalarımızın yanı sıra, kısa vadede de Dünya Kupası finallerinde saha içi başarıları almaya çalışacağız. Dünya Kupası finallerinde yeni şölenlerimiz olacak.'' 
     
     Amerika ve Uzakdoğu turneleri 

     Şenol Güneş, basın toplantısında, A Milli Futbol Takımı'nın Dünya Kupası finalleri öncesi hazırlık programı hakkında da bilgiler verdi. 
     31 Mayıs'ta başlayacak finaller nedeniyle, Birinci Süper Futbol 
     Ligi'nde sezon sonu planlamasında değişiklikler yapmayı amaçladıklarını anlatan Güneş, liglerin bitimini 1 hafta önceye çekmek yönünde çalışmalar yapıldığını kaydetti. 
     Şubat, Mart ve Nisan aylarında henüz adları belirlenmeyen, finallerde yer alacak ülke takımlarıyla, rakip sahalarda özel maçlar yapmayı planladıklarını anlatan Şenol Güneş, liglerin devre arasında Uzakdoğu, Mayıs ayının başlarında da Amerika turnesine gitmeyi düşündüklerini ifade etti. 
     
     Prim konusu... 

     Şenol Güneş, 2002 Dünya Kupası finallerine gitme hakkını kazanan millilere verilecek prim konusunda ise, ''Oyuncuların alacakları kimseyi rahatsız etmemeli'' dedi. 
     Futbol Federasyonu'nun, verilecek primler için sponsor aradığını anlatan Güneş, ''Rakamı bilmiyorum, ama ne verilirse makbuldür'' dedi. 
     
     Toplantıdan notlar... 

     149   Milli Takımlar Teknik Direktörü Şenol Güneş'in, teknik heyette 
     yer alan arkadaşlarıyla birlikte düzenlediği basın toplantısına medya büyük ilgi gösterdi. 
     149   50'ye yakın gazetecinin izlediği toplantıyı, yaklaşık 20 TV 
     kuruluşu takip etti, 3 TV de naklen yayın yaptı. 
     149   Toplantıyı izleyenler arasında Güney Kore Futbol Federasyonu'nun 
     Türk görevlisi Sinan Öztürk ile Japon futbol menajeri Yoshinori Nakazato da izledi. 
     149   Milli takım amigosu Birol Ertan, toplantı sonunda Güneş'e çiçek 
     vererek, finallerde başarı diledi. 
     149   Basın toplantısında hakemlere seslenen Güneş, ''Onları 
     sakatlıklara karşı sahada koruyun, ama asla şımartmayın'' diye konuştu. 
     149   Futbol Federasyonu ile 2004 yılına kadar sözleşmesi bulunduğunu 
     vurgulayan Güneş, İsveç'e İstanbul'da 2-1 kaybedilen maç sonrası futbolcuların soyunma odasında birbirlerine bağırdıklarını, buna tepkisinin ise, ''Biz maçı kaybettik, ama birbirimizi kaybetmeyelim'' şeklinde olduğunu dile getirdiğini anlattı. 
     149   Şenol Güneş, kişiliğine yönelik ağır eleştiriler sonrası 
     avukatlarının dava açması için kendisine baskı yaptığını, ancak buna, bir yarar sağlamayacağı için karşı çıktığını söyledi. 
     






</TEXT>
</DOC>
