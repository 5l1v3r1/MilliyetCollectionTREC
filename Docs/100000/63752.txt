<DOC>
<DOCNO> 63752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/23/son/sondun02.html </URL>
<DATE> 2002/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kongo'da bir yanardağ daha faaliyete geçti... 
</HEADLINE>
<TEXT>

     Demokratik Kongo'nun doğusunda bulunan Goma'nın kuzeyindeki 3 bin 7 metre yüksekliğindeki Nyimuragira volkanının faaliyete geçtiği bildirildi. 
     Ülkenin doğu bölgesini kontrolü altında tutun ve Ruanda'nın desteklediği Kongo Demokrasi İttifakı'nın RCD lideri Bizima Karaha, yaptığı açıklamada, ''Nyiamuragira volkanından lav akışı saptadık, Goma'yı tehdit etmeyen bu lavlar Kibumba'ya doğru ilerliyor'' dedi. 
     Karaha ayrıca, Goma'daki yanardağ faciasında ilk kaçanlar arasında Kongo'daki BM Gözlemci Heyeti MONUC görevlileri olduğunu, bu kuruluşun kurbanlara hiçbir şekilde yardım etmediğini ve ''inanılırlığını'' kaybettiğini belirtti. 
     Bu arada, Goma Volkanoloji Merkezi'nden Dieudonne Waffula adlı araştırmacı, BM'ye bağlı görev yapan volkanologların bu bölgeye gittiklerini ve hiçbir şey göremediklerini, ancak kuzeydoğudan esen rüzgarın getirdiği küllerin araçlarının üzerini kapladığını açıkladı. 
     Öte yandan, ABD Dışişleri Bakanlığı Sözcüsü Richard Boucher, yanardağ kurbanlarına yaklaşık 500 bin dolarlık yardım malzemesi gönderdiklerini kaydetti. 
     Yardım malzemesinin, 40 bin battaniye, 35 bin 200 bidon su, 500 toz maskesi ve barınak yapmak için kullanılmak üzere 3 bin rulo plastikten oluştuğu belirtiliyor. 
     Goma'nın kuzeyindeki aktif yanardağlardan 3 bin 414 metre yüksekliğindeki Nyiragongo, 17 Ocak'ta faaliyete geçmişti. 
     






</TEXT>
</DOC>
