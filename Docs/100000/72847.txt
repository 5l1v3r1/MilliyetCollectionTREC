<DOC>
<DOCNO> 72847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/son/sontur27.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapıkule'de Nevruz Alarmı 
</HEADLINE>
<TEXT>

     Terör örgütü PKK'nın Nevruz kutlamalarını siyasalaştırmak amacıyla, Avrupa'nın değişik ülkelerinde bulunan örgüt mensuplarını Kapıkule Sınır Kapısı'ndan yurda getirerek eylem yaptırma hazırlığı üzerine, Edirne'de ve sınır kapısında güvenlik önlemleri artırıldı. 
     İstihbarat birimleri ile emniyet görevlilerinin katılımıyla bugün Edirne Valiliği'nde düzenlenen toplantıda konuyla ilgili çeşitli önlem ve kararlar alındı. 
     Bu toplantıdan sonra Kapıkule Sınır Kapısı'ndan yaya olarak giriş ve çıkış yapılmasının durdurulması gündeme geldi. Bu konuda Bulgar gümrük ve emniyet görevlileriyle görüşme yapılarak, sınır kapısından geçici bir süre yaya olarak yolcu girişine izin verilmeyeceğinin bildirileceği de öğrenildi. 
     Öte yandan, sınır kapısından yurda giriş yapan özellikle yolcu otobüsleri başta olmak üzere kontroller sıklaştırıldı. Pasaport ve kimlik kontrolleri polis tarafından büyük bir dikkatle gerçekleştirilirken, sınır kapısında görev yapacak personelle ilgili gerekli düzenleme yapıldı. 
     A.A muhabirinin güvenilir kaynaklardan edindiği bilgiye göre, yutdışında yaşayan PKK terör örgütü mensupları, Avusturya, Almanya, Fransa, Bulgaristan ve Romanya'da belirledikleri noktalarda toplanarak görüşmeler yapıyor ve gruplar halinde 20 Mart'tan itibaren Kapıkule Sınır Kapısı'ndan Türkiye'ye giriş yapmaya hazırlanıyor. 
     Kapıkule Sınır Kapısı'nda herhangi bir eylem yapılması beklenmezken, Türkiye'ye giriş yapanların, çeşitli kentlerde düzenlenecek Nevruz kutlamalarına katılacakları belirtildi. 
     Türkiye'ye gelecek örgüt mensuplarının Nevruz kutlamalarından sonra aynı yoldan 24 Mart'a kadar geri dönecekleri de kaydedildi. 
     Örgüt mensuplarının Bulgaristan üzerinden otobüs ve diğer araçlarla geleceğinin belirlenmesi üzerine Kırklareli'nin Dereköy Sınır Kapısı'nda da güvenlik önlemleri artırıldı. Sınır kapısına Emniyet Müdürlüğü'nün ilgili şubelerinden görevlilerin gönderildiği öğrenildi. 
     






</TEXT>
</DOC>
