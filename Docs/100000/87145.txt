<DOC>
<DOCNO> 87145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/yazar/tamer.html </URL>
<DATE> 2002/05/31/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Entelektüel faaliyetlere kriz dopingi 
</HEADLINE>
<TEXT>

MBA yapanlar arttı. Yarışmalara gönderilen eserler daha doyurucu 
     Çoğumuz zora gelmeden, kapana iyice sıkışmadan, yaşantımızda radikal değişiklikler yapamıyoruz. Her 24 saat aşağı yukarı aynı şeyleri tekrarlayarak, alışkanlığın rehaveti ve rutinin kolaycılığında sürüklenip gitme eğilimi çoğumuzda ağır basıyor. Bu çarkı kırıp sürüden ayrılabileni ise kurt kapmıyor Tam tersine o, benzerlerine göre fark yaratıyor. 
     Kriz bir bakıma iyi de oldu laf aramızda. Hepimizi şööööyle derinden sarsıp biraz hizaya getirdi. Dünkü yazımda söz etmiştim Türkiye’de Cumhuriyet tarihinin en ağır ekonomik krizinin yaşandığı geçen yıl, Ar - Ge yardımı için TÜBİTAK’a yapılan proje başvurusu sayısında adeta patlama olmuş. 
     
     Milliyet ödülleri 
     Gazetemiz Milliyet’in 2001 yılı Abdi İpekçi Ödülleri’nin ekonomi dalında olanı da TÜBİTAK’ınkine benzer özellikler gösteriyor. 10 yıldır jüride yer alan arkadaşımız Osman Ulagay, "Türkiye’de Sanayinin Rekabet Gücü" konulu yarışmaya gönderilen eserlerin önceki yıllara göre hem sayıca fazla, hem bazılarının çok kapsamlı, hem de aralarında dikkatle okunmaya değer çok sayıda eser bulunduğuna dikkat çekiyor. 
     Milliyet’in jürisinde ilk kez yer alan Prof. İbrahim Kavrakoğlu, Bilgi Üniversitesi Rektörü Prof. Lale Duruiz, Şişe - Cam Genel Sekreteri Rüştü Bozkurt da, geçmişte benzeri yarışmalarda jüri üyesi olarak değerlendirdikleri yapıtlarla karşılaştırdıklarında, incelenmeye değer ilginç görüşler ve değerlendirmelerin yer aldığını dile getiriyorlar. Bu arada Anadolu’nun değişik illerinden, üniversite eğitimi görmemiş, el yazısı zor okunan, fikir dağarcığı oldukça zengin, kapsamlı yapıtların varlığı, jüri üyelerini biraz şaşırtmış galiba. 
     
     MBA’da da artış var 
     Alcatel Teletaş Yönetim Kurulu Başkanı Lütfü Yenel’in tespiti ise gerek Türkiye’de, gerekse Amerika’da MBA işletme yüksek lisansı yapanların sayısında geçen yıl ciddi bir artış olduğu yolunda. Malumunuz kriz geçen yıl sadece Türkiye’de değil, Amerika’da da mevcuttu. Ve yetenekli elemanlarına iş veremeyen, ama onları kaybetmek de istemeyen müesseseler, bu ölü zamanda birikimlerini artırmaları için onlara MBA olanağı sağladı. Öte yandan krizde işsiz kalanlardan ekonomik gücü yetenler de hem Türkiye’de, hem de ABD’de master ve doktora programları için üniversitelerin kapısını çaldılar. 
     Üniversite çevreleri bu eğilimi teyit ediyor. Kriz dönemlerinde sadece MBA değil, tüm yüksek lisans ve doktora başvurularında artış olduğuna işaret ederek, dünya çapında durgunluğun yaşandığı 2001 yılı için sadece ABD’de değil, Avrupa ülkelerinde de üniversite sonrası eğitime ilginin arttığına dikkat çekiyorlar. 
     
Deprem karikatürleri      Cumhuriyet’teki tüketici köşemi, başlangıcından itibaren karikatürleriyle zenginleştiren Sami Caner, son kitabında depremi konu almış. 
     Geçenlerde deprem nedeniyle evimi taşıdığımı, en azından bu köşenin sürekli okurları biliyorlar. Konuyu gündemde tutmanın gereğine inandığımdan, Caner’in kitabından bir deprem karikatürünü sizlerle paylaşmak istedim. 
     İstanbul depremi her geçen gün biraz daha yakınlaşırken, devlet katında genel bir vurdumduymazlık, ahali nezdinde sonsuz bir çaresizlik hüküm sürüyor. Buna karşılık her zaman yolunu bulan açıkgözler, depremin rantını çoktan yemeye başladılar bile. 
     Caner’in kitabıyla ilgili yorumu, yine Cumhuriyet’ten karikatüristlerin duayeni Tan Oral’a bırakıyorum 
     "Onca acının ve yıkımın altından çekilip kurtarılan umut çizgilerine hoşgeldiniz Mizah her zaman acı ve düşün yüklüdür. Ama elinizde tuttuğunuz bu kitap, sanki bu özdeyişin buruk bir kanıtı niteliğinde. 
     Konusunu en has ve en yalın çizgilerle gözönüne getiren Sami Caner, o korkunç sarsıntının yerle birlikte savurduğu insanları, korku ve endişelerinden bir an uzaklaştırıp sakinleştirerek, olan - bitene yeniden ve yeni umutlarla bakmalarını öneriyor. İçini sevecen eleştirilerle doldurduğu bir ilkyardım çantası sunuyor " 
     
     







Kritik sonbahar 


Enseyi karartmayın, çünkü... 


Yasak ilaçlar... 


AB nasıl bakıyor 


Mesud’un kalesini Tayyip düşürecek mi ’ 


30 Mayıs... Milat 


20 milyara kolej 


Serçe, Şahin, Kartal ve Doğan’ın sahipleri zorda 


Yabancılar "bekle - gör" pozisyonunda 


Recep Tayyip Erdoğan değişmiş olabilir mi 


Piyasa psikolojisi 


İnsan kaçakçılığı ve Türkiye 


Ecevit’siz MGK 


Entelektüel faaliyetlere kriz dopingi 


Firuze 


Derviş Tamam mı, devam mı 


Yapay gündem Politika Real gündem Üretim 


</TEXT>
</DOC>
