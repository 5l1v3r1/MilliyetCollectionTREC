<DOC>
<DOCNO> 82257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/05/son/sonspo02.html </URL>
<DATE> 2002/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kings Maverikcs karşısında 1-0 öne geçti. Hido 7 sayı attı 
</HEADLINE>
<TEXT>

     ABD Profesyonel Basketbol Ligi NBA'de, play-off çeyrek final mücadelesi başlarken, Sacramento Kings, Dallas Mavericks'i 108-91 yenerek, 7 maçlık seride 1-0 öne geçti. 
     Play-off çeyrek final, aynı zamanda konferans yarı finallerinin ilk maçında, ligin en skorer 2 takımı olan Sacramento Kings ve Dallas Mavericks, Sacramento'da karşı karşıya geldi. Oyuna sonradan giren ve 25 dakika sahada kalan Hidayet Türkoğlu, 7 şuttan 3'ünü değerlendirerek 7 sayı attı. Hidayet, ayrıca hepsi savunmadan 4 ribaunt aldı ve 2 asist yaptı. Hidayet Türkoğlu, 2 kez denediği 3 sayılık atışlarda yalnızca 1'inde topu çemberden geçirirken, 2 faul atışını da sayıya çeviremedi. 
     Takımda Yugoslav forvet Predrag Stojakoviç 26 sayı, Chris Webber 20 sayı ve 10 ribaunt, Yugoslav pivot Vlade Divaç da 18 sayı ve 16 ribaunt gerçekleştirdi. İlk 5'te yer alan diğer 2 oyuncu Mike Bibby 11, Doug Christie 6 sayı kaydetti. 
     Play-off ilk turunda yaptığı 3 maçta ortalama 112 sayının üzerine çıkan Dallas Mavericks, bu kez 91 sayıda kalırken, Alman Dirk Nowitzki, 23 sayıyla en çok sayı atan oyuncu oldu. Nowitzki ayrıca 14 ribaunt aldı. İlk 18 şuttan 15'ini kaçıran Nowitzki, Michael Finley ve Steve Nash üçlüsünden Finley 21, Nash da 12 sayı gerçekleştirdi. 
     2 takım arasındaki 2. maç, 7 Mayıs Salı günü Sacramento'da yapılacak. 
     Lige yarın sabaha karşı New Jersey Nets-Charlotte Hornets, Detroit Pistons-Boston Celtics ve Los Angeles Lakers-San Antonio Spurs arasında yapılacak 2. tur maçlarıyla devam edilecek. 
     





</TEXT>
</DOC>
