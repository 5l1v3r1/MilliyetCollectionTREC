<DOC>
<DOCNO> 88493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/07/son/sondun15.html </URL>
<DATE> 2002/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa genel seçimler için pazar günü sandık başına gidecek 
</HEADLINE>
<TEXT>

     Fransa'da 40 milyondan fazla seçmen, genel seçimlerin ilk turunda oy vermek üzere pazar günü sandık başına gidecek. 
     Genel seçimler öncesi milletvekili adaylarının sürdürdüğü kampanya, bu akşam sona eriyor. 
     Son anketlere göre, merkez sağ partilerin daha şanslı gösterildiği seçimlerde, cumhurbaşkanlığı seçiminin ilk turunda büyük bir sürpriz yapan aşırı sağın nasıl bir performans göstereceği merakla bekleniyor. 
     Meclis'te temsil edilmeyen Jean-Maire Le Pen'in liderliğini yaptığı aşırı sağcı partinin, bu seçimlerde en az dört milletvekilli çıkaracağına kesin gözüyle bakılıyor. 
     Le Pen'in, cumhurbaşkanlığı seçimlerinin ilk turunda büyük bir zafer kazanması, sadece Fransa'da değil tüm dünyada geniş yankı uyandırırken, ''Avrupa'da kesinlikle aşırı sağın yükselişe geçtiği'' yorumlarının yapılmasına neden olmuştu. 
     
     REKOR SEVİYEDE ADAY 
     Fransa, genel seçimlerin ilk turuna, rekor seviyede milletvekili adayıyla gidiyor. Fransa'da seçimlerini ilk turunda, 577 sandalye için 8 bin 456 milletvekili adayı yarışacak. Yapılan bir araştırmaya göre, 
     bir milletvekilliği için ortalama 15 aday bulunuyor. 
     En fazla adayın yarışacağı seçim bölgesi ise Paris'in 1. seçim bölgesi. Bu bölgede, her sandalye için 27 aday yarışacak. 
     Fransa'da, Nisan ayında yapılan cumhurbaşkanlığı seçimlerinde yine rekor seviyede aday yarışmıştı. 
     Cumhurbaşkanlığı seçimlerine özellikle soldan çok fazla adayın katılması, oyların bölünüp Sosyalist Parti adayı eski Başbakan Lionel Jospin'ın yarışı kaybederek, aşırı sağcı Jean-Marie Le Pen'in gerisinde kalmasına yol açmıştı. 
     
     SON ANKETLER 
     Fransa'da son yapılan anketler, sağ partilerin açık farkla seçimi kazanacağını gösteriyor. 
     IPSOS kamuoyu araştırma merkezi tarafından yapılan bir ankete göre, sağ partiler oyların yüzde 40'ını, sol partilerse yüzde 36'sını alacak. Yine aynı araştırmaya göre, aşırı sağın yüzde 12, aşırı solun da yüzde 3.5 civarında oy alması bekleniyor. Oyların diğer kısmını ise küçük partilerin ve bağımsız adayların alacağı tahmin ediliyor. 
     Araştırma merkezine göre, bu oy oranları temel alındığında, sağ partiler Meclis'te 339 ile 381 arasında değişen sandalyeye sahip olurken, sol partilerin sandalye sayısı 174 ile 216 civarında olacak. 
     Genel seçimlerin ikinci turu, 16 Haziran tarihinde yapılacak. 
     





</TEXT>
</DOC>
