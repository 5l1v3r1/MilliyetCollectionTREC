<DOC>
<DOCNO> 85579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/23/siyaset/asiy.html </URL>
<DATE> 2002/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
"Ecevit’le geldim, onunla giderim" diyen Özkan, sonunda konuştu 
</HEADLINE>
<TEXT>
Rahşan Hanım’a laf taşıyıp yanıltıyorlar 
Siyasi hırsı olmadığını vurgulayan Özkan, "Hakkımda laf taşıyıp Rahşan Hanım’ı sürekli yanıltıyorlar. Asla onu kıracak bir şey yapmadım" dedi 
     SERPİL ÇEVİKCAN Ankara 

     Nekahat döneminde Rahşan Ecevit’le yaşadığı gerginlik nedeniyle Ecevitler’in Oran’daki evine gidemediği yolundaki yorumları yanıtlayan Özkan, Milliyet’e olayın göründüğünden farklı olduğunu anlattı "Sayın Rahşan Ecevit’i benimle ilgili olarak yanıltıyorlar. Yanlış bilgiler veriyorlar, laf taşıyorlar. Ben Sayın Rahşan Ecevit’i üzecek ne bir söz söyledim, ne de bir davranışta bulundum. En küçük bir yanlış hareketim olmamıştır. Buna rağmen Rahşan Ecevit’e laf taşıyarak, aramızda sorun varmış gibi göstererek bundan çıkar umanlar var. Ben bu hastalık döneminde Sayın Başbakan’ı da, Sayın Rahşan Ecevit’i de rahatsız etmek istemediğim için eve gitmedim. Her gün Başbakan’la telefonla konuşup talimatlarını aldım." 
     
     Hiçbir beklentim yok’ 
     Ecevit sonrası senaryoların tamamının iddiadan ibaret olduğunu da söyleyen Özkan, sözlerini şöyle sürdürdü "Ben siyasete Sayın Ecevit’le geldim, 11 yıldır yanlarındayım. Sayın Ecevit’le de giderim. Benim bütün amacım ve işlevim Sayın Ecevit’e, onun yanında ülkeme hizmet etmek olmuştur. Bunun ötesinde hiçbir siyasi beklentim ve hırsım yoktur. Siyasi çıkarları gereği birçok kişi başka hesaplara girebilir, ama benim yerim yine Ecevit’in yanıdır. Vek let tartışması yanlış. Zirvede gündeme dahi gelmedi, çünkü gelmesine gerek yoktu. Sayın Başbakan görevini sürdürüyor. Sağlık durumu buna engel değil. Başbakanlık’ta ve hükümette işler normal yürüyor. Hiçbir tıkanma yok." 
     
Ortaklarına karşı eşini kolladı      Başbakan Ecevit, liderler zirvesinde, ortaklarına eşi Rahşan Ecevit’e dönük eleştirilerin haksız olduğu mesajını verdi. Ecevit, eşinin ısrarı nedeniyle nekahat dönemini evinde geçirdiği ve bu nedenle yeni sağlık sorunlarıyla karşılaştığı yolundaki eleştirileri kastederek, Mesut Yılmaz ve Devlet Bahçeli’ye "Evde kalmayı ben istedim" dedi. 
     
Doğum gününde çıkabilir      Başbakan Ecevit’in hem koalisyon hükümetinin kuruluşunun üçüncü yıldönümü hem de doğum günü olan 28 Mayıs Salı gününe kadar hastaneden çıkmayı arzu ettiği öğrenildi. Başbakan’ın, koalisyonun yıldönümü nedeniyle "üç yıllık icraata" ilişkin yapması beklenen konuşma için de Başbakanlık’ta taslak hazırlandığı, ancak bu konuda son kararı Ecevit’in vereceği belirtildi. 
     
Hastane zirvesi dış basında      Başbakan Ecevit’in sağlık durumu ve hastanede yapılan liderler zirvesi, İngiliz ve Fransız basınında geniş yer buldu. Fransız Le Figaro, "Ecevit, ülkeyi hastanedeki odasından yönetiyor" başlığıyla verdiği haberde, 17 gün aradan sonra Ecevit’in, hastanede koalisyon ortakları ve üst düzey bürokratlarla toplantı yaptığını hatırlattı. İngiliz The Independent da "Başbakan’ın hastalığı Türkiye’yi çöküşün eşiğine getirdi" başlığını taşıyan yarım sayfalık haberinde, gelişmelerin Başbakan’ı "görevi bırakma" çağrılarıyla yüz yüze getirdiğini yazdı. The Times gazetesi ise "Ecevit’in görevi bırakma ihtimalini reddettiğini" duyurdu. n DIŞ HABERLER SERVİSİ 
     
Tam mobilize’ Ecevit göz muayenesi oldu      Başkent Üniversitesi Hastanesi’nde 6 gündür tedavi gören Başbakan Ecevit’in, "tam mobilizasyon" olarak tanımlanan durumunun, önceki günden çok daha iyi olduğu belirtildi. 
     Ecevit, dün göz muayenesinden de geçti. Alınan bilgiye göre akşam saatlerinde hastanenin üçüncü katında bulunan göz servisine inen Ecevit, burada 45 dakika süren detaylı bir göz muayenesine tabi tutuldu. Başbakan’ın yeni bir gözlük takabileceği öğrenildi. 
     



 SİYASET 

















</TEXT>
</DOC>
