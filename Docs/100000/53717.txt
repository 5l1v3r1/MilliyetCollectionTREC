<DOC>
<DOCNO> 53717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/23/yazar/tamer.html </URL>
<DATE> 2001/11/23/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Köykent'lere çağ atlatmak 
</HEADLINE>
<TEXT>

     ANAP Genel Bakan Yardımcısı Erkan Mumcu'ya teşekkür borçluyuz. Üslubunu sert tutup da günah keçisi haline gelmeseydi, kimse de kalkıp 21. Yüzyılın köykentleri üzerine kafa yormayacaktı. Hatta Dünya Bankası bile Türkiye'de köykentlerin geliştirilmesi için 300 milyon dolar yardım yapmayı gündemine almazdı belki de. 
     Oysa Türkiye'nin pek çok yapısal reforma imza attığı şu dönemde sayın Ecevit'in hayal ettiği formata hiç uymasa da köykentlere fevkalade ihtiyacımız var. Daha doğrusu sanayi toplumu olmayı becerememiş Türkiye ve sanayi toplumundan enformasyon toplumuna geçişin sancılarını yaşayan dünya koşullarında, köykent fikrine çağ atlatmak lazım. 
     Çünkü nüfusun yüzde 38'inin kırsal kesimde yaşadığı bir ülkede, tarımdaki sübvansiyonlar da kaldırılmışken, "Bana ne, kırsal kesimde yaşayanlar ne halleri varsa görsünler" diyemezsiniz. Kaldı ki kırsal kesim oy deposu olduğu için seçim döneminde mutlaka, kesenin ağzını açmanın bir yolunu bulur siyasilerimiz. Bulamazlarsa konunun üstadı, popülist politikaların Baba'sı Amcamız Demirel imdatlarına yetişir nasıl olsa 
     Cumhuriyet'ten Mustafa Balbay son Erkan Mumcu olayıyla ilgili yazısını çok haklı bir noktaya dikkat çekerek bitirmiş "Türkiye'de tarıma, köye nasıl bakılması gerektiğini ciddi olarak tartışmanın zamanı geldi. Aslında hem bilimsel, hem de siyasal içerikli olabilecek çok önemli ve güncel bir tartışma konusu bu." 
     Necati Doğru da yine Cumhuriyet'teki köşesinde "Genç politikacı Mumcu, yaşlı politikacı Ecevit'in 25 milyon köylünün kalkınmasına çare olacak diye ilan ettiği, fakat yanındaki üç - beş yağcı hariç kimseyi ikna edemediği köykent projesini eleştiriyor. Peki Mumcu bu projenin yerine ne öneriyor " diye soruyor. 
     Fikir jimnastiğine epey antremanlı görünen, yaratıcılıkta sıkıntısı pek olmayan Mumcu'nun bugünün koşullarına uygun köykent projeleri üretmek konusunda da zorlanmayacağından eminim. Yeter ki bu konuya odaklansın, yüreğini versin. 
     
Köykent günümüzde nasıl şekillenmeli      Haluk Şahin'in Radikal'deki köşesinde önceki gün yazdığı enfes yazı, günümüz köykentlerinin neden gerekli olduğu ve nasıl şekillenmesi gerektiği konusunda önemli ipuçları veriyor 
     " ... Köykent konusunda 70'li ve 80'li yıllarda geçerli olan eleştiriler, 21. yüzyılda geçerliliğini kaybetti. Bugün, Türkiye de dünya da başka bir yerde. Herşey gibi köykent projesini de yeniden değerlendirmek ve yeni şeyler söylemek gerekiyor. 
     Ecevitler köykent projesini ortaya attıklarında Türkiye çok geciktiği ağır sanayi hamlesini bir an önce gerçekleştirmek isteyen bir ülkeydi. Bunu halletmek için de bol sermayeye, teknolojiye ve emeğe ihtiyacı vardı. 
     Bu temel hedef çerçevesinde, hem sermaye sahipleri hem de solcular, köykent fikrine kendilerice haklı nedenlerle karşı çıktılar. 
     ... 2001 yılında ise yepyeni bir dünya var karşımızda Sanayi Çağı bitmiş, Enformasyon Çağı çoktan başlamış. Türkiye artık hedef olarak ağır sanayi hamlesine kilitlenmiş bir ülke değil. Diğer sanayi dalları için ise, kentler ucuz emek deposu olmanın çok ötesinde, işsiz ve huzursuz bir lümpen deposu haline gelmiş. 
     Toplumların üretim yapılarında da inanılmaz dönüşümler gerçekleşmiş. İmalat dallarında çalışanların oranı düşmekte, enformasyon sektörü hızla büyümekte. Bilgisayar sayesinde, iş ile işin yapıldığı mekan arasındaki bağlantı kopmuş. Enformasyon çağı işçileri, işlerini büyük kentlerden uzakta, kendi seçtikleri yerlerde yapmayı tercih etmekte. Al eline bilgisayarını, git mis gibi havada, dinç kafayla çalış. 'Ürün'ünü bilgisayarla dünyanın dört bir yanına geç 
     Bence köykent projesinin bugün eleştirilecek yanı, bu yeni potansiyeli gözardı ederek sadece arıcılık, halıcılık, kooperatifçilik gibi şeylerden söz etmesi. Sadece köyden kente göçmüşleri köykente çağırması. Yeni köykentler, onların yanı sıra enformasyon toplumunun böyle yerler arayan kentli insanları da unutmamalı." 
     DEVAMI YARIN 
     
     







Önemli bir karar 


Şemsiye kirası... 


Jandarma ve çocuk 


AB, Kıbrıs derken Devlet Bahçeli'nin üslubu... 


Eşitlik 2003'e mi 


Öğretmenler sıkıntıdayken kim mutlu olabilir ki 


Borsa bir hayvanat bahçesi mi 


Rusya ile yeni ortaklık 


Seyircilerin sorumluluğu yok mu 


Kumarhaneciler geçit arıyor 


At yarışlarından vergi alınamıyor 


Büyükelçi Loğoğlu'nun Irak mesajı 


Köykent'lere çağ atlatmak 


Biraz Kissinger alır mıydınız 


Hayırperver çok yol gösteren yok 


</TEXT>
</DOC>
