<DOC>
<DOCNO> 50365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/03/son/sondun05.html </URL>
<DATE> 2001/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Azerbaycan'dan üs istiyor 
</HEADLINE>
<TEXT>

     Afganistan'daki operasyonlara destek için Azerbaycan'daki bir hava üssünü kullanma ihtiyacı duyan ABD yönetimi, 9 yıldır Azerbaycan'a uyguladığı finansal yardım ambargosunu kaldırmak için kolları sıvadı. 
     Washington'daki gözlemciler, ABD'nin, Özbekistan ve Pakistan'daki üslere destek sağlamak ve bazı operasyonlarda kullanmak üzere Azerbaycan'daki bir hava üssünü ''acilen'' devreye sokmak istediği için, Azerbaycan'a ambargoyu devre dışı bırakmaya çalıştığını belirtiyorlar. 
     Bu çerçevede Amerikan yönetimi, 1992 yılında Kongre'deki Ermeni lobisinin girişimiyle çıkarılan ve Azerbaycan'a her türlü insani ve finansal Amerikan yardımının önünü kesen 907 sayılı yasayı dondurma girişimi başlattı. 
     ABD Başkanı George W. Bush'a, bu ambargoyu kaldırma yetkisi veren tasarı, 25 Ekim'de, sürpriz bir hızla ABD Senatosu'nda kabul edildi. 
     Şu sırada ise Temsilciler Meclisi ve Senato'nun oluşturduğu bir ortak komite, konuyla ilgili son kararı vermek üzere çalışıyor. 
     ABD Dışişleri Bakanı Colin Powell'ın, kongre nezdinde bu ambargonun kaldırılması için bizzat girişimde bulunduğu belirtiliyor. 
     ABD Başkanı Bush da Afganistan'daki operasyon için gereken üs ve Azerbaycan'a ambargonun kalkmasına ilişkin konuları, Salı günü telefonla Azerbaycan Cumhurbaşkanı Haydar Aliyev ile görüştü. 
     Bush aynı gün, Ermenistan Devlet Başkanı Robert Koçaryan ile de bir telefon konuşması yaptı. 
     Bush'un Ulusal Güvenlik Konseyi üyesi Matt Bryza da Türk-Amerikan Dernekleri Asamblesi'nin Washington'daki konferansında yaptığı konuşmada, Azerbaycan'a ambargo getiren Kongre kararına, hem eski Başkan Bill Clinton'ın hem de Başkan George W. Bush'un eskiden beri karşı çıktıklarını söyledi. 
     Amerikan Ermeni Asamblesi Başkanı Van Krikorian,'ABD'nin güvenliği için'', Ermeni asıllı Amerikalıların, Bush'un girişimine karşı çıkmadığını söyledi. Ancak ABD'deki diğer Ermeni grupları, Azerbaycan'a yaptırımların kaldırılması girişiminden hoşnutsuz olduklarını ifade ediyorlar. 
     Azerbaycan'a yaptırımlar, bu ülkenin askeri faaliyetler ve ekonomik blokaj ile Yukarı Karabağ ve Ermenistan'ın haklarını ihlal ettiği gerekçesiyle Amerikan Kongresi'nden 1992 yılında geçirilmişti. 
     Tasarının ABD Kongresi'nde kabul edilmesinden önce Ermenistan güçleri, Azerbaycan'ın Hocalı kasabasında sivilleri katletmiş, Susa ve Laçin'i işgal etmişti. 
     Ermeni birlikleri 1993 yılında da Azerbaycan'ın 6 bölgesini daha işgal etmişlerdi. Bütün bu gelişmelere karşın, Azerbaycan'a karşı girişim, özellikle Kongre'deki Ermeni lobisinin çabasıyla bugüne kadar muhafaza edilmişti. 
     






</TEXT>
</DOC>
