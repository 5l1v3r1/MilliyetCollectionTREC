<DOC>
<DOCNO> 69590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/26/son/sondun24.html </URL>
<DATE> 2002/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
"Kafkasya Raporu"nda Atatürk'ün Ermeni Soykırımı'nı tanıdı iddiası 
</HEADLINE>
<TEXT>

     Avrupa Parlamentosu'nda, yarın ele alınarak Perşembe günü oylanacak olan ''Kafkasya Raporu''nda, Mustafa Kemal Atatürk'ün, TBMM'de yaptığı bir konuşmada, ''Birinci Dünya Savaşı sırasında Türk rejiminin Ermeni halkına karşı soykırım yaptığını'' söylediği iddia ediliyor. 
     Avrupa Parlamentosu'nun Yeşiller Grubu üyesi İsveçli Per Gahrton tarafından hazırlanan Kafkasya Raporu ve bu rapora bağlı karar tasarısında, Türkiye'den, ''Avrupa ile bütünleşme arzusuna uygun adımlar atması'' isteniyor, Avrupa Parlamentosu'nun sözde soykırımı tanıyan 1987 kararı hatırlatılıyor ve Türkiye'ye, ''uzlaşma temeli oluşturma'' çağrısı yapılıyor. 
     Raporda Türkiye'ye yönelik çeşitli ithamlara yer veren Gahrton, bir dipnotta, Atatürk'ün, 10 Nisan 1921 tarihinde TBMM'de yaptığı konuşmada, ''Ermeni halkına karşı soykırım yapıldığı sonucuna vardığını'' iddia ediyor. 
     Türkiye'nin AB nezdindeki Daimi Temsilcisi Büyükelçi Nihat Akyol, raportöre ve Avrupa Parlamentosu üyelerine, söz konusu tarihte TBMM'nin toplanmadığının ve Atatürk'ün böyle bir konuşmasının olmadığının bildirildiğini ifade etti. 
     






</TEXT>
</DOC>
