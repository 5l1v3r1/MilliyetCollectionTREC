<DOC>
<DOCNO> 55516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/04/son/sonspo03.html </URL>
<DATE> 2001/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Nou Camp Stadı Türk takımlarına vize vermiyor 
</HEADLINE>
<TEXT>

     Galatasaray'ın Avrupa Şampiyonlar Ligi'ndeki yarınki rakibi FC Barcelona, bugüne dek maçlarını yaptığı Nou Camp Stadı'nda Türk takımlarına vize vermedi. 
     Türk takımlarıyla, Avrupa kupaları tarihinde evinde 5 kez karşılaşan İspanyol ekibi, Nou Camp Stadı'nda yapılan bu 5 maçı da kazanarak, Türk ekiplerini ülkelerine eli boş gönderdi. FC Barcelona, evinde attığı 18 gole karşılık Türk takımlarından yalnızca 3 gol yedi. 
     İlk olarak 1990-91 sezonunda Avrupa Kupa Galipleri Kupası 1. 
     turunda Trabzonspor ile eşleşen FC Barcelona, deplasmandaki ilk maçı 1-0 yitirdi. FC Barcelona, Nou Camp Stadı'nda 3 Ekim 1990'da yapılan rövanş maçında ise sahadan 7-2 gibi farklı bir skorla ayrılarak, 2. tura çıktı. Daha sonra 1993-94 sezonunda yapılan Avrupa Şampiyonlar Ligi maçında Galatasaray'ı evinde 3-0 yenen FC Barcelona, 1994-95 sezonunda da yine sarı-kırmızılı ekibi, aynı ligde Nou Camp Stadı'nda 2-1 yendi. Geçen sezon Avrupa Şampiyonlar Ligi'nde Beşiktaş ile aynı grupta yer alan İspanyol takımı, Nou Camp'ta 5-0'lık galibiyete imza attı. FC Barcelona, son olarak Avrupa Şampiyonlar Ligi'nde kendi sahasında karşı karşıya geldiği Fenerbahçe'yi son dakikalarda bulduğu golle 1-0 yendi. FC Barcelona, Türkiye'deki maçlarda ise evindekinin tersine kötü bir grafik çizdi. Türkiye'de yaptığı 5 maçın 3'ünü yitiren İspanyol ekibi, 1'er de beraberlik ve galibiyet aldı. 
     
     Türk takımlarıyla 11. maç 
     FC Barcelona, Avrupa kupalarında Türk ekipleriyle bugüne dek 10 maç yaptı. 
     Katalan ekibi, 10 maçın 6'sını kazanırken, 3 kez yenildi, 1 kez de berabere kaldı. Galatasaray ile 4, Trabzonspor ve Beşiktaş ile 2, Fenerbahçe ile de 2 kez karşılaşan FC Barcelona, 22 gol atıp, 9 da gol yedi. 
     Türk ekipleriyle FC Barcelona'nın yaptığı maçlar ve sonuçları şöyle 
     
     
Sezon Kupa Rakip Sonuç 1990-91 Kupa Galipleri Trabzonspor 0 - 1 1990-91 Kupa Galipleri Trabzonspor 7 - 2 1993-94 Şampiyonlar Ligi Galatasaray 0 - 0 1993-94 Şampiyonlar Ligi Galatasaray 3 - 0 1994-95 Şampiyonlar Ligi Galatasaray 2 - 1 1994-95 Şampiyonlar Ligi Galatasaray 1 - 2 2000-01 Şampiyonlar Ligi Beşiktaş 0 - 3 2000-01 Şampiyonlar Ligi Beşiktaş 5 - 0 2001-02 Şampiyonlar Ligi Fenerbahçe 3 - 0 2001-02 Şampiyonlar ligi Fenerbahçe 1 - 0 
     






</TEXT>
</DOC>
