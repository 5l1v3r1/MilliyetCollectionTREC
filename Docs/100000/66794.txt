<DOC>
<DOCNO> 66794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/09/son/sonspo03.html </URL>
<DATE> 2002/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş ile İstanbulspor, yarın 125. randevuda... 
</HEADLINE>
<TEXT>

     Beşiktaş ile İstanbulspor, yarın yapacakları lig maçıyla birlikte 125. kez karşı karşıya gelecekler. 
     30 Temmuz 1926'da eski adıyla Mithatpaşa Stadı'nda yapılan ve 
     Beşiktaş'ın 6-2'lik galibiyetiyle başlayan rekabette, bugüne dek yapılan 124 maçın 89'unu ''Kara Kartallar'', 9'unu ise ''İstanbul Boğaları'' kazandı. 26 karşılaşmada ise taraflar birbirlerine üstünlük sağlayamadı. 
     76 yıllık rekabette, siyah-beyazlıların attığı 302 gole karşılık, 
     sarı-siyahlılar 90 golde kaldı. 
     
     Beşiktaş ligde de üstün 
     Genel toplamda İstanbulspor'a büyük bir üstünlük kuran Beşiktaş, bu durumu lig maçlarına da yansıttı. 
     Ligde rakibiyle bugüne dek 41 kez karşı karşıya gelen siyah-beyazlılar, 30 galibiyet alırken, 4 kez sahadan yenik ayrıldı. 7 karşılaşma ise berabere sonuçlandı. 
     Ligde Beşiktaş 85, İstanbulspor ise 34 gol kaydetti. 
     Sezonun ilk yarısında BJK İnönü Stadı'nda yapılan maçı İstanbulspor, Bushaj'ın golüyle 1-0 kazanmıştı. 
     
     Farklı skorlu galibiyetler 
     Beşiktaş, İstanbulspor karşısında en farklı sonuçlu galibiyetini 12-1'lik skorla 26 Eylül 1943 tarihinde yapılan özel maçta elde etti. 
     Siyah-beyazlılar ayrıca, 21 Ocak 1945'de 9-0, 8 Ocak 1932 tarihinde 7-1, 22 Kasım 1929, 20 Ocak 1938, 25 Şubat 1940 ve 23 Eylül 1951 tarihlerinde 6-0'lık skorlarla sahadan galip ayrılarak 
     İstanbulspor'a en ağır yenilgilerini tattırdı. 
     İstanbulspor ise 24 Nisan 1948'deki özel maçta, sahadan 3-0 üstün ayrılarak, Beşiktaş karşısındaki en farklı skorlu galibiyetini aldı. 
     






</TEXT>
</DOC>
