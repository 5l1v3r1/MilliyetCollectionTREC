<DOC>
<DOCNO> 56629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/11/son/soneko09.html </URL>
<DATE> 2001/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin genel greve gidiyor 
</HEADLINE>
<TEXT>

     Arjantin'de ödemeler krizinin eşiğindeki hükümet Uluslararası Para Fonu'nun IMF desteğini sürdürmesi için zorunlu yeni bütçe kısıntılarını açıklamaya hazırlanırken, Arjantin işçileri de genel greve hazırlanıyor. 
     Ülkenin en büyük işçi sendika konfederasyonu olan ve daha militan federasyonlara göre daha ılımlı bir çizgi izlemesiyle tanınan Genel Emek Konfederasyonu CGT , militan sendikalar tarafından Perşembe günü için belirlenen 24 saatlik genel greve katılma kararı aldı. 
     CGT Genel Sekreteri Rodolfo Daer, ülkenin içinde bulunduğu durumdan dolayı Ekonomi Bakanı Domingo Cavallo'yu suçlayarak, ''dokunduğu herşeyi mahveden bu adamın dayatmalarına karşı işçi haklarını korumak için genel greve katılacaklarını'' bildirdi. 
     Öte yandan, Arjantin hükümeti de kamu harcamalarında büyük kısıntılar içeren 2002 yılı bütçesinin ayrıntılarının bugün ya da yarın parlamentoya açıklanacağını bildirdi. 
     IMF'nin isteği doğrultusunda ağır istikrar önlemleri içeren bütçenin yaygın toplumsal tepkilere yol açması bekleniyor. 
     
     Devalüasyon beklentisi sürüyor 
     Gözlemciler, mali krizin derinleşmesiyle ulusla para peso'yu ABD Doları ile bire bir eşitlikte tutan Arjantin hükümeti uzerinde devalüasyona gitmesi ve pesoyu dalgalanmaya bırakması yönündeki baskıların arttığına işaret ediyor. 
     Devalüasyonun Arjantin'de büyük bir iflas dalgasına yol açacağı ve bunun Brezilya'dan Türkiye'ye tüm yükselen piyasalarda olumsuz etkilerinin görülebileceği kaydediliyor. 
     






</TEXT>
</DOC>
