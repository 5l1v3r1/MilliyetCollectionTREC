<DOC>
<DOCNO> 71374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/07/son/sontur25.html </URL>
<DATE> 2002/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Banu Alkan'ın önce babası vefat etmiş, ardından da annesi... 
</HEADLINE>
<TEXT>

     Balıkesir'in Edremit İlçesi'ne bağlı Altınoluk Beldesi'ndeki evlerinde vefat eden şarkıcı ve artist Banu Alkan'ın anne ve babasının ölümünün ''normal'' olduğu bildirildi. 
     Edremit Kaymakamı Hasan Bağcı, Canan ve Müslüm Alkan'ın otopsisinde, ceset üzerinde herhangi bir darp izine rastlanmadığını, ölümlerin ''normal'' olduğunu belirtti. 
     Kaymakam Bağcı, Cumhuriyet Savcısı'nın, ''şüpheye yer bırakmamak'' amacıyla ayrıntılı otopsi istediğini, bu nedenle cesetlerin Bursa Adli Tıp Kurumu'na gönderileceğini kaydetti. 
     Otopsiyi yapan Dr. Çiğdem Bulut da, babanın yüksek tansiyon, annenin de kalp krizi sonucu öldüğü kanatine vardığını söyledi. 
     
     "Önce babam vefat etti" 
     Olayla ilgili başlatılan soruşturma kapsamında Banu Alkan'ın anne ve babasıyla yaşayan özürlü kızkardeşi Cemile Canan Mutlu ile nişanlısı İsmail Karaçay'ın ifadesi alındı. Mutlu, jandarmaya verdiği ifadede yaşadıklarını şöyle anlattı 
     ''Gece babam televizyon seyrederken annemle birlikte yatmaya gittik. Uyurken bir çığlıkla uyandım. Annem, koltukta cansız halde duran babamın üzerine kapanmış, hıçkırıklarla ağlıyordu. Anneme su getirdim. Bu sırada o da fenalaşıp yere yığıldı. Panik içinde kaldım. 
     Ne yapacağımı bilemedim. Ablam Banu Alkan ve Akçay'da olan nişanlım İsmail'i aradım. Nişanlım kısa süre içinde geldi. Hemen 112'yi aradık. 
     Gelen ekip babamın da annemin de öldüğünü söylediler.'' Mutlu, ablası Banu Alkan'ın İstanbul'dan yola çıktığını, bugün Edremit'e geleceğini söyledi. 
     Edremit'e bağlı Altınoluk Beldesi'ndeki Yağcılar Tatil Evleri Prestij Sitesi'nde oturan Banu Alkan'ın babası Müslüm Alkan'ın pazarlarda pomza taşı satarak geçimini sağladığı, annesinin ise ev hanımı olduğu öğrenildi. Alkan çifti, özürlü olan kızları Cemile Canan Mutlu ile birlikte yaşıyorlardı. 
     






</TEXT>
</DOC>
