<DOC>
<DOCNO> 64041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/25/ekonomi/aeko.html </URL>
<DATE> 2002/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Cep’çiler minareye çıkıyor 
</HEADLINE>
<TEXT>

Cep telefonu şirketlerinin başvurusunu inceleyen Diyanet İşleri Başkanlığı, 65 bin caminin minaresini, baz istasyonu kurulması için kiraya verme kararı aldı 
     EKONOMİ SERVİSİ 

     Diyanet İşleri Başkanlığı, camilerin minarelerini cep telefonu şirketlerine kiraya veriyor. Başkanlık bu konuda Milli Emlak ile bir de protokol imzaladı. Protokole göre, baz istasyonu kurulacak camileri Diyanet İşleri Başkanlığı belirleyecek. Tarihi camilere baz istasyonu kurulmasına izin verilmeyecek. Sağlanacak gelirin yüzde 3’ü Hazine’ye, yüzde 20’si müftülüklere gidecek. Kalan miktar ise öncelikle mülkiyeti Hazine’ye ve Vakıflar Genel Müdürlüğü’ne ait tarihi camilerin bakım, onarım, temizliği ve çevre düzenlemesinde kullanılacak. 
     
     Tokyo Camii Vakfı kiralayacak 
     Diyanet İşleri Başkanlığı Teknik Hizmetler Müdürü Cengiz Bacak, ticari niteliği olan bu girişim için Tokyo Camii için kurulan Tokyo Camii Vakfı’nın görevlendirildiğini söyledi. Bacak, "Bu vakıf Tokyo Camii için kurulmuştu. Sonradan fesh edilmedi ve şimdi bu konuda çalışacak. Yalnız adı değişecek. Bu vakıfa Bakanlar Kurulu kararı ile vergi muafiyeti de getirildi" dedi. 
     
     Kuruşumuz yok’ 
     Bacak, minarelerin kiralanması kararında özellikle tarihi önemdeki camilerin bakım ve onarım ihtiyacının etkili olduğunu söyledi. Bacak, "Hatırlarsanız, Devlet Bakanımız sayın Keçeciler, camilere sponsor aranıyor demişti. Ciddi bir bakım ihtiyacı var. Depremde bin 195 cami yıkıldı. 110 trilyon gerekli ama bunun için 110 kuruş yok. Bu 65 bin camiye gelir getirecek bir organizasyon ve geliri başka amaçlarla asla kullanılmayacak. Ne kadar gelir sağlanacağını bilemiyoruz. Bizim bir hedefimiz yok. 17 bin istasyon kurulu durumda. Biz bundan sonrakilere talibiz. Ayrıca sözleşmesi biten istasyonlar da bizi tercih edebilir" dedi. 
     
65 bin cami      Türkiye’de 75 bin cami var. Bunların 2 bini tarihi nitelikte, 10 bini vakıflara ait. Diyanet, bunların dışında kalan 65 bin caminin minaresini kiralayacak. Bunların yaklaşık 500’ünde baz istasyonu zaten var. Bunlardan sağlanacak gelir de havuza akacak. Başkanlık yetkilileri, apartmanlardaki istasyonların huzursuzluk yarattığını, minarelerin daha yüksek olmaları nedeniyle tercih edileceğini belirtiyor. 
     
Telefoncular teklif etti      Baz istasyonları yüzünden mahkemelik olan cep telefonu şirketlerinin, 1998’de yaptıkları başvuru üzerine Diyanet İşleri, konuyu incelemek üzere bir komisyon kurdu. Türk Telekom, TÜBİTAK, ODTÜ’den görüş alındı. Konu radyoaktif etkileri açısından incelendi ve sakıncasızlığına karar verildi. Komisyon, cep telefonu şirketleri ile fiyat pazarlığı yaptı. Şirketlerin dördü de daha düşük bir rakam teklif etmelerine karşılık, pazarlık yapıldı ve kiralama ücreti olarak 4 bin 500 dolar belirlendi. 
     
     



 EKONOMİ 
















</TEXT>
</DOC>
