<DOC>
<DOCNO> 83220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/son/sondun12.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Kongre'sine aday olan Türk için para toplama kampanyası 
</HEADLINE>
<TEXT>

     ABD'de Kongre seçimlerinde aday ilk Türk olan Osman Bengür için New York'ta para toplama kampanyası başlatıldı. 
     Maryland ikinci bölgeden Demokrat Parti adına adaylığını koyan Bengür'ün Kasım ayında yapılacak seçimleri kazanma olasılığının hayli yüksek olduğu ifade ediliyor. 
     İlk sınavını 10 Eylül'de yapılacak önseçimlerde verecek olan Osman Bengür, başarılı olduğu takdirde Amerikan Kongresi'ne giren ilk Türk unvanını elde edecek. 
     Kongre üyeliğine seçilebilmek için yürütülecek kampanyanın çok masraflı olmasına dikkat çeken Türk Amerikan Dernekleri Federasyonu TADF Başkanı Egemen Bağış'ın girişimiyle, New York ve çevresindeki Türk toplumu arasında para toplama kampanyası düzenlendi. 
     Bu amaçla 16 Mayıs akşamı New York'taki ''Turkish Kitchen'' adlı restoranda verilecek yemeğe katılacakların kişi başına bin dolar ödemeleri isteniyor. 
     Bengür'ün kampanya için 750 bin dolara ihtiyacı olduğu belirtiliyor. 
     





</TEXT>
</DOC>
