<DOC>
<DOCNO> 57955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/19/son/sonspo05.html </URL>
<DATE> 2001/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Federasyon Başkanı Ulusoy beraat etti 
</HEADLINE>
<TEXT>

     Türkiye Futbol Federasyonu TFF 
     Başkanı Haluk Ulusoy, Genel Sekreter Aydın Torunoğlu ve 2 başkan vekilinin de aralarında bulunduğu 36 kişi, ''hizmet nedeniyle emniyeti suiistimal ve bu suça iştirak ile resmi mercileri iğfal'' suçlarından yargılandıkları davada, beraat ettiler. 
     Ankara 13. Asliye Ceza Mahkemesi'nde görülen davanın bugünkü karar duruşmasına, müdahil ve sanık avukatları katıldılar. 
     Duruşmada, esas hakkındaki savunmaları sorulan sanık avukatları, müvekkilerinin üzerlerine atılı suçun yasal unsurlarının oluşmadığını belirterek, beraat talebinde bulundular. 
     Yargıç Şemsettin Tanrıseven, bilirkişi raporunda, sanıklara atılı suçun yasal unsurlarının oluşmadığının belirtildiğini ifade ederek, sanıkların beraatlerine karar verildiğini kaydetti. 
     
     İddianame 
     İddianamede, Spordan Sorumlu Devlet Bakanı Fikret Ünlü'nün şikayet dilekçesinde, ''sanıkların, kuruma ait inşaat, avans işlemlerinde usulsüzlük yaptıkları, mesnetsiz harcamalar yoluyla kurumu zarara uğrattıkları, prim dağıtılması, naklen yayınlar, cep telefonu ödemeleri ile personel alımında keyfi davranarak kurumu kötü yönettiklerinin'' öne sürüldüğü belirtiliyordu. 
     Otel harcamalarından, mini bar ve ekstra özellikli fatura bedellerinin, konaklama giderlerinin birkaç katına ulaştığı ileri sürülen iddianamede, eski Milli Takım Teknik Direktörü Mustafa Denizli ile yapılan sözleşmelerde de kurum aleyhine şartlar oluşturulduğu ve Denizli'ye fazla ücret ödenmesi yoluna gidildiği öne sürülüyordu. 
     İddianamede, yönetim kurulu üyeleri ile bir kısım personele verilen cep telefonlarının faturalarının ödenmesinde kurumun zarara uğratıldığı ve personel alımlarında personel talimatı hükümlerine uyulmadığı belirtiliyordu. 
     
     İstenen cezalar 
     İddianamede, Başkan Haluk Ulusoy, Başkan vekilleri A. Ata Aksu ve Mekki Başak, yönetim kurulu üyeleri Nevzat Ergüney, Rahmi Magat, Nihat Saydan, Fethi Heper, Ali İpek, Selami Özdemir, Mukan Perinçek, Ufuk Özerten, Orhan Saka, İsmail Dilber, Şeref Has ve Suat Mamat'ın aralarında bulunduğu 36 kişi hakkında, Türk Ceza Kanunu'nun TCK 
     ''cezayı artıran haller'', ''cezayı artıran veya azaltan haller'', ''müteselsil suçlar'' ve ''fer'i suç ortaklığı'' başlıklarını düzenleyen sırasıyla 510, 522, 80 ve 65 3. maddeleri uyarınca 3 ay ile 10 yıl 9 ay arasında değişen hapis cezaları isteniyordu. 
     






</TEXT>
</DOC>
