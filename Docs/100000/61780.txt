<DOC>
<DOCNO> 61780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/11/son/soneko18.html </URL>
<DATE> 2002/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB bankacılık yasasının son halinden memnun 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, sermaye yapılarının güçlendirilmesine dönük bankalara yapılacak kaynak aktarımına ilişkin tasarının geldiği son halinden memnun olduklarını söyledi. 
     Hisarcıklıoğlu, özel bir televizyon kanalında katıldığı programda yaptığı konuşmada, tasarı ile ilgili çalışmaların 8 ay önce başladığını hatırlatarak şöyle dedi 
     ''Bankalar Birliği, Hazine, BDDK dahil olmak üzere krizden etkilenen reel sektör firmalarının kredilerinin yeniden yapılandırılmasıyla ilgili başlayan çalışmamıza, en sonunda bankalar rehabilitasyonu dahil olarak, reel sektörün yeniden canlanabilmesi için devletin koymuş olduğu kaynakların yüzde 60'ının reel sektöre verilmesi kaydıyla reel sektörde bir canlılık olacağını tahmin ediyoruz.'' Hisarcıklıoğlu, tasarının tıkanıklık noktasının ne olduğu ile ilgili bir soruya karşılık, Bütçe Plan Komisyonuna gelen önerge çerçevesinde en büyük sıkıntılarının reel sektör için yapılan bu operasyonda, reel sektörün tarif edilmemesi olduğunu söyledi. 
     ''Kanunda en büyük tepkimiz buydu'' diyen Hisarcıklıoğlu, 2 Ocakta Ekonomiden Sorumlu Devlet Bakanı Kemal Derviş'le başlayan daha sonra sivil inisiyatif başkanları ile devam eden toplantılarda ve ardından da Başbakan, Başbakan yardımcıları ile yaptıkları toplantıda esas olarak kanunun içinde olması gereken hususların ilavesi için oldukça yoğun çaba sarf ettiklerini kaydetti. 
     Bu süreçte herkesin kendilerine destek olduğuna işaret eden Hisarcıklıoğlu, ''İktidar ve muhalefet birinci önceliğin reel sektör olması konusunda birleşmiş durumda. Aynı şekilde sosyal kesimler de bu noktada birleşmiş durumda'' diye konuştu. 
     Hisarcıklıoğlu, ''Sivil insiyatif başkanlarıyla yaptığımız toplantıda da tek anlaşılan nokta, herkesin üretim dediği, üreten sektör noktasında hemfikir olduğu ve bunun içinde üretmenin ilave istihdam ve zenginlik olduğu... Herkes bu bilince geldi onun için iş bizden çıktı. İş bütün topluma mal oldu. Onun için memnunuz'' dedi. 
     Gelinen noktadan memnun olmakla birlikte daha iyisinin de olabileceğine işaret eden Hisarcıklıoğlu, şöyle konuştu 
     ''Daha iyisi birebir olabilirdi. Hazinenin koymuş olduğu desteğin tamamı bankalar vasıtasıyla ve bankacılık kuralları çerçevesinde, kendi grup şirketlerine kullandırmamak kaydı şartıyla ve hazineye borç vermemek, dışarda da bu parayı değerlendirmemek kaydı şartıyla Hazine bu yüzde 60'ı reel sektöre kullandır diyor. 
     Bu yekun yaklaşık 5 milyar dolarlık bir destek olacak. Yüzde 60'ı 3 milyar dolar yapar. Ziraat Bankası ve Halk Bankasına konan 1.5 
     katrilyon lirayla beraber yaklaşık 4 milyar dolarlık bir destek söz konusu. Bu, tahmin ediyorum 2002 yılının ikinci yarısından itibaren reel sektörün üretim çarklarının çevirmesine ve tekrar Türkiye'nin büyümeyi hedeflemesi noktasında çok önemli bir konuya gelmiş oldu.'' 
     






</TEXT>
</DOC>
