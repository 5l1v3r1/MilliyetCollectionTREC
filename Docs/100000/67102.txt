<DOC>
<DOCNO> 67102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/11/son/sonspo17.html </URL>
<DATE> 2002/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da ilk golünü atan Murat derbi için iddialı 
</HEADLINE>
<TEXT>

     Bursaspor'dan Galatasarray'a transfer olan ve uzun süre ilk 11'de oynama şansı bulamayan Murat Sözkesen, sarı-kırmızılı forma altında attığı ilk golün mutluluğunu yaşıyor. 
     Sözkesen, Galatasaray'da yer alan tüm futbolcuların kaliteli ve uluslararası tecrübeye sahip olduklarını belirterek, bu nedenle forma kapmanın çok zor olduğunu söyledi. 
     Sarı-kırmızılı takımın Malatyaspor karşısında galip gelmesini sağlayan tek golü atan genç golcü, ''İlk golümü attım ve rahatladım. Bundan sonra daha da iyi olacağım'' dedi. 
     Murat, Galatasaray'da oynamanın güzel olduğu kadar zorluklarının da bulunduğunu, takım arkadaşlarının yakın ilgisi sayesinde her geçen gün takıma daha fazla uyum sağladığını kaydederek, teknik direktör Lucescu'nun nasıl bir Murat Sözkesen istediğini bildiğini, bu isteği yerine getirmek için tüm gücüyle çalıştığını belirtti. 
     Kaptan Bülent, Arif ve Suat'ın kendisine çok yardımcı olduğunu anlatan Murat, ''Takımda herkesle aram çok iyi. Özellikle kaptan Bülent, geldiğim günden beri benimle yakından ilgileniyor. 
     Galatasaray'da dostluk ve kardeşlik çok iyi. Herkes takımın başarısı için elinden geleni yapıyor'' diye konuştu. 
     
     Galatasaray-Fenerbahçe maçı 
     Murat Sözkesen, 16 Şubat Cumartesi günü oynayacakları zorlu Fenerbahçe maçına da değinerek, ''Hocam şans verirse Fenerbahçe maçında forma giyerek gol sevinci yaşamak istiyorum'' dedi. 
     Genç golcü, Malatyaspor maçında fileleri havalandırarak üzerindeki stresi attığını ve kendini gerçek bir Galatasaraylı gibi hissettiğini anlatarak, ''Her geçen gün daha iyiye gidiyorum. Takımın oyun sistemini iyice anladım. Cumartesi günü oynanacak Fenerbahçe maçında oynamak isterim. Kadıköy'de gol sevinci yaşamak istiyorum'' diye konuştu. 
     
     Sezon sonu için konuşmak erken 
     Galatasaray'da kiralık olarak forma giydiğini anımsatan Murat, dileğinin sarı-kırmızılı kulüpte kalmak olduğunu, ancak sezon sonu için şimdiden konuşmanın erken olduğunu söyledi. 
     Murat, bonservisinin halen Bursaspor'da olduğunu ifade ederek, şunları söyledi 
     ''Galatasaray'da mutluyum. Burada kalmam için sarı-kırmızılı yöneticilerin daha önce belirlenen bonservis bedelini ödemeleri gerekiyor. Sezon sonunu düşünerek kafamın karışmasını istemiyorum. 
     Ben, çalışmalarımı Galatasaray'da uzun süre forma giyecek şekilde sürdürüyorum. Lig bitiminde olacak gelişmeler için konuşmak erken.'' 
     






</TEXT>
</DOC>
