<DOC>
<DOCNO> 73162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/18/guncel/gun01.html </URL>
<DATE> 2002/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarık için çırpındım’ 
</HEADLINE>
<TEXT>

Uğur Dündar, Tarık Akan’ın anılarıyla ilgili olarak, "Gözaltına alınan Tarık Akan’a elimden gelen yardımı yapmak için çırpındım" dedi 
     İSTANBUL Milliyet 

     Gazeteci Uğur Dündar, yazarımız Can Dündar’ın gazetemizde yayınladığı Tarık Akan’ın anıları için bir açıklama gönderdi. "O yıllarda sadece Tarık Akan değil hepimiz derin acılar çektik. Gerçeği tam olarak görebilmek için ona değişik açılardan da bakmak gerekir" diyen Dündar’ın açıklaması şöyle 
     Değerli sinema sanatçısı Tarık Akan’ın anılarının benimle ilgili bölümündeki bir yanılgıyı düzeltmek istiyorum. 
     Hayatımın hiçbir döneminde TRT Genel Müdür adayı olmadım. Ayrıca Sayın Akan’ın gözaltına alındığı tarihlerde, TRT’nin başında General Servet Bilgi bulunuyordu. TRT Genel Müdürü çok sonra, merhum Özal’ın başbakan olduğu dönemde değişti. Bu süreç içinde de aday olmadım. Ancak aday gösterildim. 
     Yanılmıyorsam o tarihlerde İstanbul Televizyonu’nda Program Müdürü olarak görev yapıyordum. Oraya bir protokol görevi için gitmiştim. Tarık Akan’ın gözaltına alındığını herkes duymuştu. Dostum olmamasına rağmen Sayın Tarık Akan’ı görüp, ona elimden gelen yardımı yapmak için çırpındığımı çok iyi hatırlıyorum. Ayrıca görüşebildiğim tüm yetkililere Akan’a büyük haksızlık yapıldığını, sorumluların tarih önünde çok zor durumda kalacaklarını anlattım. 
     Kaldı ki dönemin İstanbul Emniyet Müdürü merhum Şükrü Balcı’nın benim görüşümle ilgili bakış açısı da Tarık Akan’a olandan farksızdı. Beni de içeri almak için çok uğraştı. Bu sözlerimin canlı tanığı, İçişleri eski bakanı Sayın Sadettin Tantan’dır. 
     Şükrü Balcı bu kanaaatini, dönemin İstanbul Mali Şube Müdürü Tantan’ın makamında, tehdit dolu sözlerle ifade etmekten çekinmemişti. Tehditlerine pabuç bırakmadığımı ve TRT’ye yaptırmak istediği güdümlü programlara karşı çıktığımı görünce, çeşitli tuzaklar kurdu. Hatta TRT’deki odama yasa dışı örgüt mensubu görünümünde sivil polisler bile gönderdi. O yıllarda sadece Tarık Akan değil hepimiz derin acılar çektik.Gerçeği tam olarak görebilmek için ona değişik açılardan da bakmak gerekir. 
     



 GÜNCEL 












</TEXT>
</DOC>
