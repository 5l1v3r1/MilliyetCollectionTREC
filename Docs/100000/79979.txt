<DOC>
<DOCNO> 79979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/23/son/sonspo09.html </URL>
<DATE> 2002/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Aksu "Mali Genel Kurulu 1 Haziran'da yapmak zorundayız" 
</HEADLINE>
<TEXT>

     Futbol Federasyonu Başkan Vekili Ata Aksu, mali genel kurul toplantısının 1 Haziran 2002 tarihinde yapılacağını söyledi. 
     Atatürk Havalimanı'nda basın mensuplarının sorularını yanıtlayan Aksu, 3813 sayılı yasaya göre Futbol Federasyonu Mali Genel Kurulu toplantısının Haziran ayının ilk 2 haftasında yapılması gerektiğini vurgulayarak, '' A Milli Futbol Takımı'nın Dünya Kupası maçları nedeniyle Futbol Federasyonu Yönetim Kurulu, Güney Kore'ye gidecek. Haziran'ın 13'üne kadar orada bulunacaklar. Eğer 1 Haziran'da genel kurul yapmazsak, bir daha yapma şansımız yok'' diye konuştu. 
     Aksu, mali genel kurul toplantısının gündemini daha önce ilan ettiklerini, gündemde seçimin bulunmadığını kaydetti. 
     Başkan vekili Ata Aksu, Futbol Federasyonu'nun 2002 Dünya Kupası için kulüp başkanları, teknik direktörler ve 1954 Dünya Kupası'na katılan takımdan hayatta kalanları davet ettiğini bildirdi. 
     





</TEXT>
</DOC>
