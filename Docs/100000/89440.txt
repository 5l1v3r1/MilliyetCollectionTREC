<DOC>
<DOCNO> 89440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/12/son/soneko14.html </URL>
<DATE> 2002/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekmekte 4 ay daha zam yok... 
</HEADLINE>
<TEXT>

     Türkiye Fırıncılar Federasyonu Genel Başkanı Halil İbrahim Balcı, ekmek fiyatlarına geçen yılın 10. ayından beri zam yapılmadığını belirterek, maliyetlerde fazla artış olmaması halinde, 12 ay dolmadan ekmeğe zam yapmama kararında olduklarını söyledi. 
     Balcı, düzenlediği basın toplantısında, ekmek üreten belediyelerin ve ruhsatsız çalışan fırınların haksız rekabete neden olduğunu, haksız rekabetin sona erdirilmesi için ruhsatsız fırınların acilen kapatılmasını, belediyelerin de fırınlarını esnafa devretmesini istedi. 
     Belediyelerin tünel fırınlarında üretilen ekmeğin, kabarma ve tad olarak hiç bir zaman diğer fırınlarda üretilen ekmeğin kalitesinde olamayacağını öne süren Balcı, belediyelerin ürettiği ekmekten almak isteyen dar gelirli vatandaşların, yağmurda-çamurda, soğukta-sıcakta saatlerce kuyrukta beklediğini belirterek, aslında vatandaşın mağdur edildiğini, belediyelerin ise ekmekten siyasi rant sağladığını söyledi. 
     Belediyelerin fırınlarını fırıncı esnafı ve odaların ortak olacağı bir şirkete devretmesi halinde, kendilerinin belediyelerden daha ucuza, hem de vatandaşı saatlerce kuyrukta bekletmeden ucuz ekmek sağlayabileceğini iddia eden Halil İbrahim Balcı, fırınların devri konusunda bir protokol hazırlayarak belediyelere önereceklerini kaydetti. 
     Federasyon olarak, mağdur vatandaşlara yüzde 50 daha düşük fiyata ekmek satmak için proje hazırladıklarını, pilot uygulamaya Adapazarın'nda başladıklarını açıklayan Balcı, uygulamanın Türkiye çapında yaygınlaştırılması için diğer illerdeki fırıncı odaları ile de görüşeceklerini kaydetti. 
     Balcı'nın verdiği bilgiye göre, Adapazarı'nda, Yeşil Kartı bulunan ve mağdur durumda bulunan yaklaşık 3 bin vatandaş, verilen süre içinde dilekçe ile ildeki fırıncılar odasına başvurdu. Bu vatandaşlara, bulundukları yerdeki en yakın fırından yüzde 50 daha ucuza ekmek almalarını sağlamak amacıyla, birer kart verildi. Vatandaşlar, bu kartı göstererek, üzerinde yazılan miktarda ekmeği, 200 bin lira yerine 100 bin lira ödeyerek alabiliyor. 
     Mağdur vatandaşa verilecek ucuz ekmeğin, üretimin artmasını sağlaması nedeniyle fırıncıları zarara uğratmayacağını kaydeden Balcı, belediyelerin ekmek üretmediği yerlerde de fırıncılar ve odaların ortak kuracağı şirketlerin açacağı fırınlardan mağdur halka ucuz ekmek verilebileceğini anlattı. 
     Federasyon Başkanı Balcı, Tarım ve Köyişleri Bakanı'nı da ziyaret ederek, ruhsatsız fırınların kapatılmasını, ruhsatlı fırınların daha sıkı denetlenmesini, fırıncıların oda ortaklığı ile kuracakları fırınların KOBİ kredilerinden öncelikli yararlandırılmasını talep ettiklerini de söyledi. 
     İstanbul'da her fırının, farklı gramajda ekmek üretmesi nedeniyle tüketicinin aldatıldığını da ifade eden Balcı, Türkiye'de ve özellikle Ankara'da belediyelerin toplam ekmek üretimindeki payı konusundaki bir soru üzerine, bu konuda kesin bilgi bulunmadığını belirtirken, Ankara'da ''belediyenin ekmek üretimi nedeniyle 250 fırının kapandığını, 2 bin çalışanın işsiz kaldığını, un alamayacak hale gelen bazı fırın sahiplerinin intihar ettiğini'' kaydetti. 
     





</TEXT>
</DOC>
