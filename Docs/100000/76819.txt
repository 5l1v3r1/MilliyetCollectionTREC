<DOC>
<DOCNO> 76819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/06/son/soneko07.html </URL>
<DATE> 2002/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yoksulluk sınırı 1 milyar 44 milyon liraya ulaştı... 
</HEADLINE>
<TEXT>

     Dört kişilik bir ailenin yoksulluk sınırı 1 milyar 44 milyon lira, açlık sınırı ise 368 milyon 384 bin lira olarak hesaplandı. 
     Türkiye Kamu-Sen Ekonomik ve Sosyal Araştırmalar Merkezi tarafından yapılan araştırmaya göre, dört kişilik bir ailenin 2001 Mart sonunda 655 milyon 92 bin lira olan yoksulluk sınırı tutarı, Mart 2002 sonunda 1 milyar 44 milyon 419 bin liraya yükseldi. Ayrıca dört kişilik bir ailenin açlık sınırı bir önceki yıla göre yüzde 64.6 oranında artarak 368 milyon 384 bin lira oldu. 
     Kamu-Sen'den yapılan açıklamada, Mart 2001-Mart 2002 ayları itibariyle geçen 12 aylık sürede yoksulluk sınırındaki artışın yüzde 59.2 olarak gerçekleştiği bildirildi. 
     Dört kişilik bir ailenin bir ayda gıdaya 368 milyon 384 bin, kiraya 176 milyon 990 bin, sağlığa 49 milyon 349 bin, ulaşıma 61 milyon 801 bin, haberleşmeye 44 milyon 311 bin, kültür ve eğitime 55 milyon 961 bin, giyime 110 milyon 59 bin, yakıta 112 milyon 966 bin lira ve diğer ihtiyaçları için ise 64 milyon 597 bin lira harcama yapması gerekiyor. 
     Mart 2001'de iki kişilik bir ailenin geçinebilmesi için 4 milyon 821 bin lira gerekirken Mart 2002'de bu miktar 713 milyon 543 bin liraya ulaştı. Anılan süre içinde üç 
     kişilik bir ailenin geçinebilmesi için gerekli olan miktar da 556 milyon 280 bin liradan 874 milyon 128 bin liraya ulaştı. Semt pazarları ile market fiyatlarının baz alındığı araştırmaya göre, iki kişilik bir ailenin mart ayı gıda harcamaları 254 milyon 866 bin, üç kişilik bir ailenin gıda harcamaları 312 milyon 909 bin ve dört kişilik bir ailenin ise 368 milyon 384 bin liraya çıktı. Açıklamada, daha önce araştırma kapsamında bulunan ev eşyası harcamalarının krizden sonra vatandaşın alım gücünün zayıflaması nedeniyle kapsam dışında tutulduğu kaydedildi. 
     






</TEXT>
</DOC>
