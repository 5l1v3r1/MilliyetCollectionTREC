<DOC>
<DOCNO> 88699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/08/son/sondun24.html </URL>
<DATE> 2002/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Rahmi Koç "Çözüm KKTC'nin tanınmasından geçiyor" 
</HEADLINE>
<TEXT>

     Koç Holding Yönetim Kurulu Başkanı Rahmi Koç, Türk-Yunan yakınlaşmasının mimarları Dışişleri Bakanı İsmail Cem ve Yunanistan Dışişleri Bakanı Yorgo Papandreu'nun cesur politikacı olduklarını söyledi. 
     Yunan Ethnos gazetesinin yayımladığı ''İkones' dergisine demeç veren Koç, Cem ve Papandreu'nun Türkiye ve Yunanistan arasındaki yakınlaşmayı daha da güçlendireceği kanısında olduğunu belirtti. 
     Kıbrıs sorununun çözümü için KKTC'nin tanınması gerektiğini vurgulayan Rahmi Koç, ''Kıbrıs, küçük bir yerdir, Çin ve Hong Kong örneğinde olduğu gibi aynı ülkede iki ekonomiyi birden taşıyamaz. 
     Kıbrıs için herkes bedel ödedi artık bu soruna çözüm bulunmalıdır'' dedi. 
     Türk-Yunan İş Konseyi'nin 6 yıl süreyle Başkanlığını yaptığını, ancak terör örgütü PPK'nın elebaşısı Abdullah Öcalan'ın Yunanistan'ın Kenya Büyükelçiliği'nde yakalanması sonrası istifa ettiğini hatırlatan Koç, İş Konseyi Başkanlığı süresince iki ülke arasındaki ekonomik ilişkilerin gelişmesi için çok çaba sarfettiğini belirtti. Koç, şöyle dedi 
     ''Göreve başladığımda iki ülke arasındaki ticaret hacmi 331 milyon dolardı. Bu rakamı 2 milyar dolara çıkarmayı hedefliyorduk, ancak 910 milyon dolara vardık. Bu arada, her yıl Atina ve İstanbul'da bir sanayi fuarı düzenlemeye karar verdik, olmadı. Türkiye'de bir kilise, Yunanistan'da bir caminin restarosyonu konusunda anlaştık, olmadı. Her iki ülkede bir özel bankanın şubesini açmak üzere anlaştık, bu da olmadı.'' Türk ve Yunan politikacıların birbirlerine çok benzediğini, ancak işadamlarının farklı olduğunu vurgulayan Koç, Yunan işadamlarının hükümetlerinin onayı olmadan adım atmaktan korktuklarını, Türk işadamlarınınsa daha esnek ve özgür hareket ettiklerini kaydetti. 
     Bu arada, Türkiye'nin Kopenhag kriterlerine uymak için çok çaba harcadığını da kaydeden Koç, Türkiye'nin AB'ye üye olmadan gümrük birliği anlaşması yapan tek ülke olduğuna dikkati çekti. Koç, ''Politikacılarımız bu alanda acele ettiler ve gerektiği kadar dikkatli hareket etmediler. Sonuçta, Türkiye, karşılığını alamadan ekonomisini Avrupa'ya açtı'' dedi. 
     





</TEXT>
</DOC>
