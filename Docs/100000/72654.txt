<DOC>
<DOCNO> 72654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/guncel/agun.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yücelen, vatandaşlıktan geçen hafta düşürülen Nazım Hikmet’in durumuna açıklık getirdi 
</HEADLINE>
<TEXT>
Nazım’ın vatandaşlığı 51 yıllık karara bağlı 
İçişleri Bakanı Yücelen, Nazım Hikmet’in yeniden vatandaşlığının devamı için 1951’deki Bakanlar Kurulu karanının iptal edilmesi gerektiğini söyledi 
     PINAR AKTAŞ İstanbul 

     İçişleri Bakanı Rüştü Kazım Yücelen, Nazım Hikmet’in TC vatandaşı olarak kalması için kararname sevkine ya da yeni bir başvuruya gerek olmadığını vurgulayarak, çözümün 1951’de alınan Bakanlar Kurulu kararına bağlı olduğunu vurguladı. 
     Yücelen, 1951’deki Bakanlar Kurulu kararı nüfus kütüğüne yansımadığı için vatandaşlığı tam 51 yıl sonra, geçen hafta düşürüldüğü açıklanan Nazım Hikmet’in durumuyla ilgili "Bakanlar Kurulu Kararı’nın nüfus kayıtlarında işleme konulmamasında kusur var mı" sorusu üzerine şöyle konuştu 
     
     Mernis kapsamında düştü 
     "Bu hukuki bir olaydır. Nüfus memurunun kendi iradesiyle Ben bu işlemi yaparım, bunu yapamam’ gibi bir tercihi söz konusu olamaz. 8 Mart’ta yapılan işlem sadece Mernis Projesi’ çerçevesinde yapılan bir işlemdir. Proje yürürlüğe gireceği için maddi hatalar tekrar gözden geçirilmekte ve deftere kaydedilmektedir. Nüfus memurunun burada yaptığı sadece kayıt düşmektir. Onun takdir hakkı yoktur." Nazım Hikmet’in büyük bir şair olduğunu, ismi ve sanatçı kişiliği nedeniyle iç politika malzemesi yapılmaması gerektiğini ifade eden Yücelen sözlerini şöyle sürdürdü "Şu anda, Nazım Hikmet’in tekrar vatandaş olarak kalması için yapılacak bir tek işlem var. O da 1951’de alınmış olan Bakanlar Kurulu Kararı’nın iptal edilmesidir. Nazım Hikmet’in yeniden vatandaşlığa alınması gibi bir başvuru yapılması veya bu şekilde kararname sevk edilmesine gerek yok." 
     
Son sözü Bakanlar Kurulu söyleyecek      ANKARA Milliyet 

     Kültür Bakanı İstemihan Talay, İçişleri Bakanlığı’nın, Nazım Hikmet’in vatandaşlıktan çıkarılma işleminin nüfus kayıtlarına geçirilmesi için Kadıköy Nüfus Müdürlüğü’ne talimat verildiğini açıklamasını değerlendirirken "O dönemde alınan Bakanlar Kurulu kararında, nüfusta yer almayan bir isim üzerinden haraket edilmiş. Ancak bir mahkeme kararında Nazım Hikmet ile Mehmet Nazım Ran’ın aynı kişiler olduğu kanıtlandı" dedi. Talay, "Bunların hepsi hukuki anlamda bazı çelişkileri, geçmişte yapılan bazı hukuki hataları da içeriyor bana göre. Bunların hukuki değerlendirmesi yapılıyor İçişleri Bakanlığı’nda. Biz de sonucu bekliyoruz" diye konuştu. 1951 tarihli Bakanlar Kurulu kararını değiştirmek için girişimde bulunduğunu da hatırlatan Talay, "O da Bakanlar Kurulu’nda halen, imzadan çıkmamıştır" dedi. 
     



 GÜNCEL 























</TEXT>
</DOC>
