<DOC>
<DOCNO> 75587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/31/spor/aspo.html </URL>
<DATE> 2002/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Gurbet o kadar acı ki 
</HEADLINE>
<TEXT>

Galatasaray’ın deplasman fobisi Diyarbakır’da da sürdü, Sarı-Kırmızılı ekip kötü oynadığı maçta bir puana razı oldu 
     ZİRVE mücadelesinde zorlu bir etaba başlayan Galatasaray, Diyarbakır deplasmanında tökezledi. 90 dakika boyunca rakibi karşısında üstünlük kuramayan Sarı - Kırmızılı ekip çok kötü bir futbol sergiledi. Maçın en tehlikeli pozisyonunu 66. dakikada kaleciyle karşı karşıya kalan Hasan Şaş değerlendiremedi. Diyarbakırspor rakibine oranla daha organize görünürken, net pozisyon bulamadı. 
     
Sergen’siz olmuyor      GALATASARAY Futbol Şube Sorumlularından Abdürrahim Albayrak, deplasmanda yaşanan kısırlığı Sergen’e bağladı. Albayrak, "Sergen sakatlandıktan sonra deplasmanda galibiyet yüzü göremiyoruz" dedi. Ali Sami Yen de bu sezon oynadığı tüm maçları kazanan Galatasaray deplasmandaki 181 gündür süren galibiyet özlemini dün de bitiremedi. 
     SON dış saha galibiyetini 30 Eylül’de Ankara’da Gençlerbirliği karşısında alan Sarı - Kırmızılılar’ın Diyarbakır’daki tek tesellisi sarı kart sınırındaki oyuncularının, karşılaşmadan hasarsız ayrılmalarıydı. Üçer sarı kartı olan Mondragon, Bülent Korkmaz, Emre Aşık, Berkant ve Ayhan çarşamba günkü Trabzonspor maçında da oynayabilecekler. 
     
İyi yönetti      HAKEM Ünsal Çimen bir - iki hata dışında karşılaşmayı iyi yönetti. İlk yarıda Da Silva, ikinci yarıda Deniz ve Ümit Karan’ın aldatıcı penaltılık hareketlerini iyi süzdü. Ancak Ümit Karan dışında Deniz’in de kart görmesi gerekirdi. Ayrıca Diyarbakır’ın sayılmayan golünde gerekçesi doğruydu. Ama düdük çalmadan topla oynayan Fazlı da kart görebilirdi. 
     

</TEXT>
</DOC>
