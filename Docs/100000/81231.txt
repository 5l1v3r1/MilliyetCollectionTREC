<DOC>
<DOCNO> 81231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/30/son/sondun18.html </URL>
<DATE> 2002/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak İran'dan 148 uçağını geri istiyor 
</HEADLINE>
<TEXT>

     Irak, İran'dan 148 uçağını geri vermesini istedi. 
     Irak Havayolları şirketinden bir yetkili, Bağdat'ta yayınlanan haftalık Errafideyn dergisine verdiği demecinde, ''İran'dan uçaklarımızın geri verilmesini istemek, bizim meşru hakkımızdır. Uzun süredir İran'da yatan uçaklarımız, büyük zarara uğradı. Çünkü bu süre içerisinde bakımları yapılmadı'' dedi. 
     Iraklı yetkili, İran'daki uçakların kapılarının da açık bırakıldığını ve bu yüzden uçakların iç kısmında da yıpranma olduğunu söyledi. 
     Irak'a ait Ürdün ve Tunus'taki uçakların bakımı Iraklı teknisyenler tarafından yapılırken, İran bugüne kadar Iraklı teknisyenlere bakım ve onarım için izin vermedi. 
     Iraklı yetkili, Irak-İran savaşı sırasında Bağdat havaalanına inen bir İran uçağının hiçbir zarar görmediğini ve İran'a teslim edildiğini hatırlattı. 
     Irak, Körfez Savaşı başlamadan birkaç gün önce Ürdün, Tunus ve İran'da emanet olarak 200'den fazla sivil ve askeri uçak bırakmıştı. 
     Ancak bu uçakları henüz geriye alamadı. 
     





</TEXT>
</DOC>
