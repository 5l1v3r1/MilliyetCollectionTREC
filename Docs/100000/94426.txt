<DOC>
<DOCNO> 94426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/son/soneko14.html </URL>
<DATE> 2002/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Haziran'da ''altın'', yatırımcısının yüzünü güldürdü 
</HEADLINE>
<TEXT>

     Bu yılın Haziran ayında, bir önceki aya göre en yüksek reel getiriyi yüzde 18 ile altın sağladı. 
     Devlet İstatistik Enstitüsü DİE verilerine göre, seçilmiş finans yatırım araçları içinde, Tüketici Fiyatları Endeksi TÜFE ile indirgendiğinde yatırımcılar, mevduat faizinden yüzde 3.3, dolardan yüzde 9.1, eurodan yüzde 13.8, külçe altından ise yüzde 18 oranında reel getiri elde etti. Borsa ise yatırımcılara yüzde 14.7 oranında zarar ettirdi. 
     Toptan Eşya Fiyat Endeksi'ne TEFE göre indirgendiğinde de, Haziran ayında mevduat faizi yüzde 2.7, dolar yüzde 8.5, euro yüzde 13.1, altın ise yüzde 17.3 oranında reel getiri sağlarken, borsaya yatıranların kaybı yüzde 15.2'ye ulaştı. 
     Bu yıl Haziran sonu itibariyle, son bir yılda da en karlı yatırım, yüzde 7.8 reel getiri ile yine altın oldu. 
     TÜFE bazında son bir yılda mevdut faizi yüzde 7.4 oranında getiri sağlarken, borsa yüzde 40.7, dolar yüzde 11.4, euro yüzde 0.8 oranında reel olarak yatırımcısına zarar ettirdi. 
     2001 Haziran ile 2002 Mayıs aylarını kapsayan bir yıllık dönemde TEFE baz alındığında altın yüzde 4.7, mevduat yüzde 4.4 oranında reel kazanç sağladı. Borsa yüzde 42.4, dolar yüzde 14, euro yüzde 3.6 oranında yatırımcısına zarar ettirdi. 
     





</TEXT>
</DOC>
