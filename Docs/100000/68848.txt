<DOC>
<DOCNO> 68848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/21/son/soneko22.html </URL>
<DATE> 2002/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Geçen hafta yatırım araçları... 
</HEADLINE>
<TEXT>

     Piyasalar, geçen hafta Kurban Bayramı tatili öncesi sıkışık bir seyir izledi. 
     Dar işlem hacimleriyle destek ve direnç noktaları arasında seyreden borsa endeksi, toplam 7 seanstan oluşan kısa haftayı 312.77 puanlık düşüşle 11,165.82 puandan tamamladı. Hisse senetleri hafta boyunca ortalama yüzde 2.72 oranında değer yitirdi. 
     İstanbul Menkul Kıymetler Borsası'nda İMKB geçen hafta yoğun satışlarla başladı. Özellikle ilk seansta gelen satış dalgasıyla 332.87 puan birden gerileyen endeks ikinci seansta toparlandı ve 
     125.00 puanlık artış kaydetti. İkinci seanstaki çıkışa rağmen günlük 
     ortalama değer kaybı yüzde 1.81 olarak gerçekleşti. 
     Salı günü ise borsa hacimsiz bir yükseliş denemesi yaptı. İlk seanstaki sakin seyrin ardından 57.54 puan gerileyen endeks ikinci seansta 304.10 puanlık bir artış kaydetti. Günlük işlem hacmi 252.7 trilyon lira dolayında gerçekleşirken, endeks de 11,500 puan seviyelerindeki dirence takıldı. Hisse senetlerindeki günlük ortalama değer artışı yüzde 2.19 oldu. 
     Çarşamba günü ise, bir gün önceki hacimsiz yükseliş denemesinin ardından bu kez hacimsiz bir düşüş gerçekleşti. Gün içinde gerçekleşen en önemli olay Merkez Bankası'nın kotasyonlarını 2 puan indirmesiydi. Bu bono piyasasında beklendiği gibi faiz düşüşüne neden olmasına karşın dövizde yükseliş beklentisini karşılayamadı. Hisse senedi piyasasındaki düşüşün, yurtdışı piyasalardaki ''çalkantılı ve düşüş eğilimli seyire'' bağlanabileceği savunuldu. Çarşamba günü endeks 425.37 puanlık düşüşle 11,091.91 puandan günü tamamladı. Hisse senetlerinin günlük ortalama değer kaybı yüzde 3.69 oldu. 
     Bayram tatili nedeniyle Perşembe günü tek seans işlem gören piyasa günü 73.91 puan yükselişle 11,165.82 puandan tamamladı. İşlem hacminin 77.6 trilyon olduğu piyasada teknik anlamda satış baskısının sürdüğü 
     gözlendi. Hisse senetleri günlük ortalama yüzde 0.67 oranında değer kazandı. Hisse senetlerinin haftalık ortalama değer kaybı ise yüzde 2.72 oldu. Geçen hafta altında düşüş, dövizde ise artış eğilimi vardı. Külçe altının satış fiyatı yüzde 1. düşerek 12 milyon 900 bin liraya, Cumhuriyet altınının satış fiyatı da 1 milyon lira gerileyerek 88 milyon liraya indi. Dövizde ise ABD Doları'nın Türk Lirası karşısındaki haftalık değer artışı yüzde 1.48, Euro'nun yüzde 1.45, Alman Markı'nın da yüzde 1.75 oldu. Bugün kapanışta Amerikan Doları'nın satış fiyatı 1 milyon 368 bin lira, Euro'nun 1 milyon 193 bin lira ve Alman Markı'nın da 610 bin 500 lira oldu. Yatırım fonlarına katılma belgeleri haftalık ortalama yüzde 0.02 oranında değer kazandı. İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki bono ve tahvillerin haftalık net getirileri ise yüzde 0.78 ile yüzde 1.19 arasında gerçekleşti. Önde gelen ve değerlendirmeye alınan 10 kamu ve özel bankanın faiz oranlarına bakıldığında, mevduat faizinin haftalık net getirisi, bir yıllık mevduatta yüzde 1.02 ve 1 aylık mevduatta yüzde 0.89 oldu. Önceki hafta sonunda ortalama faizleri yüzde 62 dolayında bulunan haftalık reponun net getirisi yüzde 0.98'de kaldı. 
     






</TEXT>
</DOC>
