<DOC>
<DOCNO> 58058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/20/spor/spo03.html </URL>
<DATE> 2001/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İç savaş kızıştı 
</HEADLINE>
<TEXT>

Galatasaray’da Başkan Mehmet Cansun’un "traş yapıyor" yorumunda bulunması Fatih Altaylı’yı kızdırdı. II. Başkan, "Cildi bozulanlar her gün traş olanlardır" cevabını yolladı 
     HALİL ÖZER 

     Söz düellosu 
     SARI - Kırmızılı kulüpte Başkan Mehmet Cansun ile Fatih Altaylı arasındaki söz düellosu kızıştı. Cansun’un, "Fatih Altaylı’yı susturamıyoruz. Amiyane olacak ama, fazla traş cildi bozar" sözleri İkinci Başkan’ı kızdırdı. Altaylı, "Herkes bilir ki, Fatih Altaylı uzun yıllar traş olmamıştır. Cildimizin bozulma tehlikesi yok. Cildi bozulanlar her gün traş olanlar olabilir" diye konuştu. 
     
     İstifa etmem’ 
     DEMOKRASİNİN Galatasaray’dan kalkma ihtimalinin bulunmadığının altını çizen Altaylı şöyle devam etti "Demokrasinin şartı şeffaflıktır. Galatasaray babamızın çiftliği değil. 25 milyon müşterisi, 11 bin ortağı var. Yönetimin, bu halka açık kurumu yanlı ve yalan bilgilendirme hakkı yoktur. Bu suçtur. İstifa etmem. Çünkü beni bu göreve birileri değil, genel kurul getirdi". 
     
     Terim ayıp etti’ 
     FATİH Terim konusuna da değinen Altaylı, kendisine Galatasaray başkanı ve ikinci başkanının ayağına çağırıp, refüze ettiği için kızgın olduğunu söyledi. Fatih Altaylı, "Gelmeyeceğini gündüz dostu Eren Talu’ya söylemiş olsaydı, ilkelerini orada belli etseydi ve akşam ortalığı ayağa kaldıracak yaklaşım içine kulübü sokmasaydı sorun yoktu. Büyük ayıp yaptı" ifadelerini kullandı. 
     
Bu ne samimiyet      Fotoğraflar Vedat Danacı 

     Galatasaray’ın son haftalardaki tartışılan iki ismi Fatih Terim ve Mircea Lucescu, kulüp çalışanı Ökkeş Polat’ın kızının nikahında bir araya geldi. Tezcan Sütükarcı ve Esra Polat Sütükarcı çiftininnikahını kıyan Şişli Belediye Başkanı Mustafa Sarıgül, törenden sonra Terim’in yanına Lucescu’yu çağırarak, "Meslektaşını koruyup, rencide etmeyen Fatih Terim’e teşekkür ediyoruz" dedi. Törene Mehmet Cansun ile Fatih Altaylı’nın katılmaması dikkati çekti. 
     
Canaydın açıklıyor      GALATASARAY zirvesi "kongre hesapları" yorumuyla çalkalanırken, camianın güçlü ismi Özhan Canaydın’ın önümüzdeki günlerde başkan adaylığını açıklayacağı öğrenildi. Canaydın, 11 - 13 Ocak tarihlerinde finansman ve pazarlamacılarla bir dizi konferans düzenledikten sonra, 28 Ocak’ta Galatasaray’ın eski yöneticileri ve ileri gelenleri ile toplantı yapacak. 
     
Mondragon’a çalım sökmedi      FRANSA’NIN Metz kulübünden kiralanan kaleci Mondragon’u imza için ikna etmeye çalışan yönetimin hesapları tutmadı. İki futbolcunun da menajerliğini yapan Fransız Jan Lui’yi, Victoria ile Barcelona’da yapılan gizli sözleşmede saf dışı bırakan yönetim, Kolombiyalı file bekçisinden "menajerim olmadan asla imza atmam" cevabını aldı. 
     İSTANBUL’A çağrılan Lui’nin, Victoria’ya gizli anlaşma nedeniyle kırgın olduğu, gönlünün alınacağı bildirildi. Mondragon’un, kalan 100 bin dolarlık parasını peşin istediği, Marsilya’dan kiralanan Perez’in de 300 bin dolarlık alacağı için aynı şartı koştuğu kaydedildi. Yönetim, yüksek maliyeti nedeniyle Perez’le anlaşmada tereddüt yaşıyor. 
     
Sergen evde kaldı      GALATASARAY’DA Sergen, Etiler’deki evinde kar ve buzlanma yüzünden mahsur kaldı. Tecrübeli oyuncu, kulübü arayıp antrenmana gelemeyeceğini bildirirken, daha uzak yerlerden gelen arkadaşları bu duruma oldukça şaşırdı. Sergen, öğleden sonra tek başına İtalyan kondisyoner Carlo tarafından çalıştırıldı. Burnu kırılan ve ameliyat olan Berkant, dün başlayan Yozgat maçının çalışmalarına katıldı. 
     
Lucescu en iyisi’      TEKNİK Direktör Lucescu, ülkesinde Gazeta Sporturilor tarafından "yılın teknik direktörü" seçildi. Gazete, Contra’yı da yılın Rumen futbolcusu olarak açıkladı. Lucescu’nun, kendisini isteyen Shakhtar Donetsk Başkanı Prokopenko ile Bükreş’te görüştüğü ifade edildi. 
     
Sami Yen, yeniden      ERHAN TELLİ 

     İki teklif var 
     SARI - Kırmızılı yönetim, eski başkan Faruk Süren ile yeni yönetim arasında sürtüşmelere yol açan stat projesinin iptalinin ardından bu sorunu çözmek için kolları sıvadı. Ali Sami Yen Stadı’nın yeniden inşaasına karar veren yönetim, aradığı finansörü de buldu. Stadın yıkılarak, yerine 40 bin 500 kişilik yeni bir stadyum yapılması için İtalya’dan ve Japonya’dan iki resmi teklif geldi. 
     
     Sözleşme ocakta 
     YÖNETİM, ortakları olan Alman UFA şirketi ile birlikte iki firma arasında seçim yapacak. Ocakta da protokol yapılıp, sözleşme imzalanacak. Başkan Mehmet Cansun ile yöneticiler Enis Sevil ve Eren Talu’nun bizzat yürüttüğü dev proje, mart ayından itibaren eski açık tribünün yıkımı ile birlikte resmen start alacak. Projenin maliyetinin 50 milyon doları 73.5 trilyon bulması bekleniyor. 
     

</TEXT>
</DOC>
