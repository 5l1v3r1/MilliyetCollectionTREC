<DOC>
<DOCNO> 85970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/son/sontur19.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya'dan Antalya'ya 1 milyon turist gelecek... 
</HEADLINE>
<TEXT>

     Rusya'nın Ankara Büyükelçisi Aleksandr Lebedev, bu yıl Rusya'dan Antalya'ya 1 milyon turist geleceğini, tur fiyatlarının bugünkü düzeyde kalması halinde bu rakamın artabileceğini bildirdi. 
     Antalya'ya Rusya Konsolosluğu açılmasına ilişkin araştırmada bulunmak üzere kente gelen Lebedev, Büyükşehir Belediye Başkanı İbrahim Koç'u ziyaret etti. Rusya'dan Antalya'ya çok sayıda Rus geldiğini, bu nedenle kentte bir konsolosluk açacaklarını kaydeden Lebedev, iş yoğunluğu ve talebe göre, ileride konsolosluğun başkonsolosluğa dönüştürülebileceğini anlattı. 
     Lebedev, Rusların tatil için Antalya'yı tercih etmeye devam ettiklerini belirterek, ''Ülkemde yapılan araştırmalara göre, bu yıl Rusya'dan Antalya yöresine 1 milyon turist gelecek. Tur fiyatları bugünkü düzeyde kalırsa, Rusya'dan gelecek turist sayısı 1 milyonu da geçebilir'' dedi. 
     Büyükşehir Belediye Başkanvekili Koç da, geçtiğimiz günlerde, Antalya'nın kardeş şehri olan Rusya'nın Çeboksarı Belediyesi ve Rusya'dan çok sayıda belediye başkanının katılımıyla Antalya'da ''Rusya Kültür Günleri'' düzenlendiğini hatırlattı. Koç, Rusya ile ilişkileri sürekli geliştirerek, dostluk ve barış ortamını sürdürmek istediklerini de belirtti. 
     





</TEXT>
</DOC>
