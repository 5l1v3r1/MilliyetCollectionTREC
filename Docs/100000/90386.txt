<DOC>
<DOCNO> 90386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/17/son/sontur11.html </URL>
<DATE> 2002/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyükanıt "Kadek AB tarafından PKK uzantısı olarak görülmeli" 
</HEADLINE>
<TEXT>

     Genelkurmay 2. Başkanı Orgeneral Yaşar Büyükanıt, AB tarafından hazırlanan terör örgütleri listesine dahil edilmeden hemen önce PKK'nın isim değişikliğine gittiğini hatırlatarak, ''Dolayısıyla bu noktada PKK'nın bütün mirasını devraldığını açıklayan KADEK'in AB tarafından PKK'nın uzantısı olarak kabul görmesi ve terör örgütleri listesinde yer alması, listeye konan bu örgütler için sözleşmede öngörülen tedbirlerin hayata geçirilmesi önem arz etmektedir'' dedi. 
     Türk Silahlı Kuvvetleri TSK Barış İçin Ortaklık Eğitim Merkezi BİOEM Komutanlığı'nca, Barış İçin Ortaklık BİO ülkeleriyle ilişkileri geliştirmek, bu ülkelerin NATO ile işbirliğini artırmak, güncel NATO ve BİO konularında bilgi alışverişinde bulunmak amacıyla düzenlenen ''İpek Yolu-2002 General Amiral Semineri'' başladı. 
     Genelkurmay 2. Başkanı Orgeneral Büyükanıt, Kara Kuvvetleri EDOK Komutanlığı'nda gerçekleştirilen seminerin açılışında bir konuşma yaptı. 
     Orgeneral Büyükanıt, son 10 yıldaki gelişmelerin doğu ile batı arasındaki çatışmayı barış ortamına dönüştürdüğünü kaydederek, herkesin soğuk savaş sonrasında ortaya çıkan risk ve güvenlik mücadelelerinin, ''terörizm, silah ve uyuşturucu kaçakçılığı, kökten dincilik, kitle imha silahlarının yaygınlaştırılması, mülteci akını bölgesel çatışmalar ve etnik temizlikleri'' kapsadığı konusunda aynı görüşü paylaştığını anlattı. 
     Bu yeni risk ve güvenlik mücadelelerinin üstesinden gelmek için insani yardım, barışı koruma, terörizmle mücadele, doğal afetlerde yardım, illegal silah ve uyuşturucu trafiği ile mücadele gibi yeni görevlerin ortaya çıktığını dile getiren Orgeneral Büyükanıt, şöyle konuştu 
     ''28 Mayıs 2002'de Roma Deklarasyonuyla tesis edilen 'NATO-Rusya Konseyi'nin bu risk ve tehditlerin üstesinden gelinmesinde göstereceği başarının dünya barışına önemli katkılar sağlayacağına inanıyor ve Türkiye olarak bu inisiyatifi destekliyoruz. 
     Terörün herhangi bir coğrafyası, dili, dini ve milliyeti yoktur. 
     Terörizm çağımızın vebasıdır. 
     Aynı zamanda terörizm, tüm ülkeler için gittikçe büyüyen bir ulusal güvenlik ve güç kullanımı sorunudur. Sınır tanımayan ve fiziksel sınırlaması olmayan terörizmle mücadele için ülkelerin politik kararlılıklarını ortaya koyacakları uluslararası işbirliği hayati bir ihtiyaç olarak kendini göstermiştir. 
     İnanıyoruz ki, tüm dünyada terörle mücadele konusunda yapılan çalışmaların gerçek amacına ulaşması bu konuda ortak bir anlayışa varmakla mümkün olacaktır.'' 
     
     ''TERÖRİZMLE MÜCADELE GLOBAL OLMALIDIR'' 
     Orgeneral Büyükanıt, terörizmle mücadelenin global olması gerektiğini, bu nedenle uluslararası kuruluşlara önemli görevler düştüğünü kaydetti. 
     Terörizmle mücadele dokümanlarını, doktrinlerini ve ana noktaları gözden geçirecek, merkezi bir bilgi deposu görevi görecek BM gözetiminde, NATO nezdinde uluslararası bir organizasyona ihtiyaç bulunduğunu anlatan Orgeneral Büyükanıt, sözlerini şöyle sürdürdü 
     ''Bu ana düşünce doğrultusunda BM Güvenlik Kurulu'nun 1373 sayılı kararının hiçbir sınırlamaya tabi tutulmadan bütün terör örgütlerine karşı uygulanması büyük önem arz etmektedir. 
     Aynı zamanda BM'de çalışmaları devam eden 'Kapsamlı Terörizm Sözleşmesi'nin terörizmin bütün yönleriyle engellenmesini sağlayacak şekilde, karara uymayan devletlere karşı uygulanacak yaptırımlar dahil bir an önce hayata geçirilmesi gerekmektedir.'' Terör tanımında ortaklık sağlanmasında sıkıntılar yaşandığına da işaret eden Orgeneral Büyükanıt, başta BM, NATO ve AB'de çeşitli kararlar alındığını, sözleşme taslakları ile terör örgütleri listelerinin hazırlandığını hatırlattı. 
     ABD, İngiltere ve AB tarafından hazırlanan listelere Türkiye'ye yönelik faaliyet gösteren PKK ve DHKP-C'nin alınmasının memnuniyet verici olduğunu ifade eden Orgeneral Büyükanıt, şöyle devam etti 
     ''Ancak, AB tarafından hazırlanan listeye PKK dahil edilmeden hemen önce PKK isim değişikliğine giderek KADEK ismini almıştır. 
     Dolayısıyla bu noktada PKK'nın bütün mirasını devraldığını açıklayan KADEK'in AB tarafından PKK'nın uzantısı olarak kabul görmesi ve terör örgütleri listesinde yer alması, listeye konan bu örgütler için sözleşmede öngörülen tedbirlerin hayata geçirilmesi önem arz etmektedir.'' 
     
     ''NATO'DAN VE MÜTTEFİKLERDEN BEKLENTİMİZ...'' 
     Türkiye'nin başta BM olmak üzere NATO, AB ve diğer platformlarda terörle mücadelenin güçlendirilmesi yönünde yürütülen çalışmaları desteklediğini kaydeden Orgeneral Büyükanıt, terörle mücadelenin başarıya ulaşması için göz önünde bulundurulması gereken noktaları ise şöyle sıraladı 
     ''Ortak bir terörist tanımının yapılması. Uluslararası hukukta, terörizme yönelik boşlukların giderilmesi. Terörle mücadele için uluslararası bir organizasyon teşkil edilmesi. Karara uymayan devletlere karşı uygulanacak yaptırımların açıkça belirlenmesi.'' Terör örgütleri listesinin oluşturulması ve anlayış birliği sağlanması konularında önemli mesafeler alınmaya başladığını kaydeden Orgeneral Büyükanıt, bugün ulaşılan sonuçların terörle mücadele için bir başlangıç olduğunun düşünülmesi gerektiğini, asıl önemli olan konunun alınan kararların etkinlikle ayrım yapılmadan uygulanması olduğunu kaydetti. 
     Orgeneral Büyükanıt, ''Bunun, mücadelenin en önemli aşaması olduğu değerlendirilmektedir. Bizim NATO'dan ve müttefiklerimizden beklentimiz bu yöndedir'' dedi. 
     NATO'nun güvenlik mücadelelerinin üstesinden gelmek ve krizlere karşı müdahale etmek için yeni bir stratejik konsept geliştirdiğini hatırlatan Orgeneral Büyükanıt, bu konuda şunları kaydetti 
     ''NATO Barış İçin Ortaklık, Birleşik Müşterek Görev Kuvveti Konsepti, Akdeniz Diyaloğu, Rusya ile Kuruluş Akdi gibi yeni fikirler ortaya atarken kapılarını yeni ortak üyelere açmıştır. Bunlar arasında NATO'nun en önemli ve başarılı girişimi güvenliğe ilişkin konularda ortaklık üyesi ülkelere işbirliği sunduğu 'Barış İçin Ortaklık Programı'dır. 
     Bu arada, Prag Zirvesi'nde açıklanması beklenen genişleme kararının NATO'nun geleceği açısından önemli sonuçlar yaratacağını, bu bağlamda NATO'nun etkinliğinin sürdürülmesinin zorunlu olduğunu değerlendirmekteyiz. 
     Bunlara paralel olarak, NATO krizlere zamanında müdahalede bulunmak için yeni kuvvet yapısı içinde üç ayrı bölgede kolordu seviyesinde, müşterek harekat icra edebilme yeteneğine sahip olacak ve 2005 yılı sonunda kazanacağı CJTF imkan ve kabiliyeti ile bölge 
     dışında oluşacak krizlere karşı oluşturulan kuvvetleri kullanabilecektir. Bu sayede NATO yeni güvenlik ortamında belirsiz bir geleceğe karşı kendisini hazırlamış olacaktır.'' 
     
     TÜRKİYE'NİN KONUMU 
     Türkiye'nin konumu ve bölge istikrarına katkılarına da değinen Orgeneral Büyükanıt, Türkiye'nin jeostratejik konumu itibariyle bir tarafta dünyanın en istikrarsız bölgelerinden Kafkasya, Ortadoğu ve Balkanlarda, diğer taraftan Avrupa ve Asya arasında ulaşım, telekomünikasyon ve enerji koridorları üzerinde merkezi bir yerde bulunduğunu hatırlattı. 
     Türkiye'nin bu konumunun kendisine belirtilen koridorların güvenliği için bazı sorumluluklar üstlenmeyi zorunlu kıldığını, doğu-batı, kuzey-güney arasında bir dostluk ve işbirliği köprüsü olarak hizmet etmek için imkan sağladığını anlatan Orgeneral Büyükanıt, Afganistan'da icra edilen harekat sırasında Türkiye'nin öneminin bir kez daha ortaya çıktığını belirtti. 
     Türkiye'nin bölgesinde politik, sosyal, ekonomik ve askeri alanlarda strateji üreten eksen bir ülke konumunda olduğunu kaydeden Orgeneral Büyükanıt, ''Diğer bir deyişle, Türkiye güvenlik tüketen değil, güvenlik üreten bir ülkedir. Dış politikalarımızın esası olarak bütün barışçıl girişimleri güçlü bir şekilde desteklemekteyiz'' diye konuştu. 
     Türkiye'nin NATO ile ortak çalışabilirliği başarmak için ortaklık üyesi ülkelere eğitim desteği sağladığını da belirten Orgeneral Büyükanıt, şöyle devam etti 
     ''1998'de Ankara'da kurulan bu BİOEM'de bugüne kadar toplam 45 NATO, BİO ve Akdeniz Diyaloğu ülkesinin yaklaşık 2000 personeline eğitim verilmiştir. 
     Jeostratejik konumumuzu dikkate alarak bölge ülkeleri ile bazı büyük projeleri de başlatmış bulunuyoruz. Bunlar Güneydoğu Avrupa Tugayı SEEBRIG , ve Karadeniz Çağrı Kuvveti'dir Blackseafor . 
     Güneydoğu Avrupa Savunma Bakanları SEDM girişiminin bölgemizde barış ve güvenliğe katkı sağlayacak önemli bir faktör olduğunu düşünüyor ve bu girişime büyük önem atfediyoruz. 
     Ayrıca, BİO Mobil Eğitimi Timi ile Kazakistan, Kırgızistan, Azerbaycan, Gürcistan ve Arnavutluk'ta 8 Nisan-10 Mayıs 2002 tarihleri arasında yerinde eğitim icra etmenin de mutluluğunu yaşıyoruz.'' Orgeneral Büyükanıt, konuşmasını, ''Hangi görev, rütbe ve mevkide olursak olalım, hepimiz dünya barışına hizmet etmek mecburiyetindeyiz'' diyerek tamamladı. 
     ''İpek Yolu-2002 General Amiral Semineri'', 19 Haziran'da sona erecek. Seminere NATO karargahlarından 14, BİO ülkelerinden 21 ve TSK'dan 40 olmak üzere toplam 75 general amiral ile 6 büyükelçinin katıldığı bildirildi. 
     





</TEXT>
</DOC>
