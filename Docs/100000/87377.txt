<DOC>
<DOCNO> 87377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/01/son/sondun15.html </URL>
<DATE> 2002/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Guardian'dan "Ortadoğu barış idmanı" 
</HEADLINE>
<TEXT>

     İngilter'de yayınlanan The Guardian gazetesi, kendilerinin evsahipliğinde biraraya gelen İsrail ve Filistinli tarafların, Kuzey İrlandalı politikacılardan barışın ''püf noktalarını'' öğrendiklerini açıkladı. 
     The Guardian gazetesi, kendileri tarafından organize edilen üç günlük barış görüşmelerine İsrail tarafında eski Genelkurmay Başkanı General Amnon Lipkin-Şahak, 1993'te Oslo'da yapılan barış planının mimarlarından eski Adalet Bakanı Yossi Beilin ve İsrail Parlamentosu Knesset'ten Avraham Burg ve Naoim Chazan'ın katıldığını bildirdi. 
     Filistin tarafının ise Filistinli Kabine Bakanı Prof. Nebil Kasis, eski barış görüşmecilerinden Yezid Sayig ve yine eski dönemdeki barış görüşmesi ekiplerinden birinin üyesi olan Salim Tamari'dan oluştuğunu belirten The Guardian, İsrail heyetinde bulunan Burg ve Beilin'in Şaron'un koalisyon ortağı İsrail İşçi Partisi'nin üyesi olduğunu da hatırlattı. 
     Şaron'un partisi Likud'dan görüşmelere temsilci gelmediğini de belirten The Guardian, Kuzey İrlanda barış görüşmelerinin yapıldığı Weston Park adlı özel malikanede gerçekleştirilen görüşmelerde, Kuzey İrlanda tarafından ise Kuzey İrlanda Eğitim Bakanı ve Sinn Fein'in ikinci adamı Martin McGuinness, milliyetçi partilerden İlerici Birlik Partisi lideri David Ervine, Sosyal Demokratik İşçi Partisi lideri Mark Durham ve Büyük Birlik Partisi'nden Rahip Reg Empey yer aldı. 
     Guardian, İsrail ve Filistinlilerin görüşmelerden büyük fayda sağladıklarını belirtiklerine de işaret ederken, ''her iki tarafın mensupları da önemli dersler almış olarak bölgelerine döndüklerini söylediler. Yeni barış planlarının şekillenmesi an meselesi, Bunlar arasında ortak bir İsrail-Filistin barış planı da bulunabilir'' iddiasına yer verdi. 
     Haberde, Üç gün süren görüşmeler sırasında İrlandalı politikacıların Ortadoğulu meslektaşlarına ''tıkandığınız yerde dış dünyadan yardım alın. Biz bunu yapmasak barış hayal olurdu. Bundan 10 yıl önce birileri Kuzey İrlanda ve Güney Afrika'da barış olacağını söylese kimse inanmazdı. Niye Ortadoğu da aynı yoldan ilerlemesin'' dedikleri belirtildi. 
     Guardian'ın haberinde, görüşmeler sonunda, ''Şaron hükümetine alternatif olarak bir İsrail-Filistin gölge kabinesi kurulması'', ''yeni bir barış planı hazırlanması ve 3.5 milyon Filistinliye topraklarına dönme şansı tanınması'' ve muhtemel bir barışın korunması için izlenecek yolu içeren bir dokümanın hazırlanması gibi bazı kararlar alındığı da kaydedildi. 
     





</TEXT>
</DOC>
