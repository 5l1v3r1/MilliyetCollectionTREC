<DOC>
<DOCNO> 90778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/son/sonspo03.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını "Türkiye mohikan Ümit ile cenette..." 
</HEADLINE>
<TEXT>

     17. Dünya Kupası finallerinde Türkiye'nin Japonya'yı yenerek çeyrek finale 
     çıkmasıyla ilgili haberleri veren İtalyan basını, geçen sezon AC Milan'da adını bile kullanmadıkları Ümit Davala'yı, bu kez adeta yere göğe sığdıramadı. 
     İtalyan spor gazetelerinin Türkiye ile ilgili haberlerinde başaktör Ümit Davala oldu. AC Milan'da geçen sezon Fatih Terim gittikten sonra yerine getirilen teknik direktör Carlo Ancelotti ile yıldızları barışamayan Ümit, birçok kez kadroya bile alınmamış, İtalyan basını da kendisinden hiç söz etmemişti. 
     A Milli Takım'da, Japonya'ya karşı gol atan Ümit için bugün İtalyan basınında, ''Milanlı Ümit, Türkiye'ye sınıf yükseltiyor'' denildi. 
     Corriere della Sera, ''Terim, Ümit'i kırmızı-siyahlılara istedi. Ancelotti onu bir köşeye attı. Saç kesimi orjinal olan futbolcunun golü, samurayları cezalandırıyor'' yorumunda bulundu. 
     La Gazzetta dello Sport, ''Japonya eriyor'', Corriere dello Sport, ''Yalnızca Nakata yetmez, Türkiye tarihte'', Tutto Sport, ''Ümit Davala zafer kazanıyor ve Ancelotti'ye sert saldırıyor. Japonya ev sahipleri dışarda ve Senegal hala şaşırtmak istiyor'', Corriere della Sera, ''Türkiye mohikan Ümit ile cennette'', Il Messaggero, ''Şimdi bize Collina'ya taraftarlık etmekten başka birşey kalmıyor. Türkler Japonları geçiyor'', La Repubblica, ''Japonya da boyun eğdikten sonra gözyaşları. Türkiye, Troussier'in vedasını imzalıyor'' ifadeleri ön plana çıkartıldı. 
     Bu arada Tutto Sport, Hakan Ünsal'ın İtalyan haber ajansı ANSA'da çıkan demecine geniş yer ayırırken, Türk futbolcunun FC Inter Teknik Direktörü Hector Cuper'e, ''Ben, karlı bir transferim'' mesajını yolladığı ifade edildi. 
     Ünsal'ın menajeri dediği Moreno Roggi Fatih Terim'in menajeri ile İtalyan takımına gitmek için girişimlerde bulunduğu ileri sürülüyor. 
     





</TEXT>
</DOC>
