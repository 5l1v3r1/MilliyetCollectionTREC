<DOC>
<DOCNO> 99691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/02/son/sontur18.html </URL>
<DATE> 2002/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Celal Güzel "Partiyi Cem Uzan'a devretmek istiyorlar" 
</HEADLINE>
<TEXT>

     Yeniden Doğuş Partisi'nin YDP , eski genel başkanı Hasan Celal Güzel, bugün yapılacak Olağanüstü Büyük Kongre'de genel başkanlığa aday olacağını açıkladı. Güzel, partisinin ''bir takım menfaatler karşılığında Cem Uzan'ın partisine devredilmek istendiğini'' öne sürdü. 
     Balgat'taki Parti Genel Merkezi'nde saat 10.00'da toplanması öngörülen YDP Olağanüstü Büyük Kongresi'nin açılışı, yeterli çoğunluk sağlanamadığı için saat 12.00'ye ertelendi. 
     Siyaseti 1999 yılında bıraktığını açıklayan partinin eski Genel Başkanı Hasan Celal Güzel, düzenlediği basın toplantısında, Anayasa Mahkemesi ile yaptığı görüşmeler sonucunda, son 3 gündür ''siyasi yasaksız'' olarak kamuoyunun önünde bulunduğunu söyledi. 
     Kendisini asıl harekete geçirenin ''parasız, pulsuz insanların kurduğu YDP'nin bir başka parti tarafından adeta pazarlanarak elde edildiği şeklindeki'' iddialar olduğunu savunan Güzel, şöyle devam etti 
     ''Sayın Cem Uzan'ın partisinden bahsediyoruz. Bizim, Cem Uzan'la alıp veremediğimiz bir şey yok. Ama yıllarca çocuklarımızın rızıklarından keserek büyüttüğümüz bir siyasi partinin de bu şekilde bir siyasi ahlak problemi içinde devredilmesi elbette bizim asla tasvip edebileceğimiz bir şey değildir. Yoksa benim genel başkan olmak gibi bir hırsım yok. Herhalde sahipsiz buldular.'' Güzel, genel başkanlığa aday olacağını bildirdi. 
     Böyle bir girişime karşı üzerine düşen görevi yapmak istediğini kaydeden Güzel, ''Bir takım menfaatler karşılığında hiç tanımadığı insanlara partiyi devrederse arkadaşlar, ona da vazifesini yapmış bir insan olarak rıza gösterir, çeker giderim. Bu vicdansızlığı yaparlarsa, söyleyecek bir şey kalmaz'' diye konuştu. 
     Gazetecilerin sorularını da yanıtlayan Güzel, spekülasyon yapmak istemediğini, ancak duyduğuna göre, partinin 35 milyar lira olduğu ifade edilen borçlarının karşılanması koşuluyla böyle bir devrin yapılmak istendiğini iddia etti. 
     Genel Sekreter ve Genel Başkanvekili Mehmet Ali Akgül ile Genel Başkan Yardımcısı İsa İsen'in partiyi devretmek isteyen kişiler olduğunu ileri süren Güzel, YDP'nin seçimlere girme hakkının bulunması dolayısıyla böyle bir yönteme gidildiğini ifade etti. 
     Güzel, plan uyarınca Cem Uzan'ın önce YDP'nin genel başkanı seçileceğini, arkasından da partinin adının Genç Parti olarak değiştirileceğini kaydetti. Hasan Celal Güzel, ''Sayın Uzan da eğer adaylığını koyarsa, iki tane genel başkan adayı olarak burada yarışacağız'' dedi. 
     Uzan'ın YDP üyesi olup olmadığının sorulması üzerine Güzel, ''Minareyi çalan, kılıfını hazırlar. Herhalde bizim gayretli arkadaşlarımız üye yapmışlardır'' diye konuştu. 
     Güzel, bazı il delegelerinin uçaklarla Ankara'ya getirildiğini ve lüks otellerde ağırlandıklarını iddia etti. 
     Hasan Celal Güzel, ''İşin kötüsü parti bu şekilde el değiştirse, biz de haberdar olmamış olsak, 'Vay Hasan Celal Güzel partiyi sattı' derler'' dedi. 
     
     GÜZEL'E CEVAP 
     Genel Sekreter ve Genel Başkanvekili Mehmet Ali Akgül ise gazetecilerin soruları üzerine, hakkında isnatta bulunanların bunu kanıtlamakla yükümlü olduklarını, aksi takdirde müfteri durumuna düşeceklerini belirterek, yargı haklarının saklı olduğunu ifade etti. 
     Bu arada, sabah saatlerinden itibaren, Genç Parti'nin bazı yöneticilerinin YDP Genel Merkezi'ne geldikleri görüldü. 
     Güzel ise saat 10.20'de beraberinde bir grupla Genel Merkez'e geldi. Güzel'in girişi sırasında kısa süre arbede yaşandı. 
     Bu gelişmeler üzerine polis, Genel Merkez'e gelerek, güvenlik önlemi aldı ve binayı tümüyle boşalttı. 
     





</TEXT>
</DOC>
