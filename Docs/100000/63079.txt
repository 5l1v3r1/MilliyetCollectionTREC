<DOC>
<DOCNO> 63079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/19/spor/spo03.html </URL>
<DATE> 2002/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Son bomba Lopez 
</HEADLINE>
<TEXT>

Galatasaray, Kolombiya Milli Takımı’nın yıldızlarından Ivan Lopez ile anlaşmaya vardı. İstanbul’a davet edilen 23 yaşındaki orta saha oyuncusunun Perez’e alternatif olarak düşünüldüğü açıklandı 
     ERHAN TELLİ 

     Lucescu’dan onay 
     GALATASARAY transfere doymak bilmiyor. Sarı - Kırmızılı yönetim, şimdi de Kolombiya Milli Takımı’nın yıldız oyuncusu Ivan Lopez’i İstanbul’a davet etti. Her konuda anlaşma sağlanan 23 yaşındaki genç oyuncuyu, vatandaşı olan Mondragon’un tavsiye ettiği, Teknik Direktör Mircea Lucescu’nun da haftalardır bu futbolcunun kasetlerini izleyerek transfere onay verdiği bildirildi. 
     
     3 yıllık anlaşma 
     DEĞİŞİK özellikleri ile savunmanın hem sağ kanadında hem de sol kanadında görev yapabilen Lopez’in, Teknik Direktör Mircea Lucescu’nun isteğiyle Fransız yıldız Perez’e alternatif olarak alınacağı öğrenildi. Galatasaray’ın sezon sonunda opsiyonlu olmak üzere genç oyuncuyla üç yıllık mukavele yapacağı ve Şampiyonlar Ligi’nde oynatacağı kaydedildi. 
     
Cim-Bom fuar gezdi      TEKNİK Direktör Mircea Lucescu, Futbol Şube Sorumlusu Abdürrahim Albayrak ile futbolculardan Sergen, Batista, B.Bülent, Ergün ve Mondragon dün TÜYAP Beylikdüzü’ndeki ayakkabı fuarını ziyaret etti. Sarı - Kırmızılılar’a fuarda büyük ilgi gösterildi. 
     
Victoria nihayet      GALATASARAY’IN Kolombiyalı genç yıldızı Victoria gecikmeli de olsa dünyaevine girdi. Sarı - Kırmızılı oyuncu nişanlısı Valencia ile dün Metin Oktay Tesisleri’nde evlendi. Çiftin nikah şahitliğini Teknik Direktör Lucescu ile yönetici Abdürrahim Albayrak yaptı. 
     ŞİŞLİ Belediye Başkanı Mustafa Sarıgül’ün kıydığı nikaha Başkan Mehmet Cansun da katılırken, Victoria’yı bu mutlu gününde futbolcu arkadaşları yalnız bırakmadı. Galatasaraylı oyuncular bir hayli heyacanlı olduğu gözlenen Victoria’yı esprilerle güldürmeye çalıştılar. Fotoğraflar Erol Demirkol 
     
Lucescu’ya güven oyu      SARI - Kırmızılı taraftarlar Galatasaray.com sitesinde yapılan ankette Teknik Direktör Lucescu’ya güven oyu verdiler. Takımlarının performansından memnun kalan taraftarlardan, "Sizce Galatasaray ikinci yarıya hazır mı " sorusuna yüzde 80.9 "evet", yüzde 19.1 "hayır" yanıtı geldi. Ankette 10 bine yakın oy kullanıldı. 
     
Aslan pusuya yattı      GALATASARAY, Gaziantepspor maçının hazırlıklarını dün yaptığı çalışmayla tamamladı. Sarı - Kırmızılı ekipte sol ayak bileğindeki sakatlığı nedeniyle Sergen ile sol dizindeki kıkırdak dokusunda zedelenme oluşan Ergün’ün tedavilerine devam edildi. Galatasaray’da sakat olan Vedat ile cezalı Perez forma giyemeyecek. 
     

</TEXT>
</DOC>
