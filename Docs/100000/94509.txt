<DOC>
<DOCNO> 94509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/son/sontur38.html </URL>
<DATE> 2002/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hüsamettin Özkan'ın yazılı açıklamasının tam metni... 
</HEADLINE>
<TEXT>

     Başbakan Yardımcısı ve Devlet Bakanı Hüsamettin Özkan, Başbakan'ın kendi çalışmalarına artık gereksinimi olmadığının ortaya çıktığını belirterek, DSP'den ve Bakanlık görevinden istifa ettiğini açıkladı. 
     Başbakan Bülent Ecevit ile yaptığı görüşmenin ardından Başbakanlık Merkez Bina'ya gelerek bir yazılı açıklama yapan Özkan, 11 yıldan bu yana Başbakan ile birlikte DSP'de siyasi yaşamını sürdürdüğünü, 5 yılı aşkın bir süredirde devlet bakanı ve başbakan yardımcısı olarak görev yaptığını hatırlattı. "Siyasete girdiği günden bu yana hep Sayın Genel Başkan'a bağlı kalmaya, doğruluğa, dürüstlüğe uzlaşmaya, hoşgörüye, diyaloğa ve sabırlı olmaya büyük özen gösterdim" diyen Özkan, ülkenin ekonomik dengeleri, siyasi istikrarı ve koalisyon uyumunu gözetmek için elinden gelen her türlü gayreti gösterdiğini bildirdi. Bugün de Türkiye'nin ekonomik ve siyasi durumuyla ilgili değerlendirmeleri bir kez daha Başbakan'a ifade ettiğini kaydeden Özkan, "Görüşmemizde Sayın Başbakan'ın benim çalışmalarıma artık gereksinimi olmadığı ortaya çıktığından DSP'den ve bakanlık görevimden istifa ediyorum" dedi. Özkan, istifasını açıkladığı metinde şöyle dedi 
     "Bugüne kadar Sayın Ecevit ile geldim onunla giderim dedim. Bugün bu sözümü de tutuyorum. Hatta onun isteği üzerine ondan önce gidiyorum. 11 yıl sonra Sayın Başbakan'dan siyasette duygusallığa yer olmadığını da öğrendim. Ülkemin ve toplumun çıkarları için bundan sonra üzerime düşeni yapacağım. Bugüne kadarki çalışmalarımda bana destek veren bütün arkadaşlarıma ve bütün kamuoyuna en içten şükranlarımı sevgi ve saygıyla sunuyorum." 
     





</TEXT>
</DOC>
