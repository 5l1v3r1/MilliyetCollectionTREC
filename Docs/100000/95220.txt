<DOC>
<DOCNO> 95220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/12/siyaset/siy08.html </URL>
<DATE> 2002/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem ve kemal DervİŞ’İn İstİfalarI dIŞ basInda öncelİklİ haber oldu 
</HEADLINE>
<TEXT>
Hükümetin günleri sayılı 
Dışişleri Bakanı İsmail Cem’in istifası dış basında ve ajanslarda "Ecevit hükümetinin günleri sayılı" değerlendirmesine yol açtı. İstifaların bir erken seçimi kaçınılmaz hale getirdiği ifade edildi 
     DIŞ HABERLER SERVİSİ 

     DSP ve hükümetten istifalarla başlayan gelişmeler dünya basınında yankı bulmaya devam ediyor. Dışişleri Bakanı İsmail Cem’in hükümetten ve DSP’den kopuşu da dış basında dikkatle takip ediliyor. Belçika’nın liberal eğilimli yüksek tirajlı gazetesi La Libre Belgique, "Ecevit hükümetinin günleri sayılı" başlıklı haberinde, Dışişleri Bakanı İsmail Cem’in istifasının, sonbaharda erken seçimleri kesinleştireceğini yazdı. Gazete, Brüksel Üniversitesi profesörlerinden Robert Anciaux’nun, "Türklerin, Kemalizm edebiyatı yapmak ile Kemalizm’in modern yaşama uyarlanması ve uygulanması arasında tercihte bulunmak durumunda oldukları" değerlendirmesine yer verdi. Dışişleri Bakanı İsmail Cem’in istifasının, Ecevit hükümetine "son ve öldürücü darbe" olacağını yazdı. Dış basındaki diğer yazılar özetle şöyle 
     
     AJANSLAR 
     İsmail Cem’in görevinden ve DSP’den istifa ettiği yolundaki açıklaması, uluslararası haber ajansları tarafından öncelikli haber olarak abonelere ulaştırıldı. Amerikan Associated Press ajansı, "Dışişleri Bakanı İsmail Cem’in, yeni bir parti kuracağı söylentilerinin dolaştığı sırada istifa ettiğini" duyurdu. Ajans, Cem’in istifasının, toplu istifalara karşın hükümetin görevini sürdürme şansına ciddi darbe indirdiğini öne sürdü. İngiliz Reuters ajansı ise İsmail Cem’i, özellikle Yunanistan ile daha iyi ilişkiler kurulması yönündeki çabalarıyla, "uluslararası alanda saygınlık kazanan birkaç Türk politikacıdan biri" olarak nitelendirdi. 
     İngiliz Ajansı İsmail Cem’in Kemal Derviş ve Hüsamettin Özkan ile yeni bir oluşumda yer alacağına ilişkin söylentilere atıfta bulundu. Reuters, "Popülaritesinin Cem’i güçlü bir lider yapabileceği" yorumunda bulundu. 
     
     İNGİLTERE 
     İngiltere’nin önde gelen merkez sol eğilimli gazetelerinden The Guardian da, Türkiye’deki siyasi krizin erken seçimle sonuçlanma olasılığının arttığını savundu. Gazetenin İstanbul kaynaklı haberinde, daha önce erken seçime karşı olan Başbakan Bülent Ecevit’in "ilk kez dün krizin erken seçime yol açabileceğini kabul ettiğini" yazdı. 
     Gazeteye açıklama yapan, "krizi yakından izleyen yabancı diplomatlar", Türkiye’nin AB ile görüşmelerinin tıkandığı, Kıbrıs ile ilgili görüşmelerin hassas bir aşamada olduğu ve Irak’a yönelik askeri müdahale olasılığının bulunduğu bir dönemde, "siyasi krizin kötü bir zamanda patlak verdiğini" söylediler. 
     
     İTALYA 
     Türkiye’deki gelişmelere son üç günde geniş veren İtalya’nın ekonomi gazetesi Il Sole 24 Ore gazetesi, "Türkiye, jeopolitik konumu sayesinde kurtulur" yorumunda bulundu. "Türkiye’nin zor bir kriz dönemi yaşadığını" belirten gazete, "Ama cankurtaran, onun uluslararası dengelerdeki önemli stratejik konumu sayesinde gelebilir" ifadesini kullandı. 
     



 SİYASET 























</TEXT>
</DOC>
