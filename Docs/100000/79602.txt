<DOC>
<DOCNO> 79602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/21/son/sondun01.html </URL>
<DATE> 2002/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya'da 50 bin kişi küreselleşmeye karşı yürüdü 
</HEADLINE>
<TEXT>

     İspanya'nın doğusundaki Valencia kentinde 50 bin küreselleşme karşıtı, başta küreselleşme olmak üzere NATO, İsrail ve AB ile Akdeniz ülkeleri arasında yapılacak konferansı protesto etmek için yürüdü. 
     İspanya'nın Valencia kentinde gelecek hafta yapılacak AB-Akdeniz Konferansı'na karşı çıkan göstericiler, İsrail'in Filistin'de sergilediği saldırgan tutuma da büyük tepki gösterdi ve ''Ne NATO ne de küreselleşme, Halkların Özgürlüğü'', ''Akdeniz toplantısına Hayır'', ''Kapitalıst Avrupa'ya hayır'', Filistin halkının katili Şaron'' gibi sloganlar attı ve pankart taşıdı. 
     Sendikaların, muhalif partilerin de desteklediği yürüyüş bir festival atmosferinde geçerken, hiçbir olay meydana gelmedi, katılımcılar müzikler eşliğinde dans etti. 
     22-23 Nisan tarihlerinde yapılması öngörülen Valencia Konferansı'nda Türkiye'yi Dışişleri Bakanı İsmail Cem'in temsil etmesi bekleniyor. İsrail de, Dışişleri Bakanı Şimon Perez tarafından temsil edilecek. 
     AB Komisyonu kaynakları, bazı Arap ülkelerinin konferansa katılımı son anda reddetmeleri veya İspanya'ya gelerek ''olay çıkarmaları'' endişesini taşıdıklarını ifade ediyor. 
     Suriye ve Lübnan'ın, konferansı boykot edeceklerini bildirmişti. 
     Suriye ve Lübnan, Batı Şeria'daki saldırıları nedeniyle İsrail'in toplantıya kabul edilmemesini istemişlerdi. Ancak AB, bu talebi reddetmişti. 
     





</TEXT>
</DOC>
