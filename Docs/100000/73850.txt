<DOC>
<DOCNO> 73850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/21/son/sonspo24.html </URL>
<DATE> 2002/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz Yıldırım "Ulusoy, davranışlarıyla bizi haklı çıkarıyor" 
</HEADLINE>
<TEXT>

     Fenerbahçe Kulübü Başkanı Aziz Yıldırım, Profesyonel Futbol Disiplin Kurulu'na PFDK sevk edilmelerinin ardından önümüzdeki günlerde önemli açıklamalar yapacağını söyledi. İstanbul Üniversitesi Hukuk Fakültesi'nde Pusula Kulübü'nün düzenlediği toplantıda öğrencilerle söyleşi yapan Aziz Yıldırım, bir öğrencinin, ''Futbol Federasyonu'nun Galatasaraylı başkanı gidecek mi Ali Şen, Fenerbahçe başkanı isterse, gider 
     diyor. Siz ne düşünüyorsunuz'' sorusunu, bu konuda kısa zamanda önemli açıklamalar yapacağını belirterek, ''Kendileri zaten bu konuda haklı olduğumuzu gösteren davranışlar yapıyor. Hepimiz herşeyi göreceğiz. Acelemiz yok'' diye yanıtladı. 
     
     Lorant ile ilgili ilginç yanıt 
     Aziz Yıldırım, öğrencilerin, teknik direktör Werner Lorant ile ilgili eleştirilerine ilginç bir yanıt verdi. 
     Bir öğrencinin, ''Lorant'a biraz toleranslı davranmıyor musunuz'' sorusunu üzerine Yıldırım, ''Lorant'ı neden şikayet ediyorsunuz, anlamadım. Kızılcık sopası mı alalım elimize'' dedi. 
     Yıldırım, takımla ilgili sorular üzerine, ''Oyuncularımızın hepsi kaliteli. Ama futbol takım oyunu. Hep kaliteli oyuncularla olmuyor. 
     Sorunun teknik direktörden kaynaklandığını sanmıyorum. Biz sezon başında takviye yaptık ama dişliyi tamamlayacak oyuncular almadık'' diye konuştu. 
     Fenerbahçe başkanı, ''Lorant'ın sistemini değiştirmesini istediniz mi'' sorusu üzerine de ''Öyle olsa ben antrenör olurum. Hiçbir zaman hocanın kimi oynatacağına, taktiğine karışmam. Hocamız Fenerbahçe sahaya çıktığı zaman rakibin oyununa göre değil, rakip Fenerbahçe'nin oyununa göre oynamalı diyor'' yanıtını verdi. 
     
     "Bizde para çok" 
     Bir öğrencinin, ''Hep siz mi para harcıyorsunuz. Transfere ne kadar ayırdınız'' sorusunu da Aziz Yıldırım, ''Fenerbahçeliler harcıyor, ben değil. Transfere ne kadar para ayırdıklarını diğer kulüplere sorun. Bizde para çok. Biz Baliç'in, Okocha'nın transferinden iyi para kazandık. Benim para vermeme gerek yok'' diye yanıtladı. 
     Transfer çalışmalarının sürdüğünü belirten Yıldırım, ''Brezilya, Arjantin, Avrupa ve Türkiye'de çalışmalarımız sürüyor. 100 milyon dolarlık bütçeyle geliyoruz. Yıldız oyuncu değil, gerekli yerlere oyuncu alacağız. Mayıs ayında transferi bitireceğiz'' dedi. 
     Yıldırım, Simao'yu teknik direktör Lorant'ın orta sahada oyuncu istediği için transfer ettiklerini kaydetti. 
     
     "Rüştü'yü satabiliriz" 
     Fenerbahçe Kulübü Başkanı, Rüştü'nün Avrupa'ya transferiyle ilgili sorular üzerine de şöyle konuştu ''Rüştü'nün mukavelesinde 6 milyon doları getirirse, gider diye bir şart yok. Rüştü bizden daha iyi şartlar bulursa, kulübün de menfaatleri doğrultusunda gitmesine izin veririz. Ama Rüştü'nün gitmeyeceğini biliyorum. Jübilesini Fenerbahçe'de yapacak. Revivo ve Rapaiç'in de 1'er yıllık sözleşmeleri var. Ama Fenerbahçe'ye bir şeyler kazandıracaklarsa, kim olursa olsun gönderebiliriz.'' 
     
     "Stadı 30 milyon dolara yaptık" 
     Yıldırım, 4 yıllık başkanlığı döneminde kulübü ekonomik olarak iyi duruma getirdiklerini ve tesisleşmeyi sağladıklarını anlatarak, şöyle devam etti 
     ''İstikrarsızlık yüzünden 4 senede kötü günler yaşadım. Pendikspor yenilgisini hiç unutmam. Ama Samsun'da şampiyonluk çok güzeldi. Biz tesisler yaptık. 30 milyon dolara yaptığımız stat, 130 milyon dolara stat yapacak olanlara örnek olsun. Stadı mayıs ayında tamamlayacağız. 
     Numaralı tribünü de yapacağız, otopark sorununu çözeceğiz. Şimdi sıra geldi sportif başarıya. 2007 yılına kadar Avrupa Şampiyonu olacağız. 
     Biz 5 yıllık plan yaptık. Bütün branşlarda Avrupa, dünya şampiyonluğu hedefliyoruz.'' Aziz Yıldırım'ın konuşmaları sık sık alkışlar ve tezahüratlarla kesilirken, stat ile ilgili açıklamaları sırasında öğrenciler, ''Kıskananlar çatlasın'' diye tezahürat yaptı. 
     
     "Galatasaray Yönetimi kötü tezahüratı önlemeli" 
     Yıldırım, bir öğrencinin, ''FC Barcelona maçından sonra Galatasaraylı taraftarlar sizin aleyhinize bağırdı. Ne düşünüyorsunuz'' şeklindeki sorusuna şu yanıtı verdi 
     ''Tribünlerdeki insanlardan yönetimler sorumlu. Burada Galatasaray Kulübü Başkanı ve yönetim kuruluna iş düşüyor. Onlar taraftarlarına bunların yanlış olduğunu söylemeli. Biz taraftarımıza söylüyoruz, Futbol Federasyonu'na bile fazla aleyhte tezahürat yaptırmıyoruz. 
     Kulüp yöneticileri bazen demeçleriyle ortamı geriyor. Bana yapılan tezahüratı tüm Galatasaray camiası değil, sadece bir grup yapıyor. 
     Fazla üzülmüyorum.'' Fenerbahçe başkanı, bir soru üzerine de ''Galatasaray gelsin maçlarını bizim statta oynasın, ama ben biliyorum gelip oynamazlar'' dedi. 
     
     Halka arz... 
     Aziz Yıldırım, halka arz ile ilgili çalışmalarının sürdüğünü, Temmuz veya Eylül ayında kulübü halka arz edeceklerini söyledi. 
     Halka arzı ilk olarak Fenerbahçe'de Ali Şen'in gündeme getirdiğini anlatan Yıldırım, ''O zaman kongre üyeleri kabul etmedi. Biz neden diğer kulüplerle aynı zamanda yapmadık, bekledik. Çünkü bizim onlar gibi acil paraya ihtiyacımız yoktu'' diye konuştu. 
     Stadın tapusunu almaya çalıştıklarını ifade eden Yıldırım, alırlarsa, halka arzın içine stadı da sokacaklarını söyledi. 
     Aziz Yıldırım, şike iddiaları konusundaki bir soru üzerine de ''Doğru mu konuşayım, başka mı konuşayım. Bunlar olmamalı. Bu konularla ilgili önümüzdeki günlerde açıklama yapacağım'' dedi. 
     Bu arada Fenerbahçe Kulübü Başkanı Aziz Yıldırım, toplantının yapılacağı salona girince, salonu tıklım tıklım dolduran öğrenciler, tezahüratlar yaparak, başkanı ayakta alkışladı. 
     Söyleşi sırasında arka sıralarda oturan bir grup Galatasaraylı, başkanı protesto ederek, alkışlarla salonu terk ederken, diğer öğrenciler onları yuhalayınca, başkan Yıldırım, ''Arkadaşlar tahriklere kapılmayalım'' dedi. 
     Söyleşi öncesinde Hukuk Fakültesi Dekanı Prof. Dr. Tankut Centel, Yıldırım'a teşekkür plaketi, öğrenciler de çiçek ve sarı-lacivert polar verdiler. 
     Aziz Yıldırım'a öğrenciler büyük ilgi gösterirken, başkandan imza alıp, bol bol fotoğraf çektirdiler. 
     






</TEXT>
</DOC>
