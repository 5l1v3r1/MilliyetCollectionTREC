<DOC>
<DOCNO> 52003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/13/spor/spo03.html </URL>
<DATE> 2001/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Cim-Bom akıllandı 
</HEADLINE>
<TEXT>

Galatasaray yönetimi, Bursa’da yaşanan hezimetin ardından federasyona başvurdu ve Şampiyonlar Ligi’nde oynayacakları maçlara göre lig fikstürünün belirlenmesini istedi 
     ERHAN TELLİ 

     Geç de olsa 
     SARI - Kırmızılı yönetim, Teknik Direktör Mircea Lucescu’nun "lig maçlarımızı erteletelim" isteğini geç de olsa yerine getirdi. Bursaspor karşısında alınan 5 - 0’lık tarihi mağlubiyet sonrasında akıllanan yönetim, federasyona başvuruda bulunarak, Şampiyonlar Ligi’nde oynayacakları maçlara göre lig fikstürünün değiştirilmesini istedi. Başkan Mehmet Cansun, "Yine aynı sıkıntıları yaşamak istemiyoruz" dedi. 
     
     Lucescu sevindi 
     GALATASARAY’DA, Bursaspor maçı sonrasında Teknik Direktör Mircea Lucescu’nun erteletme isteğine rağmen, futbolcuların ve yöneticilerin buna yanaşmadığı tartışılmış, federasyon yetkilileri de Sarı - Kırmızılı kulübün kendilerine resmi bir başvuruda bulunmadığını bildirmişti. Galatasaray yönetiminin, takvim değişikliği için geç de olsa girişimde bulunması, en çok Teknik Direktör Lucescu’yu sevindirdi. 
     
Galatasaray gibi olun’      TEKNİK Direktör Lucescu, Dünya Kupası finalleri için Slovenya ile oynadığı baraj ilk maçını 2-1 kaybeden Romanya Milli Takımı’nın Teknik Direktörü Hagi’ye tavsiyelerde bulundu. Tecrübeli hoca, Pro TV’de yayınlanan "Lig Mahkemesi" programında "Türk Milli Takımı ve diğer ekipler bile bizim oyunumuzu benimsiyorlar. Galatasaray savaşarak, koşarak kazanıyor. Romanya da böyle olmalı" diye konuştu. 
     
Davala idmanda      Sarı - Kırmızılılar, lig hazırlıklarını dün yaptıkları idmanla sürdürürken Capone ve Perez çalışmaya katıldı, ülkesinden dönen Mondragon ise antrenmana yetişemedi. İdmanı Milli Takım Kampı’nda bulunan Ümit Davala da izledi. Fotoğraflar Vedat Danacı 
     
İki yıldızın işi tamam      GALATASARAY’IN ve A Milli Takım’ın iki başarılı ismi Hakan Ünsal ve Ergün Pembe, Ay - Yıldızlılar’ın kampının sona ermesinin ardından kulüpleriyle sözleşme yenileyecek. Başkan Mehmet Cansun, yaptığı açıklamada Hakan ve Ergün’ün Galatasaray’da kalmak istediklerini, Milliler’in Dünya Kupası finallerine kalması halinde değerleri artacak oyuncularıyla kamptan sonra sözleşme imzalayacaklarını söyledi. 
     
Batista pazarlığı      GALATASARAY, Batista’nın transferi için Gaziantepspor ile pazarlıklara devam ediyor. Yıldız oyuncu için para vermeyi düşünmeyen yönetim, takas teklifleri üzerinde dururken, Gaziantep yönetimi belirli bir bonservis ücreti konusunda ısrar ediyor. Fatih Akyel için de Mallorca’dan cevap bekleniyor. Bu arada Denizlispor, Bülent Akın’ın transferinden doğan alacağını tahsil edemediği için Galatasaray’ı icraya verdi. 
     



 SPOR 























</TEXT>
</DOC>
