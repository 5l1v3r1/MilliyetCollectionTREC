<DOC>
<DOCNO> 85236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/son/sondun14.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan'ın Londra Büyükelçisi "Hindistan ile savaş çok yakın" 
</HEADLINE>
<TEXT>

     Pakistan'ın Londra Büyükelçisi Abdülkadir Cafer, tartışmalı Keşmir eyaleti için Hindistan'la savaşın çok yakın olduğunu söyledi. 
     Cafer, BBC radyosuna yaptığı açıklamada, uluslararası toplumun nükleer güce sahip iki ülke arasındaki anlaşmazlığın ciddiyetinin farkına varması ve bölgede sükunet için nüfuzunu kullanması gerektiğini söyledi. 
     Pakistanlı Büyükelçi, savaş halinde ülkesinin nükleer silah kullanıp kullanmayacağına ilişkin bir soruya, ''Bildiğiniz gibi nükleer silahları ilk olarak biz geliştirmedik. Hindistan yaptı. Biz de takip etmek zorundaydık. Hiç kimsenin bu silahları kullanmayı düşünmesine izin vermemeliyiz'' dedi. 
     Hindistan ve Pakistan güçlerinin Keşmir sınırında yeniden karşılıklı ateşe başladığı geçen Cuma'dan bu yana 20 binden fazla kişi eyaletin Hindistan kesimindeki sınır köylerinden kaçtı. 
     Hindistan ve Pakistan, İngiltere'den bağımsızlığını kazandığı 1947'den beri Keşmir için iki kez savaştı. 
     





</TEXT>
</DOC>
