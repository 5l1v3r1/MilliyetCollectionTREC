<DOC>
<DOCNO> 76684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/05/son/sontur14.html </URL>
<DATE> 2002/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin dörtbir yanında İsrail'e protesto gösterileri 
</HEADLINE>
<TEXT>

     İsrail'in Filistin'e müdahalesine tepkiler sürerken, Çanakkale'de bir grup CHP'li Barış Anıtı önünde İsrail'i protesto etti. 
     Çanakkale Barış Anıtı önünde toplanan CHP'li grup, Filistin'de İsrail saldırılarında ölenlerle, El Halil kentinde katledilen Şehit Binbaşı Cengiz Toytunç için saygı duruşunda bulundu. CHP İl Başkanı Musa Artam, yaptığı konuşmada, vahşetin sonu olmadığını, vahşetin yeni vahşetleri doğurduğunu belirterek, ''Bu savaş sarmalından yalnız Filistinliler, İsrailliler değil, tüm uluslar kurtulmalıdır. Herkes, barışın, dostluğun, kardeşçe yaşamanın olanaklarını bulmak zorundadır'' dedi. Protestoya Belediye Başkanı İsmail Özay da katıldı. 
     
     ŞANLIURFA 

     Şanlıurfa Barosu Başkanı Sabri Çepik, yaptığı yazılı açıklamada, müdahalede, insan haklarının katliam boyutunda ihlal edildiğini belirtti. 
     İki ülke arasındaki barış görüşmeleri sonucu ortaya çıkan ''Oslo sürecinin'', özellikle İsrail Başbakanı Ariel Şaron'un kışkırtıcı davranışlarıyla çıkmaza girdiğini savunan Çepik, şunları keydetti 
     ''Filistin halkı saldırıya maruz kalmıştır. Dünya ülkeleri tarafından tanınan Filistin'in Lideri Arafat'ın, ölüm tehtidi ve baskısı altında olması vahameti artırmaktadır. Ortadoğu'da, uluslararası hukuk kurallarına bir an önce işlerlik kazandırılmalı ve bu insanlık dramı sona erdirilmelidir.'' 
     
     GAZİANTEP 

     Gaziantep'te, DİSK Bölge Başkanı Muzaffer Subaşı düzenlediği basın toplantısında, Filistin'deki çatışmaların çılgınlık boyutuna ulaştığını, hükümeti, başta Yaser Arafat olmak üzere tehdit altındaki Filistinlilerin can güvenliğinin sağlanması için girişimde bulunmaya çağırdı. 
     İki toplum arasındaki barış sürecinin kirli oyunlarla baltalandığını, bu sürece son darbeyi, Filistinlileri tahrik ederek İsrail Başbakanı Ariel Şaron'un vurduğunu savunan Subaşı, ''Ortadoğu için hep bir sorun kaynağı olan ABD'den aldığı destekle saldırgan tavır sergileyen, uyguladığı terör politikalarıyla provakasyonlar yaratan İsrail'in artık durdurulması gerekiyor. 
     İsrail Filistin'i bir kez daha işgal etmiş, Arafat'ı kuşatmış ve bir çok Filistinliyi kurşuna dizmiştir. Bu insanlık suçunun önlenmesi için kendini insan sayan herkes görev üstlenmelidir'' dedi. 
     
     ESKİŞEHİR 

     Eskişehir-Bilecik Tabip Odası Yönetim Kurulu'ndan yapılan açıklamada, şu görüşlere yer verildi 
     ''Gidilen yol insanlık onuruna hiçbir şey katması olası olmayan, tam tersine insanlığı yok oluşa sürükleyecek bir yoldur. Ölümün soğuk ve acımasız yüzünün en yakın tanıkları olan biz hekimler, Ortadoğu'da yaşanan bu vahşetin bir an önce sona erdirilmesi için Birleşmiş Milletler Güvenlik Konseyi'nin aldığı kararların yaşama geçirilmesi için BM başta olmak üzere tüm devletleri tepki ve yaptırımlar göstermeye çağırıyoruz.'' 
     






</TEXT>
</DOC>
