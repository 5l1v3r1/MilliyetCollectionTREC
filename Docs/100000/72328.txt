<DOC>
<DOCNO> 72328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/13/son/sondun03.html </URL>
<DATE> 2002/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyada nüfus patlaması tehlikesi atlatıldı... 
</HEADLINE>
<TEXT>

     Asya, Afrika ve Güney Amerika gibi nüfus artışının en hızlı olduğu yerlerde doğum oranının düşmeye başladığı bildirildi. 
     Nüfus kontrol uzmanları, yakın gelecekte gerçekleşmesinden korkulan nüfus patlaması tehlikesinin kısmen de olsa atlatıldığını belirttiler. 
     Uzmanlar, batılı ülkelerde nüfus artışının 30 yıldır kontrol altında tutulmasına karşın, dünyanın en kalabalık ülkelerinde aynı şeyin sağlanamayacağından endişe ediyorlardı. 
     BM'de düzenlenen toplantıda konuşan Avustralya Canberra Üniversitesi profesörlerinden John Caldwell, yaklaşık 100 yıl içinde ilk kez, dünya nüfusunda çoğalma yerine azalma görülebileceğini ifade etti. 
     Caldwell, dünya nüfusunun 10 milyar sınırına dayandıktan sonra gerilemeye başlayabileceğini de kaydetti. 
     Uzmanlara göre kadınların 2'den az çocuk doğurmaları durumunda dünya nüfusu azalıyor. 
     Caldwell, nüfus artış hızının, Arjantin, Brezilya, Kolombiya, Meksika, Cezayir, Mısır, Fas, Endonezya, İran, Filipinler, Türkiye ve Vietnam'da düştüğünü söyledi. 
     Uzmanlar Hindistan ve Bangladeş'in de nüfus artış hızı düşen ülkeler arasında yer aldığına dikkat çektiler. Bu listede yer alan 15 ülke dünya nüfusunun yaklaşık yarısını barındırıyor. 
     






</TEXT>
</DOC>
