<DOC>
<DOCNO> 51286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/08/son/sondun24.html </URL>
<DATE> 2001/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
ETA Madrid'in en yüksek binasını havaya uçurmayı planlamış 
</HEADLINE>
<TEXT>

     Ayrılıkçı Bask örgütü ETA'nın önceki yıl Madrid'deki en yüksek gökdeleni havaya uçurmayı tasarladığı bildirildi. 
     İspanyol Emniyet Genel Müdürü Juan Cotino, Madrid'de düzenlediği basın toplantısında, ''ETA, 1999 yılının sonlarında Picasso kulesini havaya uçurmayı planlamış. Eylemde kullanılacak 1.7 tonluk patlayıcı güvenlik güçlerince bulununca, plan suya düşmüş'' dedi. 
     Emniyet Genel Müdürü, Picasso kulesinin mimarının, New York'ta 11 Eylül'de yerle bir olan Dünya Ticaret Merkezi kulelerinin de mimarı olduğunu belirtti. 
     Genel Müdür Cotino, dün yakalanan iki ETA militanından birinin, 21 Aralık 1999'da polisin ele geçirdiği patlayıcının Picasso kulesinin havaya uçurulması amacıyla kullanılmasının planlandığını itiraf ettiğini kaydetti. 
     Madrid'in kuzeyindeki 43 katlı Picasso kulesi 157 metre yüksekliğe sahip. 1989'da açılan kulenin mimarı, Amerikalı Minoru Yamasaki. 
     






</TEXT>
</DOC>
