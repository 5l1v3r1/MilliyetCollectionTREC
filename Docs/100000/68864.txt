<DOC>
<DOCNO> 68864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/21/son/sonspo16.html </URL>
<DATE> 2002/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Şaş ve Batista'ya 2'şer maç ceza.. 
</HEADLINE>
<TEXT>

     Gençlerbirliği maçında cezasını tamamlayacak. 
     Futbol Federasyonu Profesyonel Futbol Disiplin Kurulu, bugün yaptığı toplantıda 23 dosyayı karara bağlarken, Fenerbahçe ile yapılan karşılaşmada kırmızı kart gören Galatasaraylı Hasan Şaş ve Batista 2'şer maçtan men cezasına çarptırıldı. 
     Kurul, kararında Batista'nın topsuz alanda rakip takım oyuncusu Serhat'e tahrik sonucu kafa vurmak suretiyle saldırdığı ve Hasan Şaş'a, yine aynı oyuncunun saçını çekmek suretiyle saldırdığı gerekçesiyle 2'şer maç oynamama cezasına çarptırıldıklarını açıkladı. 
     Disiplin Kurulu, Rapaiç'e yaptığı yaptığı faul nedeniyle hakem Ali Aydın tarafından kırmızı kartla oyun dışı bırakılan Emre hakkında ise başka ceza verilmesine gerek olmadığı kararına vardı. 
     Kurul, Emre'nin atılmasıyla ilgili olarak hakem raporunda, ''futbolcunun bariz gol şansıyla gole giden rakibinin faullü hareketle durdurması nedeniyle yani kural ihlali nedeniyle ihraç edildiği'' yazıldığı ve bu nedenle Emre'nin başkaca bir disiplin cezasına çarptırılmasına gerek bulunmadığına karar verildiğini açıkladı. 
     Galatasaray Kaptanı Bülent Korkmaz ise çift sarı kart nedeniyle oyun dışı kaldığı için kurula gönderilmemişti. 
     Emre ve Bülent, takımlarının hafta sonunda Gençlerbirliği ile yapacakları karşılaşmada forma giymeyerek cezalarını tamamlayacak. 
     Ayrıca, geçen hafta Denizlispor ile Malatyaspor arasında yapılan maçta, Malatyasporlu Mapeza'nın ayağını kırdığı gerekçesiyle Denizlisporlu Coşkun da 4 maç oynamama cezasına çarptırıldı. 
     






</TEXT>
</DOC>
