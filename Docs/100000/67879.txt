<DOC>
<DOCNO> 67879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/son/sontur12.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğu Perinçek durmak bilmiyor... Yeni e-mailler açıkladı 
</HEADLINE>
<TEXT>

     İşçi Partisi İP Genel Başkanı Doğu Perinçek, AB Türkiye Temsilcisi Karen Fogg'a ait e-mailleri açıklamayı bugün de sürdürerek, Fogg'un PKK'yı desteklediğini iddia etti. Perinçek, mesajlarda yeralan "Uyuyan Güzeller" ve "Uyuyan Köpekler"in ne anlama geldiğini Fogg'un açıklamasını da isterken, Fogg'un açıklamaması durumunda bunları kendilerinin açıklayacağını bildirdi. 
     Doğu Perinçek, Karen Fogg'un PKK'yı desteklediğini iddia etti. Fogg'a ait iki e-mail mesajını açıklayan Perinçek, Diyarbakır Kültür ve Sanat Festivali'nin AB parasıyla yapıldığını ve PKK'nın İstanbul'da çıkaracağı günlük gazetenin kaynağının da AB'den sağlandığını öne sürdü. 
     Bir büyükelçinin bulunduğu ülkenin vatandaşları ile şifreli ve kodlu haberleşme yürütemeyeceğini, yürütüyorsa bu faaliyetin bütün dünyada "casusluk" olarark nitelendirileceğini dile getiren Perinçek, Fogg'un tüm yazışmalarının şifreli ve kodlu olduğunu savundu. AB'nin bu şifre ve kodları Türk kamuoyuna açıklamak zorunda olduğunu kaydeden Perinçek, "AB ile Türkiye arasındaki ilişkilerin normalleşmesi buradan geçer" dedi. Fogg'un mesajlarında kışkırtılması planlanan "Uyuyan güzeller"in ve ürkütülmemesi istenen "Uyuyan köpekler"in kimler olduğunu soran Perinçek, bu konularda yaptıkları araştırmalar sonucunda bazı sbaptamalarda bulunduklarını ancak "HOR" şifresinde olduğu gibi Fogg'un bazı uydurmalara başvurmaması için, öncelikle AB'nin bu konuda açıklama yapmasını beklediklerini söyledi. 
     Perinçek, AB Komisyonu'nun Genişlemeden Sorumlu Üyesi Verheugen'in, Türkiye'de bir müfettiş edasıyla dolaştığını ve anadille eğitim dayatmasını tekrarladığını belirterek, "AB ana dille eğitim hakkını, Kürt yurttaşlarımızın gelişmesi için değil, Türkiye'deki uyuyan güzeller'i kışkırtmak için kullanmaktadır" dedi. 
     






</TEXT>
</DOC>
