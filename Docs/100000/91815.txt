<DOC>
<DOCNO> 91815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/son/sonspo31.html </URL>
<DATE> 2002/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolcularımız, Kupa'yı istiyor.. 
</HEADLINE>
<TEXT>

     17. Dünya Kupası'nda yarı finale kalan A milliler, Brezilya ile yapacakları 
     karşılaşmanın hazırlıklarını sürdürdü. 
     Saitama Kobama Stadı'nda yapılan bugünkü antrenmanda futbolcular, hafif koşunun ardından topla ısınma hareketleri, daha sonra çift kale maç yaptı. Eşleri Japonya'ya geldiği için futbolcuların, diğer antrenmanlara göre çok daha neşeli ve istekli olduğu gözlendi. 
     Antrenmanda, sakatlığı süren Hakan Ünsal, takımdan ayrı çalışırken, kaleci Rüştü de antrenmanı yarıda terk etti. Rüştü'nün önemli bir sakatlığının olmadığı öğrenildi. 
     Milli takım doktoru Cengiz Dinç, Hakan Ünsal'ın ise ağrılarının azaldığını, ancak Brezilya karşısında oynama olasılığının az olduğunu bildirdi. 
     Öte yandan, A millilerin antrenmanını 100'den fazla basın mensubu izledi. 
     A milliler, Brezilya maçının son hazırlığını, yarın maçın yapılacağı Saitama Stadı'nda TSİ 14.00'te gerçekleştireceği antrenmanla tamamlayacak. 
     Ayrıca teknik direktör Şenol Güneş, yarın milli takımın kamp yaptığı ''Royal Pines'' Oteli'nde, TSİ 06.00'da basın toplantısı düzenleyecek. 
     
     Hasan "Kupayı alacağız" 
     A millilerin antrenmanı öncesinde Hasan Şaş ve Alpay, Türk ve yabancı basın mensuplarının sorularını yanıtladı. 
     Çok sayıda basın mensubunun salona sığmaması nedeniyle gazeteciler arasında adeta izdiham yaşandı. Hasan Şaş, bu başarının tesadüf olmadığını belirterek, ''Türkiye'nin çok yetenekli ve kaliteli olduğu tüm dünya tarafından anlaşıldı. Kupaya çok yakınız ve alacağımıza inanıyoruz'' dedi. 
     Hasan Şaş, hiçbir şeyin rüya olmadığını ifade ederek, şöyle konuştu 
     ''Herşey sahada görülüyor. Brezilya'ya şanssız bir şekilde yenilmiştik. Biz bu milli takıma destek çıkılmasını istedik. Destek olunduğunda neler yapabileceğimizi gösterdik. Bu sevinci halkımız hak ediyor. Final oynayıp onları daha da çok sevindirmek istiyoruz.'' Alpay ise, uzun süren bir sakatlık dönemi geçirdiğini, ancak şu anda kendisini çok iyi hissettiğini belirterek, ''Bu sakatlığı üzerimden attım. İlk Brezilya maçında kırmızı kart gördüm. Bu nedenle bu maçın benim için çok büyük bir anlamı var. Kırmızı kart pozisyonunda hakem haklıydı. Ama penaltı ve Hakan Ünsal'a gösterdiği kırmızı kartta ise çok haksızdı. Bu olay benim maça daha iyi konsantre olmamı sağladı'' diye konuştu. 
     Alpay, Rivaldo'nun ilk maçta çok gereksiz hareketler yaptığını hatırlatarak, ''Biz de bu maçta ona göre davranacağız. Tek hedefimiz final. Bunun için kart görmem gerekirse yine görürüm'' dedi. 
     Alpay, sözlerini şöyle tamamladı 
     ''7-8 senedir aynı takımla mücadele ediyoruz. Akdeniz Oyunları'nda şampiyon olduk. Avrupa Şampiyonası'nda çeyrek finalde elendik. Şimdi Dünya Kupası'nda yarı finaldeyiz. Çıtayı hep yükseltiyoruz.'' Bu arada A millilerin antrenmanını, Fenerbahçe ve Kocaelispor'un eski teknik direktörü Alman Holger Osieck de izledi. 
     





</TEXT>
</DOC>
