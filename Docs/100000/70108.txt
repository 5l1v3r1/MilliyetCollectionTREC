<DOC>
<DOCNO> 70108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/01/guncel/agun.html </URL>
<DATE> 2002/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ODTÜ’de konferans veren Derviş’i protesto eden öğrenciler, Milliyet’e konuştu 
</HEADLINE>
<TEXT>
Yılmaz’ı çok daha sert eleştirmiştik 
Derviş’i ABD’nin atadığı vali diye tanımlayan ODTÜ’lüler, geçen yıl Yılmaz’ı daha sert eleştirdiklerini hatırlatıp "Bu ona yetti, üstelik hocalar vardı" dedi 
     ANKARA Milliyet 

     Devlet Bakanı Kemal Derviş’i önceki gün ODTÜ’de verdiği konferans sırasında protesto eden Türkiye Komünist Partisi TKP sempatizanı öğrenciler, "Yaptığımız protestolar meşrudur. Meşruiyetimizi rektör bile tanıdı. Derviş bir siyasetçi değil, ne yapacağını tahmin ettik" dediler. Önceki günkü konferans sırasında Derviş’in sözlerine müdahale eden ve "masal anlatmakla" suçlayan protestoculardan dördü dün Milliyet’in sorularını yanıtladı. 
     
     TAVRI GÖSTERMELİK’ 
     Protestoculardan Aslı Özaltan, Derviş’in ABD’den geldiğini hatırlatarak, "Biz onu ABD’den atanan vali olarak görüyoruz. Kendini demokrasi, barış ve özgürlük elçisi olarak gösteriyor. Kapitalizm artık bu değerleri temsil ediyor’ gibi yapıyor. Derviş’in insan hakları, demokrasi gibi kavramlara kendini yakın göstermesi hep bundan" dedi. Protestoculardan İlkim Özdikmenli ise "Derviş’in dinleyip dinlememesi önemli değil, burada şaşkınlığın getirdiği suskunluk söz konusu" diye konuştu. 
     
     O SİYASETÇİ DEĞİL’ 
     Konferans sırasında Derviş’e "Mc Donald’s’ı kovan öğrenciler size de burayı dar edecekler" diye seslenen Aytaç Alpan da Derviş’in tepkisini önceden tahmin ettiklerini belirtti. Alpan, "O bir siyasetçi değil. Bazı cümleler kurmaya çalıştı, ama tatmin olmadık. Amacımıza ulaştık, sesimizi duyurduk" şeklinde konuştu. "Derviş bir şeyleri temsil ediyor. Bugün sistemin neresinde oturuyor " diyen Alpan, sözlerini şöyle sürdürdü "Derviş’in bizi dinlemesi sorun değil, halkın sorunları var. Biz protestolarımızı gelecek için yapıyoruz. Biz aslında sorularımızı yazılı olarak yolladık, ama iletilmedi." 
     Başbakan Yardımcısı Mesut Yılmaz’ı da geçen yıl ODTÜ’de yaptığı konuşmada protesto eden Doğan Ergün ise Derviş’e Yılmaz’dan daha yumuşak davrandıklarını söyledi. Ergün, sözlerini şöyle sürdürdü 
     
     ŞOV YAPMADIK’ 
     "Herkese aynı tarzda protesto olmaz. Siyasette akıllı olmak gerekli. Ortam ve kişiler farklıydı. Bu kadarı yeterliydi. Üstelik salonda hocalar vardı, kendi adımıza meşruiyet kazanmak önemli. Korkut Boratav hoca var. Bizi şov yapıyor gibi görmesini istemeyiz." 
     ODTÜ’nün Amerikan fikirlerine uygun bir yere getirilmeye çalışıldığını belirten TKP’li öğrenciler, "Rektör ABD yanlısıdır. Bu da düzenin ODTÜ’ye biçtiği rol. Üniversiteler fikirlerin doğduğu yerdir, solcu fikirlerin doğmasını istemezler" dedi. Farklı düşünmenin şiddete neden olmaması gerektiğini belirten TKP’li öğrenciler, "Şiddet yanlısı olsaydık Mc Donald’s’ı protesto ederken taşlardık" diye konuştular. 
     Öğrenciler geçmiş dönemde Amerikan Büyükelçisi’nin otomobilinin ODTÜ’de yakıldığını hatırlatarak, "Hatasıyla sevabıyla geçmişimize sahip çıkıyoruz" dediler. 
     



 GÜNCEL 















</TEXT>
</DOC>
