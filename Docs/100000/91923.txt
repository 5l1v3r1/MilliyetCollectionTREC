<DOC>
<DOCNO> 91923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/yasam/yas02.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Tribün çöktü Mahsun susmadı 
</HEADLINE>
<TEXT>

Kırmızıgül konserinden önce çöken tribün bir çocuğun canına mal oldu. Ambulanslar yaralı taşırken Mahsun sahnede türkü okuyordu... 
     ÜMİT KOZAN , METİN ÖZDEMİR Haymana DHA 

     Ankara’nın Haymana ilçesindeki 14. Uluslararası Kaplıca Festivali ve Kültür Şenlikleri kapsamında düzenlenen konserde bir facia yaşandı. 
     Mahsun Kırmızıgül’ü dinlemek için portatif tribünlere hücum eden vatandaşların ağırlığını taşıyamayan tribün çökünce, bir kişi öldü, 54 kişi yaralandı. 
     Şenliğin önceki akşamki kapanış gecesinde Kırmızgül ile Gülşen Kutlu’nun konserini izlemek isteyen yaklaşık 10 bin kişi Cimcime Meydanı’nda toplandı. İlk önce sahne alan Kutlu, türküleriyle halkı coşturdu. Kutlu, son şarkısında Kırmızıgül’ü anons edince hayranları portatif tribüne akın etti. 200 kişilik tribüne binden fazla kişi hücum ederken ağırlığı taşıyamayan platform çöktü. 
     Konser meydanı bir anda "İmdat" çığlıklarıyla inlerken vatandaşlar panik içinde sağa sola kaçışmaya başladı. Olayda, tribünün yanında arkadaşlarıyla konseri izleyen 7 yaşındaki Güler Kaplan ezilerek can verirken 54 kişi de yaralandı. 
     
     Ambulans sesi altında 
     Yaralılar alandaki ambulans, polis otomobilleri ve vatandaşların araçlarıyla çevredeki hastanelere kaldırılırken Gülşen Kutlu son türküsünü yarıda kesti. Ancak Mahsun Kırmızıgül, henüz yaralıların tamamı kaldırılmadan sahnedeki yerini aldı. Sanatçının sesi çığlık ve siren seslerine karışırken vatandaşlar durumu protesto etti. 1.5 saat yerine 45 dakika sahnede kalan Kırmızıgül tepkiler üzerine kendini şöyle savundu "Çok üzgünüm. Yapabileceğim hiçbir şey yok. Herkese geçmiş olsun diliyorum. Ben de bir sanatçıyım. Buraya konser vermek için geldim. Konserimi tamamlamak durumundayım." 
     



 YAŞAM 



















</TEXT>
</DOC>
