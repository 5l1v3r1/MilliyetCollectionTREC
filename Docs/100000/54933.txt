<DOC>
<DOCNO> 54933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/30/son/sonspo17.html </URL>
<DATE> 2001/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yönetimden Daum'a taş ''Sorunlar medyada değil Fulya'da tartışılır" 
</HEADLINE>
<TEXT>

     Beşiktaş Kulübü Yönetim Kurulu Üyesi İbrahim Altınsay, siyah-beyazlı kulüple ilgili olan herşeyin medya önünde değil, Fulya'da ya da Akaretler'de tartışılması gerektiğini söyledi. 
     Altınsay, teknik direktör Christoph Daum'un yaptığı açıklamalar hakkında görüşlerini belirtirken, ''Hocamızla görüştük. Bize, medyaya istifa edeceğini söylemediğini bildirdi. Daum, kongre öncesinde kendi durumunu gözden geçirmesi gerektiğini söylüyor. Ancak bu tür konuşmaların yeri Fulya ve Akaretler'dir'' dedi. 
     Spekülasyonlar üzerine yönetim kurulunun herhangi bir işlem yapmasının söz konusu olamayacağını da vurgulayan İbrahim Altınsay, şöyle devam etti 
     ''Bu tür konuşmaların Fenerbahçe maçından önce yapılması hem kulübe zarar verir, hem de gereksiz spekülasyonlara yol açar. Bu tür sorunları her kulüp kendi yapısı içinde çözebilir. Daum'un herhangi bir istifa kararı bize gelmedi. Bunun için yorumda bulunamayız. 
     Ancak, her kişi de kendi başına karar almakta serbesttir. Ancak, Beşiktaş ile iş akdi sürdüğü müddetçe, onun görevi takımı sahaya en iyi şekilde çıkarmak, en iyi ilk 11'i bulmak ve en iyi şekilde yönetmektir. Beşiktaş'ın şampiyonluk hedefi vardır. Bu hedef için herkesin seferber olması ve kendi görevini yapması gereklidir.'' 
     
     'Daum ve bizim sıkıntılyarımız var' 

     Altınsay, Daum'un sıkıntılarının bulunduğunu, bunun da herkes tarafından bilindiğini belirterek, ''Sıkıntılardan dayanışma yoluyla çıkabiliriz'' dedi. 
     Beşiktaş'ın da Türkiye'nin yaşadığı kriz nedeniyle sıkıntıda olduğunu kaydeden İbrahim Altınsay, şöyle konuştu 
     ''Bunları birbirimize kenetlenerek, dayanışma içinde ve takımı güçlendirerek aşabiliriz. Biz elimizden gelenin en iyisini yapmaya çalışıyoruz. Beşiktaş şu anda gelirlerini artıran ender kulüplerden birisidir. Biz iyi çalışıp, kongrede de görevimizi daha iyi yapabileceklere devredeceğiz.'' 
     
     Nihat'ın gidişi... 

     Altınsay, Beşiktaş'tan bir futbolcunun gitmesiyle siyah-beyazlı takımın hedeflerinden sapmayacağını vurguladı. 
     Nihat'ın transferinin henüz kesinlik kazanmadığını, ancak pürüz de yaşanmadığını belirten Altınsay, ''Nihat büyük bir ihtimalle Fenerbahçe maçında son kez forma giyecek. Ancak şu var ki, Beşiktaş bir futbolcunun gitmesiyle hedeflerinden kopmaz, bir futbolcunun gelmesiyle de hedefine ulaşmaz. Belirlenen hedeflere futbolcular, teknik heyet, yönetim kurulu ve camiayla birlikte oluşturulan güçle varılır'' diye konuştu. 
     
     'Nihat'tan kuşkum yok' 

     Altınsay, Beşiktaş formasını altyapıdan gelerek giyen Nihat'ın, Fenerbahçe maçında en iyi şekilde oynayacağından kuşkusunun bulunmadığını söyledi. 
     Beşiktaşlı tüm futbolcuların sahaya çıktıklarında galibiyet için savaşacağını anlatan Altınsay, ''Her futbolcu, özellikle de altyapıdan yetişmiş Nihat, o formayla sahaya çıktıktan sonra ölür, ama yine de elinden geleni yapmadan sahadan çıkmaz'' dedi. 
     İbrahim Altınsay, Beşiktaşlı futbolcuların medyada tartışılmasına kesinlikle karşı olduğunu da vurgulayarak, ''Beşiktaşlı futbolcular o formayı giymeye layık futbolculardır. Herhangi bir oyuncuya kimsenin toz kondurmasına izin vermeyiz'' diye konuştu. 
     
     'İyi oynarsak galibiyet normal sonuç' 

     Ligde Fenerbahçe ile oynayacakları derbi maça da değinen Altınsay, ''Bu sezon ortaya koyduğumuz iyi futbolu tekrarlarsak, galibiyet normal sonuç olur'' dedi. 
     İbrahim Altınsay, Fenerbahçe karşılaşmasının Beşiktaş için üstündeki rakipleriyle arasındaki puan farkını kapatmak için fırsat olduğunu belirterek, sözlerini şöyle tamamladı 
     ''Fenerbahçe-Beşiktaş maçları uluslararası düzeyde önemli karşılaşmalardır. Fenerbahçe de Beşiktaş da bu maçları kazanmayı bilmiştir. Bu sezon oynadığımız güzel futbolu tekrarlarsak, galibiyetle ayrılmamız normal sonuç olacaktır. Beşiktaşlı futbolcular giydikleri formaya layık olduklarını, Fenerbahçe maçında ortaya koydukları futbolla gösterecektir. Onlar bunu sezon içinde çoğu kez de gösterdiler. Galatasaray maçı sonrası rakip takımın yöneticilerini, sahaya inip beraberliğe sevindirdiler. Bizde bu güç ve kararlılık var.'' 
     






</TEXT>
</DOC>
