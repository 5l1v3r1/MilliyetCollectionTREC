<DOC>
<DOCNO> 74497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/25/son/soneko01.html </URL>
<DATE> 2002/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Artık esnaf ve memurlar da işportacı... 
</HEADLINE>
<TEXT>

     Başkentte işportacılık adeta hortladı, artık esnaf ve memurlar da işportacılık yapmaya başladı. Geçtiğimiz yıllarda şehir merkezinde az sayıda rastlanan işportacıların sayısı her geçen gün katlanarak artıyor. 
     Ankara'da 2 binden fazla olduğu söylenen işporta tezgahlarında çiçekten, kasete, kitaba, oyuncağa kadar çok değişik ürünler satılıyor. Doğu ve Güneydoğu Anadolu'da bazı şehirlerde ise başağrısı ve vitamin ilaçlarını bile işportacı tezgahlarında görmek mümkün. 
     Günlük 12 milyon lira ile 50 milyon lira arasında para kazandıklarını ifade eden işportacılar, yaşadıkları sıkıntılara giderek artan işsizlik karşısında bu işi yapmaktan başka seçeneklerinin olmadığını belirtiyorlar. 
     Bazıları baba mesleği olduğu için bu işi yaptıklarını söylerken, bazıları vasıfsızlıktan dolayı başka iş yapamadığını anlatıyor. 
     Bazıları da ek iş olarak yaptığını söylüyor. 
     En iyi müşterileri, şimdi rakip oldu... 
     İşportacıların en iyi müşterilerini memurlar, öğrenciler ve dar gelirliler oluşturuyor. İşportacılar, özellikle memurların sabah işe gidiş ve akşam işten dönüş saatlerinde kaldırımlarda yoğunlaşıyorlar. 
     Yaklaşık 6 yıldır işportacılık yaptığını ve dört nüfusu geçindirdiğini söyleyen 33 yaşındaki Hasan Kaya, ''İşportacılıkta da tat kalmadı'' derken, işportacı sayısının her geçen gün arttığından yakında. Kaya, ''Bundan 2 yıl önce Kızılay'da 30-40 tezgah bulunurken, şimdi sadece elde 400 tezgah var. Yer tezgahlarıyla birlikte ise sanırım binleri buluyor'' diye konuşuyor. 
     Memur olduğu için isminin açıklanmasını istemeyen ve korsan baskı kitaplar satan 47 yaşındaki bir işportacı ise son 3 ayda işportacı sayısının en az dörde katlandığını ifade ederken, ''İki tane çocuğum üniversitede okuyor. Maaşımla geçinemiyorum. Bende bu işi yapmaya başladım. Bazı günler on kitap satıyorum, bazı günler yüz kitap. Kitap başı ise 250 bin lira ile 500 bin lira arasında kazanıyorum'' dedi. 
     Muhtelif giyim eşyaları satarak geçimlerini sağlayan işportacılar ise durumdan pek memmun olmadıklarını, artık işportacılığın öldüğü yorumunu yapıyor, şöyle konuşuyorlar 
     ''Eskiden mağazalar mağazacılık yapardı, şimdi onlar da işportacılık yapıyor. Az kazanç çok satış yapıyorlar. Mağazalar da artık işportacı gibi çalıştıkları için iyi kazanamıyoruz.'' Kızılay'da yaklaşık 40 yıldır ayakkabı boyayan İsmail Öztürk ise bakandan doktora, polise kadar her kesimden müşterisinin bulunduğunu belirterek, ''Günde 30 ile 50 milyon lira arasında para kazanıyorum. 
     Çok şükür geçiniyorum'' diye konuştu. 
     İşportacıların en büyük korkuları ise zabıta. Köşelerde gizlenen gözcüler, nereden çıkacağı belli olmayan zabıtaları takip ederken, tezgah başındakiler ise mallarını satıyor. Öyle ki bazen zabıta kovalamacaları nedeniyle ölümlü olaylar meydana geliyor. 
     Mallarına sık sık el konmasından yakınan işportacılar, ''Belediye kanunu işportaya, kaldırımları işgal ettikleri için yasak koyuyor. 
     Bunun cezası ise parasal olmalı. Ancak mallarımız alı konuyor ve mallarımızı aylarca alamıyoruz. Bu durum bizim için yıkım oluyor'' diye konuşuyorlar. 
     ATO Başkanı Aygün Konuyla ilgili Ankara Ticaret Odası ATO Başkanı Sinan Aygün, işportacıların çok büyük bir vergi ve SSK kaybına neden olduğunu belirterek, belediyeleri görev çağırdı. 
     Belediye Kanunu'na göre ruhsatı olmayan insanların mal satamayacağını belirten Aygün, ''Burada görev belediyelere düşüyor. 
     Belediyeler üzerlerine düşen görevleri yapamıyorlarsa suç işlemiş oluyorlar'' dedi. 
     İşportacılık yapan kişilerin faturasız, katmadeğersiz mal sattıklarını, SSK primi ödemediklerini, elektrik, su ve kira gibi masraflarının olmadığını anlatan Aygün, şöyle devam etti 
     ''Faturasız, katmadeğersiz mal aldıkları için haksız rekabete giriyorlar. O yüzden Türk ekonomisinin bağrına saplanan bir hançerdir işporta işi. Kızılay'daki işportacıları bizim gördüğümüz gibi Bakan da görüyor Başbakan da görüyor. Bu ülkede vergi kaçırmak suçsa, bu adamların tamamı vergi kaçakçısı. Ortada duruyorlar ama birşey yapılmıyor.'' Konuyla ilgili Maliye Bakanı'na ve Belediyelere yazı yazdığını belirten ATO Başkanı Sinan Aygün, fakat bu konuda duyarsız kalındığını söyledi. 
     Zabıtanın denetim görevini yerine getirdiği zaman sorunun çözümleneceğini söyleyen Aygün, ''Bu böyle devam ederse Ankara'da görevini yapmayan belediye başkanlarını Cumhuriyet Başsavcılığı'na giderek suç duyurusunda bulunacağım'' diye konuştu. 
     Başkentte 2 binden fazla işportacının bulunduğunu vurgulayan Aygün, ''İşportacılar ekonomik bir terör örgütüdür. Maliye ve belediyeyi görev davet ediyorum'' diye konuştu. 
     






</TEXT>
</DOC>
