<DOC>
<DOCNO> 82377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/06/son/sondun09.html </URL>
<DATE> 2002/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Naziler Avusturya'da parti kurdu 
</HEADLINE>
<TEXT>

     Avusturya'daki Naziler, 1947 yılında çıkarılan bir yasayla yasaklanmasına rağmen, ''Avusturya Nasyonal Demokrat Partisi'' NDÖ adıyla bir Nazi partisi kurdular. 
     Kuruluş yeri ve kurucuları gizli tutulan NDÖ, internette açtığı bir web sayfasında programını açıkladı. Programda, Adolf Hitler'in sağ kolu olarak 1947 yılında Nürnberg askeri mahkemesinde ömür boyu hapse mahkum olan Rudolf Hess'in sözlerine yer veren NDÖ kurucuları, ''Avusturya'nın Avusturyalılara ait olduğunu'' belirttiler. Parti kurucuları, yabancı sayısının azaltılmasını ve hukuk reformu yapılarak tecavüz, soygun ve katliam suçu işleyenlere karşı yeniden idam cezası uygulanmasını talep ettiler. 
     Haftalık Profil adlı dergiye açıklama yapan NDÖ sözcüsü Gregor Maierhofer, Almanya'daki Nazilerin Almanya Milliyetçi Partisi NDP 
     ile ilişkileri bulunmadığını ve kurdukları partinin de ''Nazi partisi'' olmadığını ileri sürdü. Maierhofer, ''İsterlerse bile Nazi partisi kuramayacaklarını, çünkü bunun yasal açıdan yasak olduğunu'' söyledi. Maierhofer, partinin kuruluş yeri ve kurucuları hakkında bilgi vermek istemezken, partinin geçen ay kurulduğunu bildirdi. İnternetteki veb sayfasından yandaşlarına çağrıda bulunan NPÖ'nün 1947 tarihli yasadan kurtulmak için faaliyetlerini internet üzerinden yürütmeyi hedeflediği sanılıyor. Muhalefetteki Sosyal Demokrat Parti SPÖ ile Yeşiller Partisi, merkezi ve kurucuları belli olmamasına rağmen internet üzerinden faaliyet gösteren Nazi partisinin kapatılması için hükümete çağrıda bulundular. Aşırı sağ eğilimli Özgürlükçüler Partisi FPÖ ile Hıristiyan Demokrat eğilimli Halk Partisi'nin ÖVP oluşturduğu koalisyon hükümeti ise Nazi partisinin kapatılmasına ilişkin henüz herhangi bir açıklama yapmadı. 
     





</TEXT>
</DOC>
