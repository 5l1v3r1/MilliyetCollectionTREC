<DOC>
<DOCNO> 54181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/26/son/soneko07.html </URL>
<DATE> 2001/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine arazilerinin satışına yarın başlanıyor 
</HEADLINE>
<TEXT>

     Hazine arazilerinin satışına İstanbul'da yarın başlanıyor. 
     Ayazağa'daki talim arazisi ile arsa, fundalık ve tarlaların da aralarında bulunduğu 8 ilçedeki 12 parça gayrimenkul, 92.2 trilyon liralık tahmini bedelle ihale edilecek. 
     Satışa çıkarılacak en pahalı gayrimenkulu, 70 trilyon lira tahmini bedelle 384 bin 398 metrekare büyüklüğündeki Şişli Ayazağa'daki talim arazisi teşkil ediyor. 
     Maltepe Başıbüyük'te 5 bin 300 metrekare büyüklüğündeki fundalık için 265 milyar lira tahmini bedel biçildi. 
     Diğer gayrimenkuller, Kurtköy, Bostancı, Büyükada, Küçükçekmece Gültepe, Söğütlüçeşme, İkitelli, Haramidere ve Samandıra'da yer alıyor. 
     Gayrimenkullerin imar durumu farklılık gösteriyor. Bazıları konut alanı olarak gözükürken, bir kısmının sağlık kurumu, yeşil alan, yönetim, sanayi sahası olarak ayrıldığı dikkat çekiyor. 
     İstanbul Defterdarlığı Milli Emlak Daire Başkanlığı'nda kapalı teklif alma suretiyle yapılacak satışlara katılacaklar, taşınmazın tahmini değerine göre 10.5 milyar lira ile 2.1 trilyon lira arasında geçici teminat yatıracaklar. 
     Taşınmaz malı satın alan kişi veya kişiler, taşınmazlarla ilgili olarak, KDV, diğer vergi, resim ve harçları ödemeyecek. Bu kişiler, 5 yıl süre ile emlak vergisinden muaf tutulacak ve değeri 50 milyar lira üzerinde olan taşınmazların bedellerini de yüzde 25 peşin, kalanı 2 yılda 12 eşit taksitte ve kanuni faiz uygulanmak suretiyle ödeyebilecek. İhale, basına açık olarak gerçekleştirilecek. 
     






</TEXT>
</DOC>
