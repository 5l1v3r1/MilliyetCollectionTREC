<DOC>
<DOCNO> 69159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/23/son/sonspo11.html </URL>
<DATE> 2002/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, Denizli'ye umutlu gitti 
</HEADLINE>
<TEXT>

     Galatasaray'ı yenerek zirveden kopmayan Fenerbahçe, Birinci Süper Futbol Ligi'nde yarın Denizlispor ile deplasmanda yapacağı maç için Denizli'ye umutlu gitti. 
     Öğle saatlerinde Sabiha Gökçen Havaalanı'ndan özel uçakla Denizli'ye hareket eden sarı-lacivertliler, son haftaların başarılı takımı Denizlispor'u da yenerek, şampiyonluk yarışını sürdürmeyi amaçlıyor. 
     Fenerbahçe'nin 20 kişilik Denizli kafilesinde sarı kart cezalısı Andersson'un yanı sıra teknik direktör Werner Lorant tarafından kadroya alınmayan Lazetiç, Ali Akdeniz, Serkan ve Oğuz bulunmuyor. 
     Alman teknik adamın, Galatasaray maçında sakatlığı nedeniyle oynayamayan ve hafta içinde sadece son idmanda takımla birlikte çalışan Simao hakkındaki kararını maç öncesinde vereceği öğrenildi. 
     Lorant'ın ayrıca, Andersson'un yokluğunda forvette Serhat'ın yanında Oktay'a şans vermesi bekleniyor. 
     
     Muhtemel 11 
     Sarı-lacivertlilerin Denizlispor karşısına, Rüştü, Fatih, Ümit, Mirkoviç, Ogün, Johnson Simao , Rapaiç, Revivo, Abdullah, Serhat, Oktay ilk 11'i ile çıkması bekleniyor. 
     Denizli Atatürk Stadı'nda saat 19.00'da başlayacak ve Digitürk Lig TV'den naklen yayınlanacak maçı hakem Mustafa Çulcu yönetecek. 
     Öte yandan, Fenerbahçe Kulübü'nün bugün yapılması gereken olağan genel kurul toplantısı, çoğunluk sağlanamadığı için gelecek haftaya ertelendi. 
     Genel kurul, 2-3 Mart tarihlerinde, saat 10.30'da Acıbadem İSTEK Vakfı Kongre Salonu'nda, çoğunluğa bakılmaksızın gerçekleştirilecek. 
     Genel kurulun ilk günü yönetim kurulunun mali bakımdan ibra edilmesi ile 2002 tahmini bütçesi oya sunulacak, ikinci gün ise kulüp başkanlığı, yönetim kurulu üyelikleri ve kurullar için seçim yapılacak. 
     






</TEXT>
</DOC>
