<DOC>
<DOCNO> 77095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/08/son/sondun18.html </URL>
<DATE> 2002/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis artık suçluları aldıkları nefesten yakalayacak 
</HEADLINE>
<TEXT>

     İngiliz polisi, suçun işlendiği yerde nefesin ortama bıraktığı kalıntılardan yola çıkarak suçluları yakalayacak. 
     Kişinin konuşurken ağzından çıkan nemin içinde bulunan küçücük damlacıkların, artık son derece hassas olarak geliştirilen DNA teknikleriyle polise suçluları bulmada yardımcı olacağı düşünülüyor. 
     Nefesten çıkan ve görünmeyen nemin, telefon ahizesinde ya da suçluların kullandığı cinsten maskelerde bıraktığı kalıntıların bile, bu kişilerin DNA'larına ulaşma fırsatı yarattığını belirten polis yetkilileri, suçlunun suç işlediği ortamda hapşırma veya öksürmesinin sonucunda ortamda kalması muhtemel kalıntıların ise çok daha önemli ipuçları vereceğine inanıyor. 
     İngiliz polis teşkilatının bu konuda faaliyet gösterecek biriminin eğitim almaya başladığı ve söz konusu tekniğin çok yakın bir zamanda kullanılacağı belirtiliyor. Bu alanda çalışacak polis memurları, öncelikle suç işlenen yerde kalan olası ''görünmeyen delillere'' zarar vermemeyi öğrenecekler. 
     Polislerin olay yerine giderken itfaiye erleri gibi başlarından ayak uçlarına kadar vücudunu tamamen kapatacak özel giysileri olacak. 
     Konuyla ilgili İngiliz polis teşkilatının araştırma birimi ve Londra'daki Southbank Üniversitesi'nin yaptığı ilk deneme olumlu sonuç verdi. Bir grup bilim adamı ile polis memuru, özel giysilerle bir bilgisayar deposundan yapılan hırsızlıkla ilgili delil toplamaya gittiler. Bulunan kalıntıları Birmingham'daki polis laboratuvarına gönderen ekip, başarılı oldu ve 21 kişilik çetenin büyük bölümü yakalandı. 
     Eski yöntemlerle yüzde 30 olan DNA yoluyla suçluya ulaşabilme olanağının yeni teknikle yüzde 50'ye ulaşabileceği sanılıyor. 
     






</TEXT>
</DOC>
