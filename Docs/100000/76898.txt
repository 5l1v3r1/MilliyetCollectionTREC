<DOC>
<DOCNO> 76898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/07/guncel/gun06a.html </URL>
<DATE> 2002/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Okulda kamyon terörü 
</HEADLINE>
<TEXT>

Freni patlayan bir kamyon, 23 Nisan şenlikleri için hazırlıkların yapıldığı ilköğretim okulunun duvarını yıkarak bahçesine girdi. Olayda 1 er ve 1 çocuk yaşamını yitirdi 
     İSMAİL GÜÇLÜ Silivri DHA 

     Silivri’de dün 14.00 sıralarında freni patlayan bir kamyonun 23 Nisan Bayramı hazırlıklarının yapıldığı Piri Mehmet Paşa İlköğretim Okulu’nun bahçesine duvarı yıkarak girmesi sonucu bir er ve bir çocuk öldü, bir er de ağır yaralandı. 
     Fatih Mahallesi’nde yokuştan inen Ruki Kılıç yönetimindeki kamyonun freni patladı. Kılıç’ın kontrolünden çıkan kamyon, Piri Mehmet Paşa İlkokulu’nun bahçe duvarını yıkarak içeri girdi. Okul bahçesinde 23 Nisan bayramı için hazırlık yapan okulun bando takımını izleyen beş yaşındaki Bayram Zengin ile Silivri İlçe Jandarma Bölük Komutanlığı’nda vatani görevini yapan erler Mustafa Sivri ile Derviş Gökçin, kamyonun altında kaldı. Kazada, Sivri ve Zengin olay yerinde hayatını kaybederken, ağır yaralanan diğer er Derviş Gökçin Silivri Devlet Hastanesi’ne kaldırıldı. Gökçen ilk tedavisinin ardından Özel Şifa Hastanesi’ne sevk edildi. Kazada hafif yaralanan Kılıç gözaltına alındı. 
     Kazanın duyulmasının ardından Silivri Jandarma Komutanlığı’ndaki erler olay yerine koştu. Yaralı arkadaşlarına müdahale eden askerler, Sivri’nin öldüğünü anlayınca gözyaşı döktü. 
     
     Babanın dramı 
     Kazayı yolun karşı tarafında bulunan çiçekçi dükk nından gören Baki Zengin, oğlu Bayram’ın ölmesi üzerine şok geçirdi. Kalabalığın arasında kamyon şoförünü arayan Zengin, "Oğlun ölmedi" denilerek güçlükle yatıştırabildi. 
     



 GÜNCEL 

























</TEXT>
</DOC>
