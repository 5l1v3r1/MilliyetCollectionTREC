<DOC>
<DOCNO> 78734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/son/sontur14.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Trafik kazasında 9 ay önce ölen öğretmenin tayini çıktı... 
</HEADLINE>
<TEXT>

     Adana'da görev yapan ve 9 ay önce geçirdiği trafik kazasında ölen öğretmenin, tayini çıktı. 
     Adana'nın Seyhan İlçesi Sadıka Sabancı İlköğretim Okulu Fen Bilgisi öğretmenlerinden Ahmet Özçatal 34 , 3 Ağustos 2001 Cuma günü Konya'nın Ereğli İlçesi'nde kendi aracıyla geçirdiği trafik kazasında eşi Hayriye 35 ve çocuğu Doğanay 5 ile birlikte yaşamını yitirdi. 
     Adana İl Milli Eğitim Müdürlüğü'nün, ''B.08.4 MEM.4.01.00.02.232.1 sayılı ve 28.03.2002 tarihli'' resmi yazısıyla Ahmet Özçatal, ölümünden 9 ay sonra Seyhan İlçesi Erkek Lisesi'ne kimya öğretmeni olarak atandı. 
     Milli Eğitim Müdürlüğü Yetkilileri, 17 bin öğretmenin bulunduğu kentte böyle bir hatanın yaşanmasının normal karşılanması gerektiğini belirterek, kazanın geçen yıl Ağustos ayında olduğuna dikkati çektiler. Okullar kapalı olduğu için yöneticilerin durumu kendilerine bildirmediklerini ifade eden yetkililer, ölüm, ayrılma, atama, emekli ve benzeri olaylarda bilgilerin öncelikle Sicil Bürosu'na geldiğini buradan İlçe Milli Eğitim Müdürlüğü tarafından İl Milli Eğitim Müdürlüğü'ne gönderildiğini anlattılar. 
     Kendi ihmalleri olmadığını kaydeden İl Milli Eğitim Müdürlüğü yetkilileri, sıraya göre atama yaptıklarını, sorunun, okulun hata ve ihmalinden kaynaklandığını söylediler. 
     İl Milli Eğitim Müdürlüğü'nce durumun öğrenilmesinin ardından tayin kararının iptal edildiği ve Sadıka Sabancı İlköğretim Okulu yöneticileri hakkında soruşturma başlatıldığı bildirildi. 
     





</TEXT>
</DOC>
