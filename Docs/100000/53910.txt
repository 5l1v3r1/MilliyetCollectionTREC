<DOC>
<DOCNO> 53910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/24/son/soneko03.html </URL>
<DATE> 2001/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Mercedes ve BMW'lerini satıyor 
</HEADLINE>
<TEXT>

     Kamudaki taşıt saltanatına son vermek amacıyla başlatılan araç satışı sürüyor. Maliye Bakanlığı, aralarında 18 mercedes ile 10 BMW otomobilin de bulunduğu 153 kamu taşıtı ile parçalarını satışa çıkardı. 
     Maliye Bakanlığı TASİŞ Genel Müdürlüğü Ankara ve İzmir Bölge Müdürlükleri, toplam 153 kamu taşıtı ve parçalarının satışı için ilan verdi. Taşıtlar, 6 Aralık'ta birinci defa açık artırma yöntemiyle satışa sunulacak. Satışın yapılamaması durumunda taşıtlar 13 Aralık'ta ikinci, 20 Aralık'ta ise üçüncü kez satışa çıkarılacak. 
     Satış için belirlenen güvence Bölge Müdürlüklerinin Saymanlık Veznesi'ne yatırılacak. Satış şartnamesi ise Ankara ve İzmir Bölge Müdürlükleri ile İşletme Şube Müdürlüklerinden alınabilecek. 
     Satılacak kamu taşıtları içinde 18 mercedes ile 10 BMW otomobil bulunuyor. Araçlar arasında 58 büyük otomobil, 49 otomobil, 7 minibüs, 5 pikap, 4 kamyonet, 3 kamyon, 2 otobüs, 3 jeep, 1 motosiklet de yer alıyor. 
     Satışa çıkarılan taşıtlar ile parçalarının satış bedeli 29 milyon lira ile 25 milyar 520 milyon lira arasında değişiyor. Satışa esas toplam bedel ise 574 milyar 427.7 milyon lira olarak gerçekleşti. 
     






</TEXT>
</DOC>
