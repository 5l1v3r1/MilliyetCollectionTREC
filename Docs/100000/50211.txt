<DOC>
<DOCNO> 50211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/02/son/sonspo06.html </URL>
<DATE> 2001/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilim, "Futbol 42 yaşına kadar oynanır" diyor... 
</HEADLINE>
<TEXT>

     Ege Üniversitesi Beden Eğitimi ve Spor Yüksekokulu Öğretim Üyesi Prof.Dr.Mustafa Ferit Acar, futbolun performans düzeyinde 42 yaşına dek oynanabilecek bir spor dalı olduğunu söyledi. 
     Prof.Dr.Mustafa Ferit Acar, futbol dünyasında genelde 30 yaşını geçen oyuncular için ''yaşlı'' değerlendirmesinin yapıldığına ve bilinçaltlarına bu kanının yerleştiğine dikkati çekti. 
     Futbol yorumcularının sıklıkla, formsuz ya da hata yapan bir oyuncu için ''artık yaşlandı'' diyerek konuyla ilgisi olmayan noktalara değindiğini anlatan Acar, bu değerlendirmenin kesinlikle doğru olmadığını vurguladı. 
     Prof.Dr.Acar, ''Bilimsel geçerliliği bulunmayan yanlış anlayış yüzünden belki de 30'unu geçen futbolcular da psikolojik olarak etkileniyor, yaşlandığını düşünüyor'' dedi. 
     İngiltere'de ''sir'' unvanı alan Stanley Matheuss'un 40'lı yaşlarda futbolu bıraktığını hatırlatan Acar, ''Genetik avantajı bulunan ve kendine bakan bir sporcu, 42 yaşına kadar performans düzeyinde bu sporu yapabilir'' diye konuştu. 
     Acar, konuyla ilgili şu bilgileri verdi 
     ''Futbol dayanıklılıkla yapılan bir spordur. Dayanıklılık da ileri yaşlara kadar korunabilen bir özelliktir. Yaş sprinterlikte önemlidir, futbolcunun sprinter olması gerekmiyor. Özellikle 33-34 yaş ortalaması bir futbolcunu en verimli çağı olmalı. 30'undan sonra futbolcularda görülen kopmaların nedeni yaşlılık değil, profesyonelliğin gereklerini yerine getirmeme yani kendine bakmama olabilir.'' Dünyada ileri yaşta olmalarına karşın futbol oynayan ve takımlarına yararlı olan çok sayıda futbolcu bulunduğuna dikkati çeken Acar, bu konuda değerlendirme yaparken, söz konusu örneklerin dikkate alınmasını istedi. 
     






</TEXT>
</DOC>
