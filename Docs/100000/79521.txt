<DOC>
<DOCNO> 79521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/21/ekonomi/eko01.html </URL>
<DATE> 2002/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Reklamda fazla eğlendiriyoruz 
</HEADLINE>
<TEXT>

Türkiye’de, reklamın eğlendirici kısmının fazla kullanıldığını belirten Reklamcılık Vakfı Yönetim Kurulu Üyesi Topçuoğlu, Bu Televole kültürüne dönen bir hal’ dedi 
     ELİF KORAP İstanbul 

     Reklamda hem ağlatmanın, hem de güldürmenin etkileyici olduğunu belirten, Reklamcılık Vakfı Yönetim Kurulu Üyesi ve TBWA İstanbul Başkanı Cem Topçuoğlu, Türkiye’de eğlendirici unsurların çok fazla kullanıldığını söyledi. 
     Yabancıların, Türk reklamcıların, sade ve iyi bir fikri çok fazla süsleyerek, geri planda bıraktığını düşündüğünü belirten Topçuoğlu, kendi kültürümüzü de geri plana attığımızı söyledi. 
     Topçuoğlu ile reklamcıların hedeflerini, Türkiye ve dünyadaki reklam sektörünü, reklam filmlerini konuştuk 
     
Türk reklam sektörü yurtdışında nasıl görülüyor 
     Yabancılar, Sizde iyi fikirler var ama iki noktada takılıyorsunuz’, diyorlar. 
     Sade ve iyi bir fikri çok fazla süsleyerek, geri planda bırakıyoruz. Avrupalı olmaya özen gösterdiğimiz için kendi kültürümüzü fazlaca geri planda bırakıyoruz. Reklamlarda ülkelerin kültürlerini görürsünüz İngilizler mizahi, Fransızlar romantik, ABD’liler hard işler yapar. Türkiye’de ise böyle bir tanım yapmak zor. 
     
Reklamcılar, Reklam kandırmak değildir’ derler... 
     Abartı vardır reklamda, ama kandırmaktan söz edilemez. Tüketiciye o markayı aldırma konusunda bir iknadır reklam. 
     
Reklamda etik sınırlar nedir Neyin reklamı yapılamaz 
     Örneğin alkollü içki televizyon ve radyoda yapılamıyor. Sigaranın ve ilacın reklamını yapamıyoruz. Onun dışında çocuğun ve cinselliğin nasıl kullanılması gerektiği gibi konularda biz denetim yapıyoruz. Ya da bir başka ürünü kötüleyemezsiniz. 
     
Bir kaç sır verir misiniz 
     Ağlatmak ve güldürmek çok etkileyicidir. İnsanlara ulaşmakta reklamın eğlendirici kısmı Türkiye’de fazla kullanılıyor. Bu bana Televole kültürüne dönen bir hal gibi geliyor. Ünlü kullanımı bütün dünyada her zaman çalışan bir yöntemdir. 
     
Reklamın başarısının, ürünün önüne geçtiği oluyor mu 
     Türkiye’de ne yazık ki fazlaca oluyor bu. Reklam çok beğeniliyor, fakat insanlar neyin reklamı olduğunu fark etmiyor ya da ürünün satış grafiğinde bir değişiklik olmuyor. Böyle bir reklam beğenilse de başarısızdır. 
     
Reklamlar, tüketim alışkanlığını değiştirebilir mi 
     Abartı hep vardır reklamda. Bu amaçla da olabilir ama şöyle düşünün, diş macununu fırçanın üzerine az koyduğunuzda bu hoş görünmeyebilir. Düşünürseniz hiçbir zaman çirkin insan da kullanılmaz reklamlarda. 
     
Türkiye’nin reklamını nasıl yapıyoruz peki 
     Türkiye’nin reklamını yapamıyoruz. Türkiye’nin hükümetlere göre değişmeyen, uzun vadeli bir tanıtım programına ihtiyacı var. Bu iş zaman zaman TV’lere verilen reklamlarla olmaz. Reklam bu işin bir parçası ama önce bir tanıtım politikasının belirlenmesi gerek. Bu konuda çok geç kalındı. Hep parça parça çabalar gösterildi. 
     
Türk gençleri yaratıcılık yarışında      Milliyet Gazetesi’nin sponsorluğunda Reklamcılık Vakfı ve Marketing Türkiye Dergisi’nce düzenlenen "Genç Yaratıcılar" yarışmasını kazanan genç reklamcılar, 16 Haziran’da "Cannes Lions Genç Yaratıcılar Yarışması"nda Türkiye’yi temsil edecekler. 
     Bu yarışmanın dünyadaki en önemli organizasyonlardan biri olduğunu belirten Cem Topçuoğlu, Türkiye’de yaratıcı düşünmeyi öğretmeyen bir eğitim sistemi olduğunu ancak, gündeminin renkli ve hareketli olmasının yeni fikirler bulmak için zengin bir kaynak sağladığını belirtiyor. 
     



 EKONOMİ 
















</TEXT>
</DOC>
