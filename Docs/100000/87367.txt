<DOC>
<DOCNO> 87367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/01/son/sondun05.html </URL>
<DATE> 2002/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Guardian "İsrail ve Filistin heyetleri İngiltere'de biraraya geldi" 
</HEADLINE>
<TEXT>

     İsrail ve Filistinli heyetlerin, son bir yıldır, en üst düzey görüşmelerde bulunmak üzere İngiltere'de biraraya geldikleri ve kendilerine Kuzey İrlanda barış sürecinin önemli isimleri tarafından tavsiyelerde bulunulduğu bildirildi. 
     Guardian gazetesi, üç gün süren görüşmelere İsrail parlamentosu başkanı Avraham Burg ve Filistinli bakan Nebil Kassis'in yanısıra, Kuzey İrlanda'da Sinn Fein'in ikinci adamı Martin McGuinness'in katıldığını yazdı. 
     Gazetenin evsahipliği yaptığı görüşmelerde, İsrail Başbakanı Ariel Şaron'un hükümetine alternatif olarak bir İsrail-Filistin gölge hükümeti kurulması fikrini de içeren yeni girişimler üzerinde çalışıldığı belirtildi. 
     Görüşmelerde tarafların ayrıca, geçen yıl Mısır'daki toplantılar sırasında hazırlanan önerileri geliştirmeye yönelik bir barış planının tasarlanmasını ve barışın nasıl güvence altına alınacağına dair hususları içeren bir taslak belgeyi tartıştıkları belirtildi. 
     Gazetenin haberine göre McGuinness ve İlerici Birlik Partisi lideri David Ervine, İsrail ve Filistinlileri, aralarında 20 aydır süren çatışmaların sona erdirilmesi yolunda diğer ülkelerin yardımlarını almak için çaba göstermeye çağırdılar. 
     Guardian'a göre McGuinness, ''Eğer 10 yıl önce Kuzey İrlanda ya da Güney Afrika'da barış olacağını söyleseydiniz, birçok kişi buna şüpheyle yaklaşırdı, ancak Ortadoğu'nun da aynı seyri izlememesi için hiçbir neden yok'' dedi. 
     Her ikisi de iktidar koalisyonu ortağı İşçi Partisi'nden olan Burg ve eski adalet bakanı Yossi Beilin'in yer aldığı heyette, Şaron'un Likud Partisi'nden hiç kimsenin bulunmadığı kaydedildi. 
     





</TEXT>
</DOC>
