<DOC>
<DOCNO> 62276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/15/ekonomi/eko00.html </URL>
<DATE> 2002/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağustos fiyatına dolar 
</HEADLINE>
<TEXT>

6 Ağustos’ta 1 milyon 358 bin lirayı gören dolar dün tekrar bu seviyeye indi. En yüksek değerine 19 Ekim 2001’de ulaşan doların, bu tarihe göre değer kaybı yüzde 17.8 oldu 
     TARIK YILMAZ 

     Devlet Bakanı Kemal Derviş’in 2002’de değer kazanacak dediği Türk Lirası, günü 1 milyon 358 bin liradan kapatarak geçen yılın ağustos ayındaki düzeyine döndü. En son 6 Ağustos’ta bu düzeyi gören dolar, 19 Ekim’deki en yüksek seviyeye göre yüzde 17.8 değer yitirdi. 
     Ağustos ayına 1 milyon 340 bin liradan başlayan ve eylülde 1 milyon 400 bin sınırını aşan dolar, ABD’ye 11 Eylül’de yapılan terorist saldırının ardından 1.5 milyonu, ekim başında da 1 milyon 600 bin lirayı geçti. Dolar, en yüksek değerine, 19 Ekim’de, Cumhurbaşkanı Sezer’in Anayasa paketindeki milletvekili maaşlarıyla ilgili düzenlemeyi geri çevirmesiyle başlayan referandum tartışmaları sırasında ulaştı. Bu tarihte dolar 1 milyon 652 bin liraya çıktı. 
     Ek kaynak söylentilerinin başlamasıyla tekrar düşüşe geçen dolar, 23 Kasım’da 1.5 milyonun altına geriledi. IMF ile yeni bir stand - by yapılacağı ve ek kaynak miktarının artırılacağı açıklamalarıyla aralık ayını 1 milyon 456 bin liradan tamamlayan dolar, 2002’nin ilk haftası tamamlandığında 1 milyon 400 bin liranın da altına indi. 
     
     18 bin lira düştü 
     Dün, geçen hafta kapanışına göre 18 bin lira değer yitiren dolar 1 milyon 358 bin liradan günü tamamladı. 19 Ekim’de 1 milyon 652 bini gören dolar son düşüşle birlikte üç ayda yüzde 17.8, yılbaşına göre de yüzde 6.73 değer yitirdi. 
     Bankacılar düşüşü IMF’den ay sonuna doğru yüklü kredi geleceği beklentisiyle bankaların döviz pozisyonlarını açmasına ve vatandaşların panik havasının azalmasıyla dövizlerini TL’ye çevirmesine bağlıyor. Bankacılar "En olumlu yön kurlardaki düşüşün Merkez Bankası’nın müdahalesiyle değil piyasanın kendi dinamikleriyle hareket ederek sağlanması"dedi. 
     
     10 yıl vadeli tahvil ihracı 
     Bu arada, Hazine, dolar cinsinden 10 yıl vadeli tahvil ihracı için Credit Suisse First Boston ve Goldman Sachs’a ortak lider bankalar olarak yetki verdi. Hazine’den yapılan açıklamada, tahvil ihracının 2002 dış borçlanma programı çerçevesinde gerçekleştirileceği belirtildi. 
     



 EKONOMİ 


















</TEXT>
</DOC>
