<DOC>
<DOCNO> 61222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/08/son/sonspo04.html </URL>
<DATE> 2002/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş hazırlık kamplarını yakın takibe aldı 
</HEADLINE>
<TEXT>

     Milli Takımlar Teknik Direktörü Şenol Güneş, Antalya'da devre arası hazırlıklarını sürdüren takımlarla görüşmelerini sürdürüyor. 
     Birinci ligde mücadele eden takımları ziyaretlerinin gayet olumlu hava içerisinde geçtiğini belirten Şenol Güneş, ''Oyuncuların fiziksel, zihinsel ve psikolojik yönüyle ilgili olarak teknik adamlarla diyalog içindeyiz'' dedi. 
     Uygun ortamda tüm takımları görme şansı ve diyalog kurma olanağı yakaladıklarını belirten Güneş, ''Teknik direktörlerden milli takım aday oyuncularıyla ilgili görüş alıp, tercihlerimizi söylüyoruz'' diye konuştu. 
     Milli Takım Teknik Direktörü Şenol Güneş, lig maçlarıyla milli takımın programında önemli bir sıkışıklık olmayacağını ifade etti. 
     Ligin ikinci yarısının başı dışında, herhangi bir sıkışmanın olmayacağını vurgulayan Güneş, şunları söyledi 
     ''Bir tek Galatasaray'ın programından kaynaklanan sorunlar olabilir. Avrupa liglerinde yoğun maç trafiği hep var, biz de buna alışmalıyız.'' Devre arası hazırlık kamplarında daha çok milli takımda futbolcusu bulunan ekiplere ağırlık verdiklerini ifade eden Güneş, her oyuncunun formda olmasını istediklerini kaydetti. 
     Fenerbahçe'nin Belek'te bu sabah yaptığı antrenmanını izleyen Şenol Güneş, teknik direktör Werner Lorant, yardımcı antrenör Oğuz Çetin ve futbolcularla görüştü. 
     Her takımda olduğu gibi teknik adam değişikliğinin Fenerbahçe'de de sorun olduğunu ifade eden Güneş, ''Lorant'a başarılar diliyoruz. O da artık bizden biri. Çünkü Türk futboluna hizmet ediyor. Mustafa Denizli de başarılı olmuştu'' dedi. 
     Alman teknik adamın, ligin ikinci yarısında futbolcularını daha iyi ve hazır bir şekilde kendilerine göndereceği konusunda söz verdiğini bildiren Güneş, ''Fenerbahçe'de sayı olarak oldukça fazla futbolcumuz var. Türkiye Cumhuriyeti vatandaşı olan her futbolcu milli takım forması giyme şansına sahiptir'' diye konuştu. 
     






</TEXT>
</DOC>
