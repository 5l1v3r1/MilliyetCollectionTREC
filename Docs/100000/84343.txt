<DOC>
<DOCNO> 84343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/16/son/sondun33.html </URL>
<DATE> 2002/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Claudia Roth "Türkiye ile üyelik müzakereleri başlamalı" 
</HEADLINE>
<TEXT>

     Alman Birlik 90 Yeşiller Partisi Eşbaşkanı Claudia Roth, Türkiye ile AB üyelik müzakerelerine başlanması gerektiğini söyledi. 
     Roth, başkent Berlin'de yaptığı açıklamada, ''Türkiye, Avrupa'ya aittir. Bu ülkeye de diğer üye adayları gibi davranılmalıdır. Aralık ayında yapılacak Kopenhag zirvesinde üyelik müzakerelerine başlanması yönünde karar alınmasını diliyorum'' dedi. 
     Bu yönde karar alınması için de Türkiye'deki insan hakları durumunun düzeltilmesi gerektiğini belirten Roth, ''Türkiye'nin AB üyeliği için idam cezasının kaldırılması, azınlık haklarının düzeltilmesi ve ordunun rolünün azaltılması şart'' şeklinde görüş belirtti. 
     Roth ile birlikte basın toplantısına katılan İnsan Hakları Derneği İHD Başkanı Hüsnü Öndül, Türkiye'de insan haklarının düzeldiğini, ancak değiştirilen yasaların da uygulamaya konulması gerektiğini söyledi. 
     Türk hükümetinin, yeni yasaları kararlı şekilde uygulayacak vali, emniyet müdürleri ve başsavcılara görev vermesi gerektiğini ifade eden Öndül, ''Türkiye'deki demokratikleşme sürecinin başarılı olması için Türkiye'ye belirgin bir üyelik perspektifi sunulmalı'' dedi. 
     





</TEXT>
</DOC>
