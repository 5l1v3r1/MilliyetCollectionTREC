<DOC>
<DOCNO> 92137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/26/spor/spo23.html </URL>
<DATE> 2002/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Kupası Notları 
</HEADLINE>
<TEXT>

Favori Türkiye      İSPANYA’NIN ünlü hakemlerinden Lopez Nieto, El Pais gazetesinde yayınlanan röportajında kupanın favorisi olarak Türkiye’yi gösterdi. Nieto, gazeteye verdiği demeçte, "Bu sadece benim görüşüm değil, kamp yaptığımız oteldeki hakemlerin büyük çoğunluğu da aynı görüşü savunuyor" diyerek Milli Takımımız’ın kupayı kaldıracağını iddia etti. 
     
Villar’dan itiraf      İSPANYA Futbol Federasyonu Başkanı Angel Maria Villar, hakem hataları yüzünden şu anda İspanya’nın Dünya Kupası’nda bulunmadığını söyledi. FIFA Hakem Komitesi üyeliğinden istifa eden, aynı zamanda FIFA Asbaşkanı olan Villar, "İspanya, şu anda yarı finallerde olabilirdi. Dünya Kupası’nda hakem hataları ilk kez olmuyor. Bundan sonraki turlarda bunun önüne geçilebilir" dedi. 
     
Perugia günah çıkardı      GÜNEY Kore’nin İtalya’yı ikinci turda elemesinin ardından Ahn’ı kovduğunu açıklamasıyla büyük tepki toplayan Perugia’nın basın sözcüsü Giovagnoni, Perugia’nın dedikoduların aksine, Ahn’ı satın aldığını bildirdi. 
     
Neuville suçsuz      ABD maçında hakem Dallas’ın, Jeremies’in faul yaptığı pozisyonda sarı kartın Neuville’e gösterildiği tesbit edildi. Kart Jeremies’e yazıldı. 
     
Milli takıma anıt      BAHÇELİEVLER Belediyesi Milli Takım’ın Dünya Kupası’ndaki başarısı için anıt dikileceğini açıkladı. Başkan Saffet Bulut, "Efes Pilsen ve Galatasaray’a nasıl anıt diktiysek, Milli Takımımız’ın bu başarısını da ölümsüzleştireceğiz" dedi. 
     



 SPOR 

































</TEXT>
</DOC>
