<DOC>
<DOCNO> 56209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/08/son/sonspo12.html </URL>
<DATE> 2001/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Rıza Çalımbay'dan istifa sinyali 
</HEADLINE>
<TEXT>

     Göztepe Teknik Direktörü Rıza Çalımbay, yönetimden gerekli desteği göremedikleri taktirde devre arasında görevi bırakmayı düşündüklerini açıkladı. 
     Rıza Çalımbay, Gaziantepspor karşısında alınan 3-1'lik yenilginin ardından yaptığı açıklamada, ''Bazı çevreler istediklerini aldılar. 
     Camia da kendi takımına sahip çıkmıyor. Bazı kesimler çok duyarsız. 
     Böyle giderse ekip olarak devrede görevi bırakacağız'' dedi. 
     Göztepe'nin saha kapatma cezasını hak etmediğini de savunan Çalımbay, ''Kimse sahip çıkmadığı için, isteyen istediği gibi ceza verebiliyor. Sahası kapatılan tek takımız. Maddi sorunları artık bir tarafa bıraktık, manevi desteği istiyoruz. Gerekli desteği göremezsek, ekip olarak devrede bırakacağız'' diye konuştu. 
     Çalımbay, aldıkları yenilginin normal bir sonuç olduğunu da kaydederek, maçın beklemedikleri bir yere verildiğini, cezanın kendilerini sarstığını ve havaya giremediklerini sözlerine ekledi. 
     Gaziantepspor Teknik Direktörü Samet Aybaba ise maç sonrasında kısa bir açıklama yaparak, ''Çok kötü hava şartlarında oynadık. Genç oyuncularım takıma iyi uyum sağladı. Biz rakibimize göre daha tecrübeli bir takımız. Takımım kazandı, kazanmaya da devam edecek'' diye konuştu. 
     






</TEXT>
</DOC>
