<DOC>
<DOCNO> 74834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/27/spor/yurundul.html </URL>
<DATE> 2002/03/27/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Ciddi uyarı 
</HEADLINE>
<TEXT>

     Dün Bochum’da Güney Kore ile yaptığımız Dünya Kupası hazırlık maçı bize ciddi uyarı niteliğindeydi. 
     İlk yarıda rakibin müthiş yardımlaşmalı presinde 3-4 pası bir arada yapamadık. Ön liberoda Tugay oyunu yönlendirme fırsatı bulamadı. Diğer orta saha oyuncularımız da kazandıkları toplarda hemen baskı yediler, boşta bir arkadaş göremediler, kişisel olarak adam eksilten varyasyonlar sergileyemediler. Orta saha ile forvet bağlantısı hiçbir bölümde sağlanamadı. Sağ kulvar işlemedi. Solda ise Hakan Ünsal kısa bölümlerde ofansif katkı sağlamaya çalıştı. Oyuna hükmedemediğimiz bu yarıda milli takımımız rakibin hücum gücünün sınırlı olması ve de üçlü defans blokumuzun tam konsantrasyon içinde başarılı hamleleri ile kale önü tehlikeleri yaşamadı. 
     İkinci yarıya Teknik Direktör Şenol Güneş dört değişiklik ile başladı. Ama yine uzun süre değişen bir şey yoktu. Kore sahanın bütün bölümlerinde yaptığı presle bizi adeta geriye doğru itiyordu. Oyuncu değişiklikleri devam etti. Son 15 dakikada ilk defa karşı alana bir müddet yerleştik. Ama kenarlardan ve ortadan bir türlü rakip defansın yerleşme düzenini bozamadık. Sadece kazandığımız duran toplarla gol aradık. Ama sonuç değişmedi. 
     Hazırlık maçları daima eksikleri görme fırsatıdır. Etkili prese karşı kolektif açıdan ne kadar yetersiz olduğumuz dün gece ortaya çıktı. Eldeki kadrodaki bütün orta saha oyuncuları yeteneklerini sergileyecek ortam bulamadılar. Çok pasif görüntü içine girdiler. Günler geçiyor, Dünya Kupası’na iki ay kaldı. Eksik yönlerimizi giderecek çalışmaları yapmalıyız. Hazırlık maçlarındaki rakiplerin seçiminin ne kadar isabetli olduğu Ekvator ve Kore maçlarında belgelendi. Bundan sonra da Şili, Meksika ve Hong Kong karşılaşmaları var. Bu takımlara karşı da ne gibi saha içi sıkıntıları şekillenecek göreceğiz. 
     Bir önemli problemimiz de bazı kilit oyuncularımızın sakatlığı ve formsuzlukları. Oynamadıkları için Emre ile Ümit Davala’da oldukça gerileme var. Aynı sorunlardan Hakan Ünsal da tam kendini bulmuş değil. Ama neyseki o şimdi İngiltere’de forma giyiyor. Ayrıca Okan ve Alpay’ın da uzun süredir ciddi sakatlıkları bulunuyor. Bütün bunlar da bize handikap teşkil edecek. 
     



 SPOR 



























</TEXT>
</DOC>
