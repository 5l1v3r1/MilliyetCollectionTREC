<DOC>
<DOCNO> 64170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/25/son/sonspo04.html </URL>
<DATE> 2002/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA'de Hidolu Kings, Utah Jazz'ı ezdi geçti 
</HEADLINE>
<TEXT>

     ABD Profesyonel Basketbol Ligi'nde NBA , 12. hafta mücadelesine, bu sabaha karşı yapılan 8 maçla devam edildi. 
     Ligin en iyi galibiyet yüzdesine sahip ekibi olan Pasifik Grubu lideri Sacramento Kings, kendi sahasında Utah Jazz'ı da farklı skorla yenerek, 42. maçında 32. galibiyetini aldı. Kendi sahasında üst üste 17. galibiyetini elde eden Kings'de, 24 dakika sahada kalan Hidayet 
     Türkoğlu, 6 sayı kaydetti. 3 sayılık atışlarda 2'de 1, 2 sayılık atışlarda 6'da 1 ve serbest atışlarda da 4'de 1 isabet bulan Türkoğlu, ayrıca 5 savunma ribaundu aldı, 3 asist ve 4 de blok gerçekleştirdi. 
     Ev sahibi ekibi bu maçta galibiyete taşıyan isimler olarak 24 sayı, 4 ribaunt ve 4 blokla Chris Webber, 21 sayı ve 5 ribauntla Yugoslav forvet Predrag Stojakoviç, 18 sayı ve 7 ribauntla da Bobby Jackson göze çarptı. 
     Konuk ekipte ise 14 sayı, 6 ribaunt ve 4 asistle oynayan ''postacı'' lakaplı ünlü forvet Karl Malone ve 12 sayı ve 4 ribauntla oynayan John Stockton'dan başka skora katkıda bulunan çıkmadı. 
     Atlantik Grubu lideri New Jersey Nets'in, deplasmanda Houston Rockets'a şans tanımadığı maçta, konuk ekipte Kenyon Martin, 28 sayı, 6 ribaunt ve 4 asist, Kerry Kittles, 20 sayı, 5 ribaunt ve 5 asist, 
     Todd MacCulloch da 11 sayı ve 10 ribauntla oynadı. 
     Ev sahibi takımda ise Cuttino Mobley, 41 sayıyla oynamasına, Steve Francis de 23 sayı, 12 ribaunt ve 11 asistlik performansıyla ''triple-double'' yapmasına karşın yenilgiyi önleyemedi. 
     Merkez Grubu lideri Milwakuee Bucks ise Sam Cassell'in 29 sayı, 6 ribaunt ve 6 asist, Tim Thomas'ın 17 sayı, 5 ribaunt ve 4 asist, Michael Redd'in de 16 sayılık performanslarına karşın kendi sahasında Seattle Supersonics'e yenildi, ancak liderlik koltuğunu korudu. 
     Seattle Supersonics'de ise Brent Barry, 29 sayı, 10 ribaunt ve 5 asist, Gary Payton, 20 sayı, 5 ribaunt ve 11 asist, Rashard Lewis de 20 sayı, 6 ribaunt ve 4 asistle galibiyette başrolü oynadı. 
     Bu arada Washington Wizards'ın, kendi sahasında Cleveland Cavaliers'ı yendiği maçta, Wizards'ın yıldız oyuncusu Michael Jordan, 40 sayı atarak, bu sezon 4. kez 40 sayı barajına ulaşmayı başardı. 
     Lige, yarın sabaha karşı yapılacak 5 maçla devam edilecek. 
     NBA'de, günün maçlarında alınan sonuçlar şöyle 
     
     
Washington Wizards 94 - Cleveland Cavaliers 85 New York Knicks 96 - Phoenix Suns 91 Orlando Magic 92 - Miami Heat 87 Milwakuee Bucks 88 - Seattle Supersonics 99 Houston Rockets 98 - New Jersey Nets 103 Denver Nuggets 97 - Dallas Mavericks 104 Sacramento Kings 113 - Utah Jazz 80 Portland Trail Blazers 120 - Memphis Grizzlies 82 
     






</TEXT>
</DOC>
