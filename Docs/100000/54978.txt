<DOC>
<DOCNO> 54978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/01/guncel/gun08.html </URL>
<DATE> 2001/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçak camiler yıkılmalı mı 
</HEADLINE>
<TEXT>

ÇAPRAZ ATEŞ 
     SEMRA KARDEŞOĞLU 

     Diyanet İşleri Başkanı Mehmet Nuri Yılmaz, kaçak camilerin bulunduğunu, cami yapanların her türlü imar kurallarından kendilerini muaf saydıklarını, ancak bunları yıkamadıklarını açıkladı. Bu tür camiler özellikle gecekondu semtlerinde hiçbir yapı kuralına ve estetiğe dikkat edilmeden inşa ediliyor. Kaçak camiler niye yıkılamıyor Bunları hangi şartlarda yıkmak uygun olur Kaçak yapılmış camiyi yıkmak günah mı Görüşler şöyle 
     
     Mukadder Başeğmez SP Milletvekili Esas olan insandır 
     Cami, her ne olursa olsun yasalara uygun değilse, insanların can güvenliğini tehdit ediyorsa, şehir estetiğine uymuyor ve trafiği engelliyorsa yıkılabilir. Hatta sosyal sakınca bile yıkılması için geçerli neden olabilir. Örneğin, bir cami diyelim ki terör örgütünün merkezi olmuşsa, bu durumda yıkılmalı. Sonuçta cami de taşlardan ibarettir. Camide insan ibadet ettiği için saygı kazanır. Esas olan insandır. Büyük bir İslam şairi, gönül yıkmanın K be yıkmaktan daha kötü olduğunu söylemiştir. Yani önemli olan insandır, insanı kazanmaktır, insanın mutluluğu ve sağlığıdır. 
     
     Prof. Dr. Zekeriya Beyaz M.Ü. İlahiyat Gecekondu yıkılıyor mu 
     Kaçak camilerden kastedilen, belediyelerce verilmiş ruhsatının bulunmaması, yol üzerinde, başkalarının veya hazine arazisi üzerine yapılması gibi konulardır. Ayrıca estetik olmayan camiler yapılıyor. Bunlar genelde gecekondu semtlerinde yapılıyor. Vatandaş ihtiyacını karşılamak üzere dar geliri ile bu camileri yaptırıyor. Sonuçta ortaya gecekondu camileri çıkıyor. Gecekonduları yıkamadığımız gibi camileri de yıkamıyoruz. Zaten yıkmayı da düşünemeyiz. Yapılması gereken ıslah edip düzeltmek, kaçak durumunu ortadan kaldırmaktır. Kilise yapılmaya çalışılırken, kaçak diye cami yıkmaya kalkmak yanlıştır. 
     
     Doç. Dr. İlyas Çelebi M.Ü. İlahiyat Güvenli değilse yıkılır 
     Cami ibadet maksadıyla yapılıyor. Normal olan, inşaat yapılmadan önce gerekli yerlerden müsaade ve ruhsat alınmasıdır. Ancak bizim gibi ülkelerde insanlar mevzuattan kaçmak için evlerini yapıp ruhsatı sonra alıyor. Özel işlerimizde böyle bir yöntem geliştirdiğimiz için bazı muhitlerde camilerin yapımında da bu uygulanmış. Eğer caminin yıkılma tehlikesi varsa, yıkıldığında camide bulunan insanların hayatı tehlikeye girecekse ve bu durum mühendislerin raporu ile belgelenmişse, topluma ayrıntılı bir açıklama yapılıp cami yıkılabilir. Ancak, sadece yasal eksiklikleri varsa, gerekli işlemlerin yapılarak caminin yerinde kalması uygundur. Aksi halde bu durum toplumda birtakım ihtilaflara ve problemlere neden olur. 
     
     Prof. Dr. Salih Akdemir A.Ü. İlahiyat İbadet yeri yıkılamaz 
     Kuran’da sadece cami değil, tüm ibadet yerlerini yıkmak günah sayılmıştır. "Allah’ın mescitlerini tahrif eden ve yıkandan daha zalim kim olabilir " denilmiştir. Osmanlılar döneminde kilise, havra da yıkılmamıştır. Taliban, Budist tapınakları yıktığında İslam dünyası onu kınamıştır. Barbarlık olduğunu söylemiştir. Ancak caminin toplum yararına yapılmış olması söz konusu olduğuna göre, kişilik haklarını gasp eden ya da trafiği aksatacak şekilde yapılan camilerde zaten ibadet yapmak mümkün değildir. Örneğin Bursa Ulu Camii’nin ortasında bir bölgede sahibinin rızası olmadığı için namaz kılınamamaktadır. Bu tür yasal olmayan şekilde kurulmuş camiler, yasal hale getirilmelidir. 
     
     
     



 GÜNCEL 












</TEXT>
</DOC>
