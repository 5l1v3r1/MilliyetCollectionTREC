<DOC>
<DOCNO> 69702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/27/guncel/gun02.html </URL>
<DATE> 2002/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Haftasonu ne kar var ne de yağmur 
</HEADLINE>
<TEXT>

Bayramın dördüncü gününde Türkiye’nin pek çok yerinde etkili olan soğuk ve yağışlı hava yurdu terk ediyor. Haftasonu güneşe doyacağız 
     İSTANBUL Milliyet 

     Devlet Meteoroloji İşleri Genel Müdürlüğü yetkilileri bugünden itibaren batı bölgelerinden başlayarak hava sıcaklıklarının mevsim normallerinin üzerine çıkacağı müjdesini verdi. Pazartesi gününe kadar tüm yurtta güneşli havanın hakim olacağı belirtilirken, İstanbul’da mevsim normali 9 derece olan sıcaklığın 17 dereceye kadar çıkması bekleniyor. 
     
     Hava sıcaklığı artacak 
     Yetkililer bugün Doğu Karadeniz ve Doğu Anadolu’nun doğusunun yağışlı, diğer yerlerin ise az bulutlu geçeceğini, yağışların yarından itibaren yurdu terk edeceğini söyledi. Haftasonu da yağış beklenmediğini kaydeden yetkililer, sıcaklıkların mevsim normallerinin üzerine çıkacağını kaydetti. 
     
     Güneş çıkınca karlar eridi 
     Marmara Bölgesi’nde önceki gün sabah saatlerinde başlayan kar yağışı, bir anda her yeri beyaz bir örtüyle kaplamıştı. Ancak soğuk hava dün doğuya kayıp da yerini güneşe bırakınca karlar yavaş yavaş eridi. Böylece Marmara Bölgesi, güneşli günlerin ardından bir günlüğüne de olsa tekrar kış mevsimini yaşamış oldu. 
     
     Ani hava değişiklikleri yatağa düşürüyor... 
     Hava değişikliklerine karşı vatandaşları uyaran İ.Ü Tıp Fakültesi öğretim üyesi Prof. Dr. Zeki Karagülle kalp, akciğer ve astım hastalarının dışarı çıkarken çok dikkatli olmaları gerektiğini söyledi. Karagülle, "Soğuk havada kanlanma artar, vücut ısı kaybetmeyi önleyici önlemler alır. Ani durumdaki hava değişiklelerinde ise vücut zorlanır. Vücudun direncinin düşmesiyle enfoksiyon, soğuk algınlığı, grip ve nezle gibi hastalıklarda artış olur. Özellikle kalp ve akciğerlerinde sorun olanlar dikkat etsin" dedi. 
     
     
     



 GÜNCEL 


















</TEXT>
</DOC>
