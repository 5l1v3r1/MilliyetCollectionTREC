<DOC>
<DOCNO> 68749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/21/guncel/gun00.html </URL>
<DATE> 2002/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Maaş kuyruğunda beklerken öldüler 
</HEADLINE>
<TEXT>

Maaş alabilmek için metrelerce uzayan kuyruklar oluşturan işçi emeklileri soğukta saatlerce sıra bekledi. İki emeklinin kalbi bu işkenceye dayanamadı 
     M. AKİF ERDEM İstanbul 

     Bayram öncesi işçi emeklisi maaşlarında yine kuyruk çilesi yaşandı. Yaklaşık 3 milyon emekli bankaların önünde uzun kuyruklar oluşturdu. Türkiye’nin tüm bölgelerinde bayram için harcamalarını yapmak isteyen emekliler, bankalara hücum etti. Metrelerce uzayan kuyruklarda en düşüğü 200 milyon, en yükseği 350 milyon lira olan maaşlarını alabilmek için saatlerce bekleyen emeklilerden fenalaşanlar, hatta ölenler oldu. 
     
     Eşinin maaşını alacaktı 
     İstanbul Pendik’te maaşlarını alabilmek için aynı kuyrukta bekleyen iki emekli, kalp krizi geçirerek yaşamını yitirdi. Ziraat Bankası Pendik Şubesi’ndeki ATM’nin önünde sıraya giren Şefik Çolak 67 , kalp krizi geçirdi ve olay yerinde öldü. Onun öldüğünü gören Havva Yağcı 45 da kalp krizi geçirdi. Eşinin maaşını almak için gelen Yağcı, hastaneye götürüldü ama kurtarılamadı. Art arda tanık oldukları iki ölüm nedeniyle iki kişi de baygınlık geçirdi. Banka önündeki ölümlere isyan eden diğer emekliler, şubenin camlarını kırarak tepki gösterdi. Öfkeli kalabalığı güçlükle yatıştıran polis, bölgeyi güvenlik kordonuna aldı. 
     
     İşkence bugün de sürecek 
     Normalde her ayın 19, 21 ve 23’ünde verilen emekli maaşları, bayram nedeniyle bu ay 18, 19, 20 ve 21 Şubat’ta veriliyor. Emekli tahsis numarasının son rakamına göre dört gruba ayrılan emeklilerin bir kısmı üç gündür maaşlarını alırken, diğer kısmı bugün maaşlarını almaya devam edecek. Toplam 3 milyon dolayındaki işçi emeklilerinin maaşlarını alabildikleri Ziraat ve Halk Bankası önündeki çileli kuyrukları bugün de devam edecek. 
     
Astım hastası pijamayla geldi      BOLU DHA 

     Bolu’da 81 yaşındaki Mustafa Durmuş da astım tedavisi gördüğü hastaneden pijamalarıyla bankaya gelerek kuyruğa girdi. İzzet Baysal Devlet Hastanesi’nde tedavi gören Durmuş, oğlu Mehmet Durmuş’un desteğiyle ayakta durdu. Babasının maaşını çekebilmek için önce kendisinin bankaya geldiğini söyleyen Mehmet Durmuş, "Ancak banka görevlileri babamın maaşını bana veremeyeceklerini söyledi. Biz de maaşı alabilmek için babamı hastaneden getirdik" diye konuştu. 
     



 GÜNCEL 




















</TEXT>
</DOC>
