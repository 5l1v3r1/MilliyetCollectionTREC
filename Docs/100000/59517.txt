<DOC>
<DOCNO> 59517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/28/son/sontur17.html </URL>
<DATE> 2001/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sapık öğretmen kurbanı çocukları özenle seçmiş 
</HEADLINE>
<TEXT>

     ''Çocuk pornosu'' skandalına karışan ve Bursa Emniyet Müdürlüğü'nde sorgulaması süren rehber öğretmen Özgen İmamoğlu'nun, Bursa Sorunlu Çocukları Koruma ve Yardım Derneği'nin de üyesi olduğu belirlendi. 
     Sorgulamayı yürüten güvenlik güçleri, evden kaçan, tiner, bali kullanan çocuklara uzman psikologlar aracılığıyla yardım eli uzatan derneğin başkanı Ceyda Artıç'tan, İmamoğlu'nun terapi uyguladığı çocuklarla ilgili raporları içeren dosyaları aldı. 
     İmamoğlu'nun derneğin üyesi olduğunu ve dernek merkezinde sorunlu çocukların terapisine katıldığını belirleyen polis, derneğe gelerek Başkan Ceyda Artıç'tan bilgi aldı. 
     Artıç, İmamoğlu'nun terapisine katıldığı 22 çocukla ilgili hazırladığı dosyaları güvenlik güçlerine teslim etti. 
     Artıç, İmamoğlu'nun 2001 yılı başında derneğe üye olmak için başvurduğunu, ancak kendisi hakkında yaklaşık 7 ay araştırma yaptıktan sonra Ağustos ayında üyeliğe kabul ettiklerini bildirdi. 
     İmamoğlu'nun derneğe sık sık gelmediğini, sadece toplantılara ve bazen terapilere geldiğini anlatan Artıç, şöyle konuştu 
     ''Sorduk, soruşturduk Çok efendi, çocukları çok seviyor, sevimli bir insan dediler. Ondan sonra derneğe üyeliğini kabul ettik. Ara sıra gelir, sorunu olan çocukları rehabilite ederdi. Bu çocuklarla ilgili o kadar güzel raporlar hazırlardı ki, okuduğumuzda şaşırırdık. 
     Terapiler dernekte ve çocuğun ailesinin gözetiminde yapıldığı için bizim çocuklarımızın bu olaya karışması söz konusu olamaz. Çünkü çocuklarımızı yalnız bırakmıyorduk. Bütün üyelerimiz kendisini çok seviyordu. Çok kibar, saygılı ve mesafeli bir insandı ama bir o kadar da sinsi ve güven vermeyen bir tipti. Olayı duyunca hem çok şaşırdık hem de üzüldük. Derneğimize sık sık gelmeyişine ve çocukları onunla yalnız bırakmadığımıza şükrediyoruz.'' Artıç, Bursa Psikologlar Derneği'nin de üyesi olan rehber öğretmen İmamoğlu'nun, zaman zaman Sosyal Hizmetler İl Müdürlüğü'ne ait çocuk yurtlarına da gittiğini, buradaki çocuklarla yakından ilgilendiğini, bazı çocukları yemeğe götürdüğünü de söyledi Artıç, Özgen İmamoğlu'nun dernek yönetimine girmek istediğini, ancak kendilerinin bunu kabul etmediğini belirterek, ''Kendisini üyelikten düşüreceğiz'' diye konuştu. 
     Sosyal Hizmetler İl Müdürü Muharrem Yılıkyılmaz ise Özgen İmamoğlu'nun zaman zaman kurumlarında çalışan meslektaşlarını ziyaret için çocuk yurtlarına geldiğini, yurtlarda kalan çocukları yemek için dışarı götürmesinin kesinlikle söz konusu olamayacağını belirtti. 
     Yılıkyılmaz, ''Yurtlarımızda çocukların giriş çıkışları sürekli izlenir ve kayıt altında tutulur. Dışarıdan gelen birinin, çocukları yurttan çıkarıp yemeğe ya da başka bir yere götürmesine kesinlikle izin verilmez'' dedi. 
     
     Mesleğini mi kullanıyordu 

     Bu arada, Bursa Emniyet Müdürlüğü'nde sorgusu süren ve bugün adliyeye sevk edilmesi beklenen rehber öğretmen psikolog İmamoğlu'nun yıllardan beri, küçük yaştaki erkek çocuklarla girdiği ''iğrenç'' ilişkilerin, adli mercilere intikal etmemesinin nedenleri araştırılıyor. 
     İmamoğlu'nun geçmişini titizlikle araştıran polis, herhangi bir sabıka kaydına rastlamadı. Gaziantep'te yeni ortaya çıkan bazı çocuk ifadeleri dışında da, İmamoğlu'nu tanıyanların, iddiaları destekleyecek davranış bozuklukları tespit edememesi polisin çalışmalarını zorlaştırıyor. 
     Polis, mesleğinde oldukça uzman olan, Bursa'da değişik kurumlarca düzenlenen konferanslara konuşmacı olarak davet edilen İmamoğlu'nun, mesleğini kullanarak çocuk seçiminde çok dikkatli davrandığını, uyguladığı terapi yöntemleri ile çocukların yaşadıkları olayları yakınlarına anlatmamalarını sağladığı ihtimali üzerinde duruyor. 
     
     Gaziantep'te soruşturma 

     Emniyet Genel Müdürlüğü ile Bursa Emniyet Müdürlüğü'nün ortaklaşa yürüttüğü operasyon sonucu ortaya çıkarılan ''çocuk pornosu'' skandalına yol açan rehber öğretmen Özgen İmamoğlu'nun daha önce görev yaptığı Gaziantep'te soruşturma başlatıldı. 
     Vali Erhan Tanju, İmamoğlu'nun, Sosyal Hizmetler İl Müdürlüğü'ne bağlı Rehabilitasyon Merkezi'nde görev yaptığını anımsatarak, ''Sosyal Hizmetler İl Müdürlüğü'nün incelemelerinde, İmamoğlu'na bağlı olarak Gaziantep'te olumsuzluk olmadığı yönünde sonuca varılmış olmasına karşın, Sosyal Hizmetler Genel Müdürlüğü'nden müfettiş istedim'' dedi. 
     Müfettişin, İmamoğlu'nun görev yaptığı süreye ilişkin kapsamlı bir inceleme yapmasını isteyeceğini bildiren Tanju, ''Sosyal Hizmetler İl Müdürlüğü'nce yapılan soruşturma sonucu böyle bir olumsuzluğun Gaziantep'te yaşanmadığı belirtildi. Elbette ki, bu kanaati benimsemek isterim. Müfettiş soruşturması ile bu kanaatin kapsamlı ortaya çıkarılmasını amaçladım'' diye konuştu. 
     Tanju, Rehabilitasyon Merkezini yaptırıp devlete devreden ve bu nedenle adı merkeze verilen sanayici Ahmet Mutafoğlu'nun, ''çocuk pornosu'' skandalından sonra adının merkezden çıkarılmasını istediğini, kendilerinin de bu talebi kabul ettiklerini söyledi. 
     Sanayici Ahmet Mutafoğlu, dün yaptığı açıklamada, 1996'da yaptırıp, devlete hibe ettiği merkezin, Devlet Bakanı Hasan Gemici'nin katıldığı törenle hizmete açıldığını anımsatarak, ''Merkeze benim değil, dönemin Gaziantep Valisi Muammer Güler'in adının verilmesini istedim. Ancak, Bakan Gemici, benim adımın verilmesini istedi ve öyle oldu'' demişti. 
     
     Kazandığı para araştırılıyor 

     Emniyet Genel Müdürlüğü Asayiş Daire Başkanlığı ile birlikte yürüttüğü operasyon çerçevesinde, ''Çocukların pornografik görüntü ve resimlerini çekip internet aracılığıyla kazanç sağladığı'' iddiasıyla gözaltına alınan İmamoğlu'nun, bu işten ne kadar kazanç sağladığı belirlenmeye çalışılıyor. 
     Olayın maddi boyutunu araştıran yetkililer, Bankalar Birliği'ne bir yazı yazarak, ''İmamoğlu'na banka şubeleri ya da kredi kartı aracılığıyla ödeme yapılıp yapılmadığının araştırılması'' konusunda yardım istedi. 
     Bu arada, önceki ifadelerinde suçunu kabul eden zanlının, avukatı Gürkan Altun ile görüştükten sonra ifade değiştirdiği ve suçlamaları reddettiği öğrenildi. 
     İmamoğlu'nun internete girerken, şifrelerini kullandığı kişilerin ifadelerine de başvuran güvenlik güçlerinin, olayla ilgili İstanbul ve İzmir'de de operasyonlar başlattıkları öğrenildi. 
     Öte yandan, İmamoğlu'nun avukatı Gürkan Altun'un, Bursa Emniyet Müdürlüğü'nde kendisine zanlının evinde ele geçirilen porno CD'leri izlettiren yetkililere, ''Keşke görmez olsaydım'' dediği iddia edildi. 
     






</TEXT>
</DOC>
