<DOC>
<DOCNO> 81502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/01/son/sonspo07.html </URL>
<DATE> 2002/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Olimpiyat Stadı'ndan vazgeçti... 
</HEADLINE>
<TEXT>

     Galatasaray'ın, gelecek sezon maçlarını Ali Sami Yen Stadı'nda oynama kararı aldığı açıklandı. 
     Sarı-kırmızılı kulüpte, yeni Ali Sami Yen Stadı projesi kapsamında gelecek sezon maçların bir ara Atatürk Olimpiyat Stadı'nda oynaması gündeme gelirken, kulüp ikinci başkanı ve basın sözcüsü Ali Dürüst, stat konusunda son noktayı, ''Maçlarımızı 2002-2003 sezonunda Ali Sami Yen Stadı'nda oynayacağız'' diyerek koydu. 
     Dürüst, yönetim kurulu olarak bu kararı aldıklarını ifade ederek, ''Gelecek sezon için kombine biletleri satmaya başlayacağız. Ali Sami Yen Stadı'nda oynama kararı aldık, ancak Atatürk Olimpiyat Stadı'nı da alternatif olarak görüyoruz'' dedi. 
     
     ESKİ AÇIK YIKILIYOR 

     Ali Sami Yen Stadı'nda yenileme çalışmalarına da hemen başlayacaklarını kaydeden Dürüst, ilk olarak eski açık tribünü yıkacaklarını söyledi. 
     Dürüst, stadı parça parça yıkarak yenileyeceklerini belirtirken, böylece kombine biletlerde sıkıntı yaşamayacaklarını, taraftarların da gelecek sezon da maçlarını yine kendi statlarında izleyebileceğini sözlerine ekledi. 
     
</TEXT>
</DOC>
