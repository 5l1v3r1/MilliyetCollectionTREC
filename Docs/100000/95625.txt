<DOC>
<DOCNO> 95625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/14/spor/spo02.html </URL>
<DATE> 2002/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'O BİR ŞEYTAN' 
</HEADLINE>
<TEXT>

Arjantinli yıldız Ortega’yı arkadaşları yere göğe sığdıramıyor. Johnson, Abdullah, Mirkoviç ve Ümit Özat, "Ne zaman ne yapacağı belli olmuyor. Başımızı döndürüyor" diye konuştular 
     YUSUF DURSUN 

     Tam bir bela’ 
     AVUSTURYA kampında Fenerbahçe’de adeta ilgi odağı haline gelen Ortega, antrenmanlardaki performansıyla kısa sürede arkadaşlarını büyülemesini bildi. Sarı - Lacivertli takıma çabuk uyum sağlayan Arjantinli yıldız yaptığı klas hareketler, attığı gollerle gönüllerde taht kurarken, futbolcular Ortega için "O bir şeytan. Başa bela bir oyuncu. Defans oyuncuları bu yıl ligde çok sıkıntı çekecekler" ifadelerini kullandılar. 
     
     Böylesini görmedik’ 
     JOHNSON, İsmail Güldüren, Ümit Özat, Mirkoviç ve Abdullah, Ortega’yı öve öve bitiremezken, "Ne zaman nereden vuracağı belli olmuyor. Biz hayatımızda böyle çalım atan ve aniden kaleye inen bir futbolcu görmedik. Bir bakıyorsunuz sağda, bir bakıyorsunuz solda. Topu ayağına aldığında nasıl kullanacağını anlamak çok zor. Onunla aynı takımda oynamak büyük keyif. Bizlerle diyaloğu da mükemmel düzeyde" dediler. 
     
Trastein sınavı      SARI - Lacivertliler, Avusturya kampındaki ilk hazırlık maçını bugün üçüncü lig takımlarından Trastein ile oynayacak. TSİ 18.30’da başlayacak karşılaşmada yeni transferler Ortega ile Washington da ilk kez forma giyecekler. Karşılaşma TRT 1’den naklen yayınlanacak. Organizatörler maç biletlerinin 10 Euro’dan satılacağını açıkladılar. 
     
Serhat’tan mesaj      Golcü futbolcu gerçek yerinin forvet olduğunu söyledi, "Geçen sene çizgide oynadım. Eğer ileri uçta görev alırsam daha fazla gol atarım" diye konuştu 
     Hazır geldim’ 
     GEÇEN yıl ortaya koyduğu başarılı futbolla yıldızı parlayan ve Milli Takım’a kadar yükselen Serhat, kampa hazır geldiğini ancak Dünya Kupası yorgunluğunu hala üzerinden atamadığını söyledi. Yeni transferlerle Fenerbahçe’nin daha da güçlendiğini kaydeden genç golcü, "Şampiyonlar Ligi elemesinde sert bir rakip istiyoruz. Çünkü kim çıkarsa çıksın turu geçeceğimizi biliyoruz. Hem böylece lig için de moral kazanırız" dedi. 
     
     Çok teklif aldım’ 
     TEKNİK Direktör Lorant’ın kendisini ileri uçta oynatması halinde daha faydalı olacağını da sözlerine ekleyen Serhat, "Geçen sezon çoğu maçta çizgide görev aldım. Benim ideal yerim forvet. Eğer hocam bu şekilde görevlendirirse çok gol atarım" iddiasında bulundu. Birçok kulüpten transfer teklifi aldığını ancak Fenerbahçe’den ayrılmayı hiç düşünmediğini belirten genç yıldız, "Ama bir gün Avrupa’ya gideceğim" diye konuştu. 
     
DİNÇER’DEN GÖZDAĞI      Fenerbahçe idari menajeri, takımda herkesin eşit olduğunu söyledi, "Kimseye iltimas geçmem" dedi. Kemal Dinçer, Rapajc ile kesinlikle problemleri olmadığını da kaydetti 
     YALÇIN TÜRK 

     Ayırım yapmam’ 
     FENERBAHÇE’NİN İdari Genel Koordinatörü Kemal Dinçer futbolculara gözdağı verdi. Avusturya kampında oyuncularla olan diyaloğunu hızla geliştiren Dinçer, kimseye iltimas geçmeyeceğini belirtti, "Düzeni asla bozdurmam. Erhan, Semih ve Erman neyse benim için diğer futbolcular da aynı. Ayırım yapmam. Hedeflediğimiz yerlere gelmek istiyorsak taviz vermeden yolumuza devam etmeliyiz" diye konuştu. 
     
     Rapajc bir star’ 
     RAPAJC konusuna da değinen Kemal Dinçer, Hırvat futbolcunun gerçek bir star olduğunu vurguladı. Rapajc’in Dünya Kupası’nda klasını kanıtladığını ifade eden Dinçer, "Şu anda aşırı yüklenmeden dolayı sağ dizinde problem yaşıyor. Teknik Direktör Lorant’ın isteği üzerine Münih’e gitti ve kontrolden geçti. Doktorları dinlenme verdiği için de antrenmanlara çıkmıyor. Kendisiyle bir sorunumuz yok" dedi. 
     
     Yolumuzu ayırırız’ 
     YENİ sezonda Rapajc’in takıma büyük katkı sağlayacağını da söyleyen Kemal Dinçer, "Benim görevim onu sahaya hazırlamak. Bunun için de ne gerekiyorsa yapacağımdan kimsenin şüphesi olmasın. Rapajc zaten takım içinde problem yaratırsa bizzat tavır koyar yollarımızı ayırırız. Gerekirse uçak biletini de cebine koyarız. Ama böyle bir durum kesinlikle söz konusu değil. Ona güvenimiz tam" ifadelerini kullandı. 
     
Fenerbahçe günlüğü      SİLVA isyan etti 
     MEHMET ÇİFTÇİ 

     FENERBAHÇE’NİN transfer gündemindeki Brezilyalı Gilberto Silva, kulübü Atletico Mineiro’ya isyan etti. Başkan Guimaraes’in kendisine danışmadan, Avrupa’da birçok kulüple temasa geçmesini eleştiren Silva, "Gelişmeleri sadece basından izleyebiliyorum. Bana bilgi bile vermiyorlar. İngiltere’de bir kulübe satıldığım haberleri de kulağıma geldi. Ancak şu iyi bilinsin ki, son sözü yine ben söyleyeceğim" dedi. 
     BREZİLYALI yıldız, Sarı - Lacivertli takımla temaslarının sürdüğünü de dile getirerek, "Fenerbahçe’ye hiç bir zaman kapıyı kapatmadım. Türkiye’de Fenerbahçe forması giymeye sıcak yaklaştığımı dile getirdim. Kulübümle anlaştıkları taktirde elimden gelen tüm fedakarlığı yapmaya hazırım" dedi. Bu arada İngiltere’de Leeds’in yeni teknik direktörü Venables’ın da transferde ilk hedefinin Silva olduğu öğrenildi. 
     
     Dereağzı’na tartan pist 
     YÖNETİCİ Mehmet Karasu, Dereağzı Tesisleri’ne tartan pist yaptırıyor. Yaklaşık 1 trilyon liraya malolacak pistin tüm harcamalarını Karasu’nun karşılayacağı belirtildi. Aziz Yıldırım başkanlığında 3. yöneticilik dönemini yaşadığını söyleyen Karasu, "Atletizm Şube Sorumlusu olarak, bu pisti yaptırmayı kendime görev bildim. Bu, Türkiye’de bir kulübün sahip olduğu ilk pist olacak. İki gündür çalışıyoruz, 9 gün sonra da bitirip, törenle hizmete açacağız. 
     
     Botafogo ile açılış maçı 
     2002-2003 sezonunu 1 Ağustos’ta açacak olan Fenerbahçe, Şükrü Saracoğlu Stadı’nda Brezilya’nın Botafogo takımı ile özel bir maç yapacak. Sarı - Lacivertli takım 88 günlük bir ayrılığın ardından yeni kimliğiyle ilk kez taraftarının karşısına çıkacak. Karşılaşma saat 21.00’de başlayacak. 
     
     Çifte idman 
     SARI - Lacivertliler, yeni sezon hazırlıklarını dün çift çalışmayla sürdürdü. Sabahki idmanda Washington, Oktay ve Serhat yapılan ortalara gol çalışması yaptı. Revivo, bileği şişince son yarım saat kenara alındı. Akşam ise golf sahasında krosa çıkılırken, Revivo, Rapajc, Serhat, Mirkovic, İsmail Güldüren ve Ali Akdeniz havuz ve ağırlık çalışması yaptılar. 
     
     Rüştü-Fatih kampa geliyor 
     TEKNİK Direktör Lorant’ın, Dünya Kupası’nda yüksek bir performans gösteren kaleci Rüştü ile Fatih Akyel’e verdiği özel izin sona erdi. İki oyuncunun bugün Avusturya kampına katılması bekleniyor. 14 Temmuz’a kadar izinli olan Rüştü ile Fatih gelmedikleri taktirde büyük para cezası alacaklar. 
     



 SPOR 
























</TEXT>
</DOC>
