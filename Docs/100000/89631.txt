<DOC>
<DOCNO> 89631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/13/son/soneko07.html </URL>
<DATE> 2002/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK "Şekerbank'ın sermayeye ihtiyacı var" 
</HEADLINE>
<TEXT>

     Borsa'da hisseleri işlem gören 12 bankadan, birleşme talebi değerlendirilen Yapı Kredi dışındaki diğer 11 bankadan sadece Şekerbank'ın sermayeye ihtiyacı bulunduğu 
     açıklandı. 
     Bankacılık Düzenleme ve Denetleme Kurulu BDDK Başkanı Engin Akçakoca, Pamukbank ve Yapı Kredi Bankası'yla ilgili sonuçların, birleşme talebinin BDDK tarafından değerlendirilmesinin ardından açıklanacağını bildirdi. 
     Başkan Akçakoca imzasıyla Borsa'ya gönderilen BDDK Değerlendirme ve Uygulama Dairesi'nin yazında, Borsa Başkanlığı'nın, Borsa'da işlem görmekte olan bankaların 31 Aralık 2001 tarihli mali tabloları ile bağımsız denetim raporları ve bankalara iletilecek diğer hususların Borsa'ya bildirilmesi gerektiği, ayrıca aynı bankalara ilişkin olarak denetimlerden sonra ortaya çıkan mali sonuçlara ve bu kapsamda alınması gereken tedbirlere ilişkin bilgilerin, sermaye yeterlilik oranları bakımından sınıflandırılmış şekilde Borsa'ya gönderilmesinde fayda olacağı yazısına yer verildi. 
     Bankacılık Sektörü Yeniden Yapılanma Programının Uygulama Esas ve Usulleri Hakkında Yönetmeliğin, 12 Haziran 2002 tarih ve 24783 sayılı Resmi Gazete'de yayımlanan yönetmelikle değişik 
     8. maddesinin 1. fıkrasında, ''Bankaların olağan genel 
     kurul toplantılarında, 4389 sayılı Bankalar Kanunu'nun geçici 4. maddesi uyarınca yürürlüğe konulan düzenlemeler kapsamında hazırlanan ve kurum tarafından yapılan nihai değerlendirmeler sonucunda, bankalara bildirilen bilanço ile kar ve zarar hesapları görülüşür. Bankaların genel kurul toplantı ilanlarında ve ilgili mevzuat uyarınca kamuya yapılacak açıklamalarında, kurumca bildirilen mali tablolar dışında mali tablo kullanılamaz'' hükmünün bulunduğu hatırlatılarak, şöyle denildi ''Bu bağlamda, hazırlanmış olan bağımsız denetim raporları ile Bankalar Yeminli Murakıplarınca hazırlanan mali bünye raporlarının birlikte değerlendirilmesi sonrasında hazırlanan mali tabloların, bağımsız denetçiler tarafından hazırlananlardan farklılık taşıyabileceği açıktır. Bu nedenle, sözkonusu denetim raporlarının kamuya açıklanmasının bilgilendirmeden ziyade karışıklığa neden olacağı düşünüldüğünden, bu raporların kamuya açıklanmaması gerektiği sonucuna ulaşılmıştır. Öte yandan söz konusu yönetmeliğin 11'nci maddesinde 12.06.2002 tarih ve 24783 sayılı Resmi Gazete'de yayımlanan Yönetmelik ile yapılan değişikle, bankaların Türk Ticaret Kanunu, Sermaye Piyasası Kanunu ve bu kanunlara ilişkin mevzuat uyarınca yayımlanması zorunlu olan mali tablolarının Kurumumuzca bankalara yapılan bildirimden sonra ilan edilmesi imkanı sağlanmıştır.'' Açıklamada, Bankacılık Sektörü Yeniden Yapılanma Programı kapsamında yer alan Pamukbank T.A.Ş. ile Yapı ve Kredi Bankası A.Ş. ile ilgili sonuçların, bu bankaların BDDK tarafından, sundukları birleşme talebinin değerlendirilmesini takiben kamuoyuna ve Borsa'ya bildireceği duyuruldu. Bankaların denetimden geçirilen mali tabloları, genel kurullarında görüşülmek ve yayınlanmak üzere dün itibariyle bankalara gönderildiği kaydedilen açıklamada, ''31 Aralık 2001 tarihinden sonraki gelişmeler de dikkate alınmak suretiyle yapılan değerlendirmeler sonucunda, hisse senetleri borsanızda işlem gören bankalardan sadece Şekerbank T.A.Ş.'nin anılan yönetmelik çerçevesinde 28 trilyon 897 milyar lira sermaye ihtiyacı olduğu tesbit edilmiş ve sermayenin artırılması hususu, adı geçen bankaya bugün tarihli yazımızla bildirilmiştir.'' Borsa'da halen, Akbank, Alternatifbank, Dışbank, Finansbank, Garanti Bankası, İş Bankası, Şekerbank, T. Kalkınma Bankası, T.S.K.B., Türk Ekonomi Bankası, Tekstilbank ve Yapı Kredi Bankası hisseleri işlem görüyor. 
     





</TEXT>
</DOC>
