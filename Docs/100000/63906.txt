<DOC>
<DOCNO> 63906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/24/spor/spo03.html </URL>
<DATE> 2002/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Centilmenliğin kurbanı olduk’ 
</HEADLINE>
<TEXT>

Lucescu, rakibin sert futboluna aynı karşılığı vermedikleri için tek puan aldıklarını söyledi 
     GALATASARAY Teknik Direktörü Lucescu, Denizlispor’un agresif futbolundan yakındı. Rumen hoca, "Özellikle savunmada sert ve iyi oynadılar. Zaman zaman oyun kurallarını aşıp, ellerini - kollarını fazlasıyla kullandılar. Yediğimiz golde de Batista’yı çektiler. Hücumdaki çekingenliğimizden ve zarifliğimizden faydalandılar" diye konuştu. 
     TECRÜBELİ çalıştırıcı, "Son paslarda ve vuruşlarda başarılı olamadık. Bazı oyuncularım gününde değildi. Berkant’ın deneyimsizliği, Arif’in nazikliği, Ümit’in çok boğuşmasına rağmen yaptığı hatalar gol fırsatlarını yok etti" ifadelerini kullandı. Lucescu, oyuncularının çekilmesine izin verdiği gerekçesiyle de hakemi suçladı. 
     
Niculescu geliyor      SARI - Kırmızılılar’ın prensipte anlaştığı Rumen Niculescu bugün İstanbul’a gelecek. Bonservisi Steau Bükreş’te bulunan, National’da kiralık olarak forma giyen 26 yaşında, 1.84 boyundaki bu futbolcu, hava toplarına hakimiyetiyle tanınıyor. Niculescu ile son kez masaya oturulacak ve sözleşme yapılacak. 
     
Alacaklılara bir parmak bal      GALATASARAY, Fatih Akyel için Fenerbahçe’den gelen 250 bin doları Sergen için Siirt Jetpa’ya verdikten sonra dün de yeni ödemeler yaptı. Serkan için Samsun’a 100 bin dolar, Bülent Akın için de Denizlispor’a 50 bin dolar verildi. Başkan Mustafa Baysal ile bir araya gelen Futbol Şube Sorumlusu Abdürrahim Albayrak, Denizlispor’u taşımak için bir de otobüs sözü verdi. 
     
Sergen yedek      YILDIZ oyuncunun maç öncesinde sakatlığı nüksedince, Lucescu ilk on birde Arif’e şans verdi. Sağ bileğindeki ağrıları süren Sergen, ikinci devrede forma buldu. Serkan, 18 kişilik kadroya alınmazken, Perez’in cezasının sona ermesiyle, Capone yedeğe çekildi. Ümit maçını Galatasaray 4 - 1 kazandı. 
     



 SPOR 


























</TEXT>
</DOC>
