<DOC>
<DOCNO> 68333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/18/son/sontur09.html </URL>
<DATE> 2002/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Varlık içinde yokluk çekiyor... SSK gayrımenkul zengini... 
</HEADLINE>
<TEXT>

     Sosyal Sigortalar Kurumu'nun Türkiye genelinde 446'sı bina, 279'u arsa olmak üzere toplam 725 gayrimenkulu bulunuyor. 
     Çalışma ve Sosyal Güvenlik Bakanı Yaşar Okuyan, Ak Parti Erzincan Milletvekili Tevhit Karakaya'nın SSK'nın mal varlıklarına ilişkin soru önergesini yanıtladı. 
     SSK, sahip olduğu 725 gayrimenkulden kiraya verilenlerden aylık 515 milyar 843 milyon lira aylık, 6 trilyon 190 milyar 118 milyon lira 
     yıllık gelir elde ediyor. Gayrimenkullerinin bir bölümünü kiraya veren kurum, yurt genelinde kiraladığı binalara da yıllık 359 milyar 768 milyon 925 bin lira kira ödüyor. SSK'nın gayrimenkullerinden 3'ü merkez hizmet binası, 90'ı sigorta müdürlüğü ve il müdürlüğü, 137'si hastane, 92'si dispanser, 11'i sağlık istasyonu, biri ilaç fabrikası, biri huzurevi, biri eğitim ve sosyal tesis, bin 560 daire de lojman olarak kullanılıyor. Taşrada ise toplam bin 843 işyerinden 34'ü kurum tarafından kullanılırken, bin 641 işyeri ile 14 arsa kiraya verildi. Kurumun taşradaki 168 işyeri ise boş bulunuyor. 
     
     62 bin 500 dolar kira 
     Bakan Okuyan, SSK'nın yeniden yapılanması çerçevesinde iki ayrı genel müdürlük oluşturulması nedeniyle Ankara'da aylık 62 bin 500 dolara bir bina kiraladıklarını da bildirdi. 
     Dolardaki aşırı artış üzerine dava açtıklarını belirten Okuyan, davanın sürdüğünü ve aylık kira ödemelerinin 42 milyar 602 milyon lira üzerinden yapıldığını ifade etti. 
     






</TEXT>
</DOC>
