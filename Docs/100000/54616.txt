<DOC>
<DOCNO> 54616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/29/ekonomi/eko04.html </URL>
<DATE> 2001/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Fazla iyimser olmakla ve siyasi sözlerle hata yaptım 
</HEADLINE>
<TEXT>

Devlet Bakanı Derviş, Meclis’te özeleştiri yaptı İki hata yaptım. Yaz aylarında canlanma olacak şeklindeki öngörüm ve siyasi anlama gelecek sözlerim hatalıydı 
     ANKARA Milliyet 

     Geçtiğimiz mart ve nisandaki, yaz aylarında canlanma olacak’ şeklindeki açıklamasının fazla iyimser’ olduğunu belirten Devlet Bakanı Kemal Derviş, yine aynı dönemde, siyasi anlamda sözler sarf etmesinin de hatalı olduğunu söyledi. 
     Bakan Derviş, 31 Ekim’de bir konferansta yaptığı konuşmayla ilgili olarak hakkında verilen yazılı soru önergesini yanıtladı. Derviş, burada yaptığı konuşmada şöyle dedi 
     "İki hata yaptım. Türkiye’ye geldiğimde durumun ne kadar ciddi, gizli borcun ve bankacılıktaki sorunun ne kadar derin olduğunu tam olarak ölçemedim. Sonbaharda büyümeye geçeceğiz’ sözü, iyi ölçemediğim için fazla iyimserdi. Bir konuda daha hata yaptım. Mart, nisan aylarında siyasi anlama gelebilecek bazı sözler sarf ettim. Kabul etmem gerekir ki benim durumum da çok doğal değil. Hiçbir partiye üye değilim. Siyasi anlama gelebilecek sözleri sarf etmeseydim çok daha iyi olurdu diye düşünüyorum" dedi. 
     Türkiye’nin hem uzun vadeli kaynak arayışı hem de bütçede faiz dışı fazla arayışının devam edeceğini belirten Derviş, "Bunun dışında bir yol bence daha da zararlı olur. Türkiye borcunu zamanında ödeyecek bir ülkedir. Maalesef son bir yılda, hep Arjantin’le birlikte anıldık. Artık son haftalarda Arjantin tek başına kaldı" dedi. 
     
Şimdi iyimserim’      Ekonominin sanılandan daha fazla daraldığını kaydeden Derviş, buna rağmen ihracat ve cari işlemlerde hedeflerin tuttuğunu söyledi. Derviş, "Allah’a şükür, Türkiye yüzde 13 - 14 ihracat artışı gerçekleştirmek üzere. Biraz daha iyimser olmak için gerçek göstergeler vardır" diye konuştu. 
     Başarı için eşgüdümün çok önemli olduğunu vurgulayan Derviş, Türkiye’nin 2002’de büyümeye geçeceğini belirtti. Derviş, "Türkiye bu krizi aşıyor" inancının piyasalara yerleştiğini kaydetti. 
     
DSP’liler özeleştiriyi alkışladı      Derviş’in, eleştirileri yanıtlarken özeleştiri yapması özellikle DSP’lilerden büyük alkış aldı. Derviş konuşmasının sonunda milletvekillerinden oylama ile ilgili bir de ricada bulundu. Derviş şöyle konuştu 
     "Gönlümde yatan hızlı büyüyen, hem sosyal adalet hem demokrasi içinde yaşayan bir ülkenin geleceğini burada oylarınızla oluşturuyorsunuz. Son bir ricam var. Bu program oy kullanırken samimi ve ciddi bir destek verirseniz başarı şansı çok artar. Oyunuzu verirken samimi olarak kendi düşünceniz yolunda oy kullanın. Muhalefete saygım var. İktidar milletvekilleri de oylarını kendi düşünceleri yönünde versinler." 
     
Gensoru reddedildi      SP’nin verdiği gensoru önergesinin gündeme alınması 222 oyla reddedildi. İktidar partilerinin liderlerinin katılarak Derviş’e tam destek verdiği oylamada, muhalefet 276 oyu bulamadı. 
     
Milletvekillerini ve Meclis’i hedef göstermedim’      Derviş, milletvekillerinin iş takibi amaçlı telefonlarından yakındığı ve yoğun tepki alan konuşmasının yanlış anlaşıldığını savundu. TBMM’yi ya da milletvekillerini hedef göstermeyi’ değil, bu tür müdahalelerin kötü yönetişim örneği olduğunu vurgulamayı amaçladığını, konuşmanın, kamuoyuna yansıtılma şekli nedeniyle yanlış anlaşıldığını bildirdi. Yanlış anlamaların, konuşmanın bazı bölümlerinin kamuoyuna yansımasından kaynaklandığını ifade eden Derviş, milletvekillerinin, bakanların telefon ederek kişisel tercihlerini gündeme getirmesinin veya bu tercihlere sıcak bakılmasının kötü bir yönetişim örneği olacağını 
     anlatmaya çalıştığını ifade etti. 
     
     
     



 EKONOMİ 
















</TEXT>
</DOC>
