<DOC>
<DOCNO> 63907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/24/spor/spo04.html </URL>
<DATE> 2002/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Çöktü bir kere 
</HEADLINE>
<TEXT>

Trabzonspor, Beşiktaş’tan sonra Gaziantepspor deplasmanında da hüsrana uğradı. Defansta tel tel dökülen, rakibin etkili futbolu karşısında teslim bayrağını çeken Bordo - Mavililer, tarihi farklara alıştı 
     KARADENİZ ekibi için ligin ikinci yarısı adeta kabus oldu. İlk hafta sahasında Beşiktaş’a farklı boyun eğen ve taraftarını çileden çıkaran Trabzonspor, Gaziantepspor deplasmanında da bozguna uğradı, beş gol yiyerek boynu bükük ayrıldı. Karşılaşmaya çok kötü başlayan Karadeniz ekibi, daha 27. dakikada 4 - 0 geriye düştü. 
     PEŞ peşe gelen Cesar, Halit, Kemal ve Fatih’in golleri Trabzon’u çökertti. Bordo - Mavili takım, rakibine 31’de İbrahim’in kendi kalesine attığı golle yanıt verebildi. İkinci devrede Sommers’in golü takımını umutlandırdı, ancak Trabzonspor bulduğu pozisyonlardan boş dönünce, son sözü Viola söyledi ve skoru belirledi. 
     
     Trabzon’a ilk fatura 
     GAZİANTEP mağlubiyetiyle ligde ağır bir darbe daha alan Bordo - Mavili kulüpte, Beşiktaş maçında çıkan olayların ilk faturası kesildi. Federasyon sonucu, Siyah - Beyazlılar’ın lehine 5-0 tescil ederken, Trabzon’u da PFDK’ya sevk etti. Kulübün biri dışarda, diğeri seyircisiz oynanmak üzere iki maçla cezalandırması bekleniyor. 
     TEKNİK Direktör Briegel, "İstifayı düşünmüyorum. Ama takımda revizyon şart" diye konuştu. Bu arada 61. dakikada uygun olmasına rağmen kendisine pas atmayan Da Silva ile Hami tartıştı. Alman hoca, daha sonra Hami’yi oyundan aldı. Maçtan sonra ağızları bıçak açmazken, kafileyi Trabzon’da olağanüstü güvenlik önlemleri karşıladı. 
     YÖNETİMİN, tepkileri düşünerek, Briegel’e takımın İstanbul’da çalışması teklifini götürdüğü, ancak olumsuz yanıt aldığı bildirildi. İkinci Başkan Ahmet Ağaoğlu, "Büyük bir şok yaşıyoruz. Şu aşamada yapacağımız hiçbir şey sağlıklı olmaz. Zamana ihtiyaç var. Bilsek ki çözüm budur, istifa ederiz. Ancak bu saçmalık olur" dedi. 
     



 SPOR 


























</TEXT>
</DOC>
