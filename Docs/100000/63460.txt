<DOC>
<DOCNO> 63460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/21/son/sontur11.html </URL>
<DATE> 2002/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
"Çocuklarımızı Sigaradan Uzat Tutalım" kampanyası başlıyor 
</HEADLINE>
<TEXT>

     Devlet Bakanı Yılmaz Karakoyunlu, 1998 yılında düzenlenen ''Çocuklarımızı Sigaradan Uzak Tutalım'' 
     kampanyasını, Tekel Genel Müdürlüğü, JTI ve Philip Morris Sabancı firmalarıyla birlikte yeniden başlattı. Kampanyanın tanıtımı amacıyla The Marmara Oteli'nde yapılan basın toplantısında konuşan Karakoyunlu, ''Sigara üreten üç büyük kuruluşun yetkilileri biraraya gelerek, 18 yaşından küçüklere sigara satılmaması için çok önemli bir kampanyayı başlatıyorlar'' dedi. Karakoyunlu, Tütün Yasası'nın Meclis'ten geçirildiği sırada Dünya Bankası Türkiye Temsilcisi Ajay Chhibber ile yaptıkları görüşmede, Türkiye'deki sigara endüstrisi ile 18 yaşından küçük çocuklara sigara satılmaması konusundaki işbirliğinin doğuracağı sonuçlar konusunda görüş ittifakında olduklarını söyledi. Türkiye'de sigaranın sağlığa zararlı olduğu yönündeki tespitin anlatımının, sigara paketi alan herkesin dikkatini çekecek noktaya getirildiğini kaydeden Karakoyunlu, bu kampanyanın 18 yaşın altındakiler için taşıdığı önemin bilincinde olduklarını ve bu konudaki ortak girişimi şükranla karşıladıklarını dile getirdi. 
     
     TRT'nin kampanyayı tanıtması 
     Sadece sigara üretenlerin değil, bayi temsilcilerinin de bu toplantıya katılarak görüşlerini aktarmalarının daha sağlıklı olacağını belirten Karakoyunlu, bu kampanyayı desteklemesi için gerekli imkan ve fırsatları kullanmasını TRT'den isteyeceğini bildirdi. 
     TRT Genel Müdürlüğü'nün, Türk gençliğini önemseyen bu kampanyanın yaygınlaştırılması konusunda gerekli sorumluluk içinde hareket ederek destek vereceğini anlatan Karakoyunlu, diğer televizyon yöneticileriyle de görüşerek, kampanyaya destek vermelerini rica edeceğini söyledi. 
     Bakan Karakoyunlu, şöyle devam etti 
     ''Türkiye nüfusunun yüzde 50'sinin 30 yaşın altında olduğunu düşünürseniz, bu kampanyanın ne kadar geniş bir kitleyi muhatap aldığını kolayca görebilirsiniz. Devlet Bakanlığı olarak, bu kampanyayı sonuna kadar destekleyeceğimizi ve Türk basınının da bu kampanyaya destek vereceğine olan inancımı ifade ediyorum.'' 
     
     Servisimin adının anlamı 
     Toplantıya katılan Japon Tobacco International'ın JTI Başkan Yardımcısı ve Türkiye Genel Müdürü Servisimin Cömert'in adının anlamını da açıklayan Bakan Karakoyunlu, Servisimin ''Mehtap'' demek olduğunu, ancak gençlerin bunu bilmediğini belirtti ve ''Failatün failün'den uzaklaşmayı fevkalade önemli bir çağdaşlık sayıyorlar...'' dedi. 
     Devlet Bakanı Karakoyunlu, daha sonra Gümüşsuyu'ndaki Kardeşler Gıda işyerine giderek, ''Biz 18 yaşından küçüklere sigara satmıyoruz'' yazılı afişi astı ve etiket yapıştırdı. 
     İşyeri sahibi Zeki Çoban'a ise rozet takan Karakoyunlu, bakanlığın kampanyaya ilişkin mektubunu da verdi. 
     Çoban da, bundan sonra küçüklere sigara satmayacaklarını belirterek, ''Büyükler, çocuklarını göndererek sigara aldırıyorlar, onları ikaz ediyoruz'' diye konuştu. 
     Karakoyunlu, bir soru üzerine, aynı kampanyanın alkol için de yapılması gerektiğini ifade ederek, 18 yaşın altındakilere bira dahil alkollü içkilerin satılmasının önlenmesi gerektiğini söyledi. 
     






</TEXT>
</DOC>
