<DOC>
<DOCNO> 83911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/14/son/sondun31.html </URL>
<DATE> 2002/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya'nın liderliğinde yeni bir uluslararası askeri örgüt kuruldu 
</HEADLINE>
<TEXT>

     SSCB'nin dağılmasının ardından kurulan Bağımsız Devletler Topluluğu üyesi ülkelerin altısının oluşturduğu Kolektif Güvenlik Sistemi, yeni bir uluslararası örgüte dönüştürüldü. 
     Moskova'da Kremlin Sarayı'nda bugün toplanan Rusya, Belarus, Ermenistan, Kazakistan, Kırgızistan ve Tacikistan Devlet Başkanları, yeni uluslararası örgütün kuruluşunu onayladılar. 
     Örgütün kuruluşunu, Rusya Devlet Başkanı Vladimir Putin, toplantının ardından düzenlenen basın toplantısında ilan etti. 
     Yeni askeri örgütün yapısı ve tüzüğü, oluşturulacak bir çalışma grubu tarafından 1 Kasım'a kadar belirlenecek. 
     Dün toplanan, sisteme üye ülkelerin Dışişleri Bakanları ve Savunma Bakanlarının, bugünkü devlet başkanları toplantısına zemin hazırlayan kararlarını yorumlayan Kommersant gazetesi, gelişmeleri, ''Varşova Paktı'nın bir benzerinin daha kurulmaya çalışılmasına'' benzetti. 
     Gazete, ''yeni askeri oluşum, Moskova'nın görüşüne göre terörizme, NATO'nun genişlemesine ve ABD'nin, SSCB sonrasında ortaya çıkan devletler üzerindeki nüfuzunun güçlenmesine bir yanıt'' görüşünü savundu. 
     Yeni askeri yapının kurulması, Rusya ve NATO arasındaki işbirliğinin düzeyinin nitelik olarak yükseltilmesi yolunda Reykjavik'te karar alınması hazırlıklarının yapıldığı güne denk geldi. 
     Bu kararların alınması halinde Rusya belirli konularda NATO'nun karar alma mekanizmasına ve bunların uygulanmasına katılabilecek. 
     Ancak bu işbirliği düzeyi Rusya'nın daha önceden istediği boyutlarda olamayacak. 
     Rusya'nın son açıklamalarına göre, Rusya ve NATO yeni bir işbirliği konseyi kuracaklar, bu konseyde ''terörizm ve doğal afetlerle mücadele'' ile diğer bazı daha az önemdeki konuları ele alacaklar, birlikte karara varacak ve uygulayacaklar. 
     Rusya ise uluslararası sistemin güvenliğini derinden etkileyen konularda, örneğin geçmişte Yugoslavya'ya karşı bombardıman düzenlenmesine benzer çok önemli uluslararası gelişmelerde İttifak'ın kendisi ile önceden biraraya gelmesini, bu tür kararların birlikte alınmasını, Rusya'nın gerektiğinde bu tür kararları veto edebilmesi yetkisini istiyordu. 
     Öte yandan, bugünkü Kolektif Güvenlik Sistemi toplantısında, üye ülkelerin oluşturdukları Acil Müdahale Gücü'nün 15 Haziran'da Kırgızistan'da ve Kazakistan'da tatbikat düzenlemeleri kararlaştırıldı. 
     





</TEXT>
</DOC>
