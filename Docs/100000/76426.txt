<DOC>
<DOCNO> 76426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/son/soneko30.html </URL>
<DATE> 2002/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyondan sonra sebze fiyatlarında da düşüş var 
</HEADLINE>
<TEXT>

     Enflasyon rakamlarının düşük gerçekleşmesi, sebze ve meyve fiyatlarına da yansıdı. Biber ve domates fiyatları, Antalya Toptancı Hali'nde 300 bin lira birden ucuzladı. 
     Antalya Büyükşehir Belediyesi Toptancı Hali Müdürü Hasan Şimşek seralarda ikinci ürünün piyasaya çıkması ve ihracatta yaşanan olumsuzluk nedeniyle başta domates ve sivri biber olmak üzere sebze fiyatlarında düşüş döneminin başladığını söyledi. 
     Haftaya 1 milyon 600 bin liradan giriş yapan sivri biber 300 bin lira ucuzladı. Dolmalık biber 500 bin lira düşüşle 2 milyon liradan, muhacir cam biber 200 bin lira ucuzlayarak, 1 milyon 200 bin liradan işlem gördü. 
     Otel ve tatil köyleri için özel olarak üretilen kapya ve kaliforniya cinsi biber ile macar biberinin fiyatları 200 ile 500 bin lira arasında düşerek, 2.5 milyon liradan alıcı buldu. 
     Domates ihracatında yaşanan olumsuzluk, iç piyasadaki fiyatları da vatandaş açısından olumlu etkiledi. Domates 300 bin lira birden ucuzladı. Cam sera ürünü domates 1 milyon 100 bin, salkım domates 1.5 milyon liradan satıldı. 
     Bu arada taze fasulye, fiyatı 100 bin lira düşerek, 2 milyon 200 bin liradan alıcı buldu. Ispanak da 900 bin liradan 800 bin liraya düştü. 
     Hafta başı fiyatı en fazla artan sebzeler arasında yer alan karnabahar bugün 500 bin lira düşerek 2 milyon 500 bin liradan alıcı buldu. Beyaz lahana 1 milyon liradan 650 bin liraya geriledi. 
     
     KEREVİZ 2.5 MİLYON LİRAYA ÇIKTI 
     Dometes ve sivri biberde fiyatların düşmesinin aksine kerevizin fiyatında yüzde 100'ün üzerinde artış görüldü. Hafta başı 1 milyon 200 bin liradan satılan kereviz, bugün 2.5 milyon liradan işlem gördü. 
     Şeker havuç 100 bin lira artışla 700 bin liradan, bal kabak 400 bin lira yükselişle 1 milyon 700 bin liradan, marul fiyatları da 50'şer bin lira artışla 500-750 bin lira arasında satıldı. 
     Patlıcan, fiyatı 100 bin lira yükselerek 1 milyon 200 bin liradan, pırasa 100 bin lira artışla 800 bin liradan satıldı. 
     Kuru sarımsak, geçen haftaki değerini koruyarak 7.5 milyon liradan, taze sarmısak ise 100 bin lira yükselerek 900 bin liradan alıcı buldu. 
     






</TEXT>
</DOC>
