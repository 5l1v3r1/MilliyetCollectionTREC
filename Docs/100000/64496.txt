<DOC>
<DOCNO> 64496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/28/ekonomi/eko08.html </URL>
<DATE> 2002/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Real 2004’te en büyük yabancı market olacak 
</HEADLINE>
<TEXT>

Hipermarket zinciri Real, yatırıma devam kararı aldı. Hedef, en büyük yabancı market olmak 
     RIFAT DEMİR 

     Metro AG’ye bağlı Real Hipermarketler’de yüzde 10’lara varan indirim uygulaması başladı. Sektördeki pazar payını artırmayı hedefleyen Real, sadece kendi hipermarketlerinde satılmak üzere firmalara "TİP" markalı ürünler yaptırdı. Real, TİP ürünlerinde sekiz hafta boyunca kampanya düzenleyecek. Bu ürünlere her iki haftada bir 12 yeni ürün eklenecek. 
     Türkiye’de toplam altı hipermarket ve bin 279 çalışanıyla hizmet veren Real, pazarda büyümeyi hedefliyor. 2002 yılında biri İstanbul, biri Konya olmak üzere iki alışveriş merkezi açacaklarını belirten Real Hipermarketler Zinciri Kurumsal Geliştirme Departman Müdürü Müjdat Özgöz, yaşanılan krize rağmen Real’in bağlı olduğu Metro AG Holding’in Türkiye’de yatırım kararı aldığını belirtti. 
     Özgöz şöyle konuştu "Türkiye yılda 2.5 milyar marklık ticaret hacmi ile çok büyük bir pazar. Yabancıların bu pazarda büyümek istemesi son derece doğaldır. Real olarak 2004 yılına kadar Türkiye’de en büyük yabancı sermayeli marketler zincirini kuracağız." 
     Dünyada marketçilik sektöründe dördüncü sırada olduklarını belirten Özgöz, Real markasını Türkiye’de ticaret hacmi en büyük 10 firma arasına getirdiklerini ve hedeflerinin daha da büyümek olduğunu kaydetti. 
     



 EKONOMİ 















</TEXT>
</DOC>
