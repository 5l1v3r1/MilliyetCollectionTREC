<DOC>
<DOCNO> 65720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/03/son/sonspo10.html </URL>
<DATE> 2002/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Koltuk söken Trabzonlular bir daha maça giremeyecek 
</HEADLINE>
<TEXT>

     Trabzonspor-Beşiktaş maçının 85. 
     dakikasında tribündeki koltukları söken ve kimlikleri polis ve televizyon kameralarıyla belirlenen kişiler, artık Trabzon'da yapılacak spor müsabakalarına alınmayacak. Valilik tarafından yapılan açıklamaya göre, Trabzon'da 20 Ocak tarihinde yapılan Trabzonspor-Beşiktaş maçının 85. dakikasında başlayan olaylarla kamu malına zarar veren ve Trabzonspor'un ceza almasına neden olan kişiler, 5442 sayılı İller İdaresi Yasası'na göre valilik makamının olurunca, artık Trabzon'da yapılacak spor müsabakalarına sokulmayacak. Tribündeki koltukları söken ve Trabzonspor'un sahasının 2 maç kapanmasına neden olan kişilerden 42'si, bir süre önce polis ve televizyon kameralarının belirlediği görüntülerin incelenmesi üzerine kimlikleri belirlenerek gözaltına alındıktan sonra mahkemeye sevk edilmiş, sanıklar, çıkarıldıkları mahkemede, tutuksuz yargılanmak üzere serbest bırakılmıştı. Olaylara karışan ve kimlikleri henüz belirlenemeyen 11 kişinin arama çalışmaları ise halen sürüyor. 
     






</TEXT>
</DOC>
