<DOC>
<DOCNO> 99190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/31/son/sontur04.html </URL>
<DATE> 2002/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Sürücüler Ağustos'a dikkat... 
</HEADLINE>
<TEXT>

     Son iki yılda en fazla ölümlü trafik kazasının Ağustos ayında meydana geldiği, bu ayda aşırı sıcaklar, gurbetçi ve tatilci yoğunluğunun ölümlü kaza sayısını artırdığı bildirildi. 
     Selçuk Üniversitesi Trafik Kazalarını Araştırma, Önleme ve Uygulama Merkezi Müdürü Prof. Dr. Ömer Halis Tombaklar'dan alınan bilgiye göre, 2000 ve 2001 yıllarının ölümlü trafik kazası istatistiklerinde rekortmen ay Ağustos oldu. 
     Geçen yıl ülke genelinde 33 bin 227 trafik kazasının meydana geldiği Ağustos ayında 355 kişi yaşamını yitirirken, 10 bin 410 kişi yaralandı. Ağustos ayı, ölümlü trafik kazalarında 2000 yılında da diğer aylara göre ilk sırada yer aldı. Ağustos 2000'de 39 bin 79 kazada, 481 kişi yaşamını yitirirken, 13 bin 373 kişi yaralandı. 
     Ölümlü trafik kazalarında Ağustos ayını, 1999'un en fazla ölümlü trafik kazasının olduğu Temmuz ayı izledi. 
     İstatistiklere göre, en az ölümlü trafik kazaları son iki yılda Şubat ayında oldu. 2001 yılında 409 bin 662 trafik kazasında 2 bin 949 kişi öldü, 93 bin 967 kişi yaralandı. 
     
     TRAFİKTE ''ÖLÜM AYI'' 

     Prof. Dr. Tombaklar, trafikte ''ölüm ayı'' olarak tanımladığı Ağustos ayında sürücüleri trafik kuralları ve işaretlerine daha duyarlı olmaya davet ederek, sürücülerin direksiyon başına geçtikleri anda, ''yaşamlarının en önemli işini yaptıklarını'' ve ''ölmemeliyim, öldürmemeliyim'' düşüncesiyle hareket etmelerini önerdi. 
     Tombaklar, özellikle gurbetçi ve tatilci yoğunluğu nedeniyle Ağustos ayında karayollarının oldukça hareket kazandığını ifade ederek, şunları söyledi 
     ''Aşırı sıcaklar, gurbetçi ve tatilcilerin yoğunluğu, Ağustos ayında ölümlü kaza sayısını artırıyor. Sürücüler, saat 11.00 ile 15.00 arasında mümkünse trafiğe çıkmamalı. Haftasonları ise daha da artan yoğunluk nedeniyle çok daha dikkatli olmalıdırlar. Ağustos ayında kazalara, eriyen asfalt yolların da zemin hazırladığı düşünülünerek, süratten kaçınılması, direksiyon hakimiyetinin artırılması hayati önem taşımaktadır.'' 
     





</TEXT>
</DOC>
