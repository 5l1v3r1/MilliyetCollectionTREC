<DOC>
<DOCNO> 87081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/guncel/gun08.html </URL>
<DATE> 2002/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kullanılan isimler yasaklanabilir mi 
</HEADLINE>
<TEXT>

ÇAPRAZ ATEŞ 
     ELİF KORAP 

     Ardahan’da Tufan ve Zeynep Akçan, çocuklarına Berivan adını verince mahkemelik oldular. Tufan Akçan, Kanal D’de Sibel Can’ın başrolünü oynadığı "Berivan" adlı diziden etkilendiğini söyledi. Akçan hakkında DGM’de ve Asliye Ceza’da dava açıldı. Kayıt yapan nüfus memuru hakkında da yasal işlem yapıldı. Yıllardır kullanılan isimlere yasak getirilmesi tartışmaya yol açtı. 
     
     Prof. Dr. Olcay Önartoy Dilbilimci 
Yasaklamak yanlış      Türkçe adlar koymak iyidir, ancak kullanılan adları yasaklamanın da bir anlamı olmadığını düşünüyorum. Hülya Avşar’ın kardeşinin adı Helin. Türkçe değil. Bu adlar kullanılıyorsa, yasaklamanın anlamı yok. Artık bu isimler dilimize yerleşti. Böyle düşünürsek, Mehmet, Ahmet, Hüseyin, İsmail, Osman, Makbule gibi adlar da Arapça. Bunlar kullanılıyorsa, diğerleri niye yasaklanıyor 
     
     Oya Baydar Sosyolog 
Bizi küçük düşürüyor      Sözkonusu adları, çok yakın tanıdıklarımız da taşıyor. Konu doğrudan Kürtçe meselesiyle ilgili. Yoksa dilimize farklı dillerden geçmiş pek çok ad var. Çağımıza uymayan, bizi ırkçı olarak küçük düşüren bir uygulama. 1980’lerde Bulgaristan’da azınlık olan Türkler’in adlarının değiştirilmesi konusunda hop oturup hop kalkıldı. Çirkin bir davranış. Türk adı taşıdığım için utanmaya başladım. 
     
     Ergin Cinmen Avukat 
Yargı memurlaştı      Türkçe ad konusunda hüküm var. Kültürlerin bu kadar birbirine girdiği bir ortamda bir yargıcın isimleri araştırması kadar anormal bir şey olamaz. Beylerbeyi’nde, yanımda Berivan Kepapçısı var. TV’de aynı adlı bir dizi gösteriliyor. Bu biraz da uygulayıcıların hatası. "Ne olur ne olmaz, dava açmadım diye başıma bir şey gelirse" diye düşünen savcının tavrının sonucu. Bu, yargının memurlaştırıldığının en tipik örneklerinden biri. 
     
     Nusret Demiral DGM eski Savcısı 
Yasaklara uyulmalı      Yasak isimler vardır. Bunların içinde Berivan bu konuda dava açılabilir. "Devletin, ülkenin, milletin bölünmez bütünlüğü içinde ters bir eylem yaratıyor mu" diye bir araştırmadır bu. Araştırmakta fayda vardır. Araştırma sonucu, adın yasak olduğu görülürse dava açılır ve ceza verilir. "Suç mudur, değil midir", şu an buna bakılıyor. Yasaksa neden yasak isimdir, bunlar anlaşılacak. Kökeninde devletin bütünlüğüne karşı eylem sergilemiş bir ortam içinde mi, değil mi, bakılması normal. Her şeyde böyle bir inceleme yapılır. Sonuca göre ilgili Cumhuriyet Savcılığı konuya bakacaktır. Yasak varsa insanlar buna uymak zorunda. Uymuyorsa gerekli ceza verilir. 
     
     Vedat Çınaroğlu MHP Samsun Milletvekili 
Adın arkasına bakalım      Bu tür durumlarda amaç önemlidir. Bu isim ne amaçla veriliyor Bu işin arkasında bir takım başka düşünceler, planlar varsa, tedbir alınmasında mahsur yoktur. Türkiye önemli bir süreçten geçiyor. Bu konuda bir takım tedbirler alınması gerekir. Sadece isim olayını düşününce, önemsiz diyebilirsiniz, ama olayın öbür yanını da incelemek gerekir. Bu Türkiye’nin önemli bir meselesidir. Ulusal Program’da da, bireyin kültürel hakları adı altında bu ve benzeri konular gündeme gelmiştir. Bunlar orta vadede çözülecek konulardır. Mahkemelerin verdiği kararlara saygı duyarız. Mahkemeler de bir görüş birliği içinde değil. Kimi suç unsuru bulmuyor, kimi buluyor. 
     



 GÜNCEL 
















</TEXT>
</DOC>
