<DOC>
<DOCNO> 51636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/10/son/sontur15.html </URL>
<DATE> 2001/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulaştırma Bakanı'ndan Demirel'e taş.. 
</HEADLINE>
<TEXT>

     Ulaştırma Bakanı Oktay Vural, ''İçi boşaltılan bankaların mimarları, kamu bankalarının içinin boşaltılmasına sebep olanlar, bir mucize tüccarlığıyla, iki ayda bitiririm , azınlık hükümetine talibim diyerek milletin karşısına çıkma cesaretini nereden buluyor hayret ediyorum'' dedi. 
     Türkiye Kamu Çalışanları Kalkınma ve Dayanışma Vakfı TÜRKAV 
     tarafından Denizcilik Müsteşarlığı Konferans Salonu'nda düzenlenen ''Uygulanan Ekonomik Program ve Kamu Çalışanlarına Etkileri'' adlı panelin açılışında konuşan Vural, ekonomide tespit yapmadan tedbir almanın mümkün olmadığını, tedbir alınsa bile başarı kazanılamayacağını söyledi. Bir filmi anlayabilmek için önce filmin aktörlerinin iyi tanınması gerektiğini kaydeden Vural, Türkiye'yi yönetme mükellefiyetinde olanların bir sonraki iktidara sorunları azaltarak değil öteleyip çoğaltarak ilettiklerini belirtti. Kamudaki mali disiplinin kaybolduğuna, kayıtdışı bütçenin ortaya çıktığına ve bu noktada halktan alınan verginin hizmete değil başka alanlara aktarıldığına işaret eden Vural, bunun faturasının da sabit gelirli kesimlere çıkarıldığını söyledi. Bankacılık sektöründeki sorunların yaşanan sıkıntının başını çektiğine dikkati çeken Vural, geçmiş dönemlerde yapılan pekçok uygulamanın bugünkü olumsuz tablonun temel taşları olduğunu kaydetti. Vural, şöyle konuştu ''Böyle bir ortam içerisinde 1995 yılında Gümrük Birliği'ne girerken herşeyin güzel olacağı, herşeyin düzgün işleyeceği bir Gümrük Birliği kavramıyla, bu Gümrük Birliği'nin bugün yaptığımız değerlendirmeler içerisinde yaklaşık 55 milyar dolar bir maliyeti olduğu, dirençsiz bir ekonomik yapı bıraktığı konusunda çok yaygın tartışmalar vardır. Bu tartışmaların mimarları, sosyal güvenlik sisteminde yaptıkları değişikliklerin mimarları, içi boşaltılan bankaların mimarları, kamu bankalarının içinin boşaltılmasına sebep olanlar, bütün bunların hepsi, bir mucize tüccarlığıyla iki ayda bitiririm , azınlık hükümetine talibim diyerek milletin karşısına çıkma cesaretini nereden buluyorlar hayret ediyorum. Bu milletin azalan lokmasından dolayı akşam yattıklarında vicdanları rahat uyuyorlarsa bir diyeceğim yok. Ama, bugün gerçekleştiremediklerinden dolayı sıkıntılı olduğumuzu söylemek istiyorum. Çözemediğimiz şeylerden dolayı sıkıntılı olduğumuzu söylemek istiyorum. Bununla yanıyoruz, bununla tutuşuyoruz. Bütün aldığımız tedbirler, geçmişteki bu sebepleri ortadan kaldırmak içindir.'' Kamu görevlilerinin sıkıntılarını yakından izlediklerini ve gerekli tedbirleri aldıklarını ifade eden Vural, ''Türkiye'de özellikle bugüne kadar siyasi iktidarların kamu görevlilerini benim memurum gören zihniyetlerden, millete hizmet etmesi gereken kadrolar devrine gelmemiz gerekiyor'' diye konuştu. 
     






</TEXT>
</DOC>
