<DOC>
<DOCNO> 90418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/18/ekonomi/eko06a.html </URL>
<DATE> 2002/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye’nin dolar milyonerleri çoğaldı 
</HEADLINE>
<TEXT>

Merrill Lynch’in araştırmasına göre Türkiye’deki dolar milyonerlerinin sayısı 30 bin kişiye ulaştı 
     EKONOMİ SERVİSİ 

     Amerikan finans kuruluşu Merrill Lynch, ekonomik istikrarsızlığa rağmen Türkiye’deki dolar milyonerlerinin sayısının arttığını bildirdi. 
     Merrill Lynch ve Cap Gemini Ernst Young adlı kuruluşlarca hazırlanan "2002 Dünya Servet Raporuna’’ göre, Türkiye’de 30 bin dolar milyoneri bulunuyor. Raporda, Türkiye’de 2001 yılında dolar milyonerlerinin sayısında bir önceki yıla göre hızlı bir artış olduğu bildirildi. 
     Raporda, Türkiye’nin de dahil olduğu Avrupa kıtasının batı, orta ve doğu kısımlarındaki dolar milyoneri sayısının ise bir önceki yılla aynı oranda kaldığı ve 2001 yılı için toplam 2.54 milyon kişi olarak gerçekleştiği kaydedildi. Avrupa’da dolar milyonerlerinin sayısının artmaması, birçok Avrupa borsasının yıl boyunca önemli ölçüde değer yitirmesine bağlanıyor. 
     
     Dünyada 7.1 milyoner var 
     Geçen yıl dünya genelindeki dolar milyonerleri arasına 200 bin kişi daha katıldı. Halen dünyada 7.1 milyon dolar milyoneri var. Bu kişilerin servetleri bir yıl önceye oranla, yüzde 3 artarak 26.2 trilyon dolara yükseldi. 
     11 Eylül saldırısının tüm dünya borsaları üzerinde olumsuz etkileri olduğu da vurgulanan raporda, "dolar milyonerlerinin servetlerini korumak amacıyla akıllı önlemler aldıkları ve finans alanında profesyonel kişilerden görüş aldıkları da kaydedildi. 
     



 EKONOMİ 



















</TEXT>
</DOC>
