<DOC>
<DOCNO> 60066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/31/son/sontur26.html </URL>
<DATE> 2002/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer imzaladı, Erdoğan'ın Başbakanlık yolu açıldı 
</HEADLINE>
<TEXT>

     Cumhurbaşkanı Sezer, 2002'nin son saatlerinde bir son dakika atağına geçti ve Tayyip Erdoğan'ı sevindirirken Mali Milad yasasına veto etti. 
     Böylece Ak Parti Genel Başkanı Tayyip Erdoğan'a milletvekili seçilme ve Başbakan olma yolu da açılmış oldu. 
     Erdoğan, Siirt seçimlerinde milletvekili olabilecek. İsterse bir başka ara seçimde TBMM'ye girebilecek. 
     Cumhurbaşkanlığı Basın Merkezi'nin konuya ilişkin açıklaması şöyle 
     ''Cumhurbaşkanı Ahmet Necdet Sezer, Türkiye Büyük Millet Meclisi'nce 13 Aralık 2002 gününde kabul edilen 4774 sayılı '2709 Sayılı Türkiye Cumhuriyeti Anayasasının Bazı Maddelerinin Değiştirilmesi Hakkında Kanun'u, yeniden görüşülmek üzere 19 Aralık 2002 gününde Türkiye Büyük Millet Meclisi'ne geri göndermişlerdir. 
     Türkiye Büyük Millet Meclisi'nce yeniden görüşülerek 27 Aralık 2002 gününde aynen kabul edilmiş olan söz konusu 4777 sayılı '2709 Sayılı Türkiye Cumhuriyeti Anayasasının Bazı Maddelerinin Değiştirilmesi Hakkında Kanun', yayımlanmak üzere Başbakanlığa gönderilmiştir.'' Cumhurbaşkanı Ahmet Necdet Sezer'in onayladığı anayasa değişikliğine ilişkin yasa, milletvekili seçilme yeterliliğine getirilen kısıtlamayı hafifletiyor. 
     ''Milletvekili Seçilme Yeterliliği''ni düzenleyen 76. maddenin ikinci fıkrasında sayılan kısıtlılık hallerinden, ''ideolojik ve anarşik eylemlere...'' ibaresi çıkarılarak, yerine ''terör eylemlerine'' ibaresi getirildi. 
     Değişiklik sonucunda, bir ilin veya seçim çevresinin TBMM'de üyesi kalmaması halinde ara seçime gidilebilecek. Anayasa'nın 78. maddesinin dördüncü fıkrasında yapılan değişiklik, bir ilin ya da seçim çevresinin TBMM'de temsilcisinin kalmaması halinde 90 gün sonraki ilk pazar günü ara seçim yapılmasını öngörüyor. ''Milletvekili genel veya ara seçiminden önceki veya sonraki bir yıl içinde yapılması gereken mahalli idareler seçimleri, genel veya ara seçimle birlikte yapılır'' şeklindeki Anayasa'nın 127. maddesi hükmü, bu tür ara seçimlerde uygulanmayacak. 
     Bu durumda, bir il ya da seçim çevresinin TBMM'de üyesi kalmaması halinde ara seçimler, her koşulda yerel seçimlerden bağımsız olarak yapılacak. 
     Ayrıca, Anayasa'nın 67. maddesindeki, ''Seçim kanunlarında yapılan değişiklikler, yürürlüğe girdiği tarihten itibaren bir yıl içinde yapılacak seçimlerde uygulanmaz'' hükmü, 22. Dönem'de yapılacak ilk ara seçimde geçerli olmayacak. 
     
</TEXT>
</DOC>
