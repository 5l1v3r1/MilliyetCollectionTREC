<DOC>
<DOCNO> 91954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/son/sondun10.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Time "Amerika Bin Ladin'e saldırı hazırlığında" 
</HEADLINE>
<TEXT>

     Amerikan ordusunun, El Kaide örgütünün lideri Usame Bin Ladin'i bulmak için yeniden harekete geçmeye hazırlandığı iddia edildi. 
     Time dergisi, askeri bir kaynağa dayanarak verdiği haberde, Afganistan'da Bin Ladin'i ölü ya da diri ele geçiremediği için ''bozulan'' silahlı kuvvetlerin, 11 Eylül saldırılarının beyni olmakla suçladığı Bin Ladin'i bulmak için yeni bir saldırı hazırlığına giriştiğini yazdı. 
     Dergiye göre, Amerikan genelkurmayı, yaz sonuna kadar Bin Ladin'i nasıl ortaya çıkarabileceğinin hesaplarını yapıyor. 
     Dergi, Beyaz Saray yönetiminin Bin Ladin'in Afganistan'daki savaştan sağ çıktığına inandığını, Başkan George Bush'un da, El Kaide liderinin 11 Eylül saldırılarının birinci yıldönümüne kadar ortadan kaldırılmasını istediğini kaydetti. 
     Dergiye demeç veren askeri yetkili, ''Bin Ladin, Afganistan'da halen Taliban ve El Kaide yandaşlarının denetimindeki bölgelerde bulunuyor olabilir'' dedi. 
     





</TEXT>
</DOC>
