<DOC>
<DOCNO> 68285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/18/son/soneko13.html </URL>
<DATE> 2002/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası'ndan kredi şartı "İşletme Hakkı Devirleri" 
</HEADLINE>
<TEXT>

     Dünya Bankası, 1.3 milyar dolarlık programlanmış kamu ve mali sektör uyum kredisinin PFSAL2 serbest bırakılabilmesi için, İşletme Hakkı Devirleri TOR konusunun Nisan ayına kadar halledilmesini istiyor. 
     Banka yetkilileri, gerek Kamuda Etkin Yönetimin Geliştirilmesi ve Şeffaflığın Arttırılması düzenlemesi gerekse Kamu Finansmanı ve Borç Yönetimi yasa tasarısı konusunda bir sorun olmadığını belirtirken, tek engelin, enerji piyasasının düzenlenmesiyle ilgili olduğunu vurguladılar. 
     İşletme Hakkı Devri konusunun, IMF'ye gönderilen Niyet Mektubu'unda da taahhüt edildiğini belirten yetkililer, bu çerçevede konunun mutlaka kanuni ya da idari bir düzenlemeyle halledilebileceğine işaret ettiler. 
     
     Japon kredisi için de önemli... 
     Bu arada Dünya Bankası'nın, 1.3 milyar dolarlık kredinin görüşüleceği İcra Direktörleri toplantısını, gerekli düzenlemelerin yapılması halinde Nisan ayında, yapılamaması halinde ise takip eden aylarda gerçekleştirebileceği belirtiliyor. 
     Toplantı için gerekli düzenlemenin, toplantı tarihinden enaz üç hafta önce tamamlanması gerekiyor. 
     Ayrıca Japonya Uluslararası İşbirliği Bankası'nın da JBIC , Dünya Bankası'na paralel, Türkiye'ye co-finansman çerçevesinde kredi vermek için, Banka'nın PFSAL2 kredisini serbest bırakmasını beklediği ifade ediliyor. 
     JBIC'nin, PFSAL2'nin onaylanmasının ardından yapacağı incelemelerin ardından, Dünya Bankası'nın verdiği oranda olmasa bile ona yakın bir kredi miktarını Türkiye'ye vereceği kaydediliyor. 
     






</TEXT>
</DOC>
