<DOC>
<DOCNO> 72997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/16/son/sontur13.html </URL>
<DATE> 2002/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Okuyan "Paşaların sözleri sonradan suç itirafı demektir" 
</HEADLINE>
<TEXT>

     Çalışma ve Sosyal Güvenlik Bakanı Yaşar Okuyan, ''Bazı emekli paşaların mahkeme ve Yargıtay safhasında susup, Eken cezaevine girdikten sonra konuşmalarını hayretle, ibretle müşahede ediyorum'' dedi. 
     İncelemeler ve bazı açılışlara katılmak üzere Tokat'a gelen Bakan Okuyan, Vali Mehmet Gündoğdu'yu makamında ziyaret ederek kentin sorunları hakkında bilgi aldı. 
     Okuyan, bir gazetecinin ''Susurluk sanığı Korkut Eken cezaevine girdikten sonra bazı emekli generallerin yaptığı açıklamaları nasıl değerlendiriyorsunuz '' şeklindeki sorusunu şöyle yanıtladı 
     ''Türkiye Cumhuriyeti Devleti, hukuk devletidir. Hukuk devleti, kaideler, kurallar içinde olur, yok hukuk devleti değilsek, bu ayrı... 
     O zaman konuşacak hiçbir şey yok. Eğer hukuk devletiysek, o zaman bu çerçeve içerisinde ele almak lazım. Yargılanmış, mahkum olmuş, daha sonra Yargıtay tarafından cezası kesinleşmiş ve cezaevine konmuş, bu kimselerle ilgili olarak bazı emekli paşaların mahkeme ve Yargıtay safhasında susup, cezaevine girdikten sonra konuşmalarını hayretle, ibretle müşahede ediyorum. 
     Konuşacakları bir şey varsa niye mahkeme safhasında ve yargı süreci tamamlanana kadar konuşmamışlarsa, bilmiyorlar mıydı iddianameyi Acaba mahkumiyet gerekçelerini bilmiyorlar mıydı Hiç kimse bu ülkenin bütünlüğü için mücadele eden ve devlet içerisinde aldığı görevleri şereflice yerine getirmiş kimse için herhalde bir mahkeme kararı çıkartmaz. Bu iddianame sonuçta, hukuka erdiği için mahkeme kararıyla sonuç teşkil eden olaylar farklıdır. Eğer paşalar, bu olaylarda kendileri talimat vermişse, kendilerinin bilgileri dahilindeyse zannediyorum yargı gereğini yapar. Bu sonradan suç itirafı demektir.'' 
     Kürtçe yayın 
     Okuyan, bir gazetecinin, DYP Genel Başkanı Tansu Çiller'in, ''TRT İNT'den kürtçe yayın yapılabilir'' yolundaki açıklamasını hatırlatması üzerine de, ''Bir şey söylemeyeceğim. Sayın Çiller'in söylediklerine yorum getirmek gibi bir görevimiz olduğunu düşünmüyorum'' dedi. 
     Tokat'ta SSK Hastanesi'ni ziyaret eden Bakan Okuyan, başhekim Operatör Dr. Ahmet Gümüştekin'den bilgi aldıktan sonra, ANAP İl Başkanlığı'na giderek partililerle görüştü. 
     






</TEXT>
</DOC>
