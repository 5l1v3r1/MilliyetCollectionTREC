<DOC>
<DOCNO> 53440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/21/son/sontur05.html </URL>
<DATE> 2001/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara yağışa rağmen susuz... 
</HEADLINE>
<TEXT>

     Ankara Büyükşehir Belediye Başkanı Melih Gökçek, Başkent'te son günlerde kaydedilen yağışın günlük su ihtiyacının yarısını karşıladığını belirterek, ''Barajlardaki 17 milyon metreküplük su rezervi, 30 milyon metreküpe çıkana kadar su kesintileri devam edecek'' dedi. 
     Gökçek, Ankara'ya düşen yağmur miktarının, barajlardaki su seviyesini yükseltmeye yetmediğini, daha fazla yağmura ihtiyaç olduğunu belirtti. 
     ''Başkent'e düşen yağmur, günlük su ihtiyacının yarısını ancak karşılıyor. Barajlardaki 17 milyon metreküplük su rezervi, 30 milyon metreküpe çıkana kadar su kesintileri devam edecek'' diyen Gökçek, gün aşırı su verilmesi uygulaması dışında bazı bölgelerde zaman zaman meydana gelen program dışı kesintilerin ise pompa istasyonlarında arıza ya da elektrik kesintisinden kaynaklandığını belirtti. 
     Bazı bölgelerde su kesintisi yapılırken, bazı bölgelerde ise suyun devamlı aktığı yönünde vatandaşlardan şikayetler geldiğini anımsatan Gökçek, şöyle devam etti 
     ''Ana su hatlarının geçtiği bölgelerde su kesintisi yapmamız mümkün değil. Çünkü bu borulara sürekli su vermek zorundayız. Aksi halde borularda donmadan kaynaklanan çatlamalar ve kırılmalar olabilir. O zaman boruları onarmak daha pahalıya mal olabilir.'' ASKİ abonelerinden su sayaçlarını donma tehlikesine karşı korumalarını isteyen Gökçek, su sayacının donması halinde patlayan sayaçtan akan suyun diğer sayaçlarında donmasına neden olmaması için suyun vanadan kapatılarak kesilmesi gerektiğini söyledi. 
     






</TEXT>
</DOC>
