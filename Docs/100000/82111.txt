<DOC>
<DOCNO> 82111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/04/son/sontur03.html </URL>
<DATE> 2002/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya turist dolu... 
</HEADLINE>
<TEXT>

     Dört mevsim turizm yaşanan Antalya'daki oteller dolmaya başladı. Doluluk oranı turizmcileri sevindirdi ve beklentileri de artırdı. 
     Akdeniz Turistik Otelciler Birliği AKTOB Başkanı Ahmet Barut, Antalya'ya Rus turist girişinin mayıs ayıyla birlikte başladığını, Almanlar'ın da Pfiengsten Bayramı dolayısıyla geldiklerini belirtti. 
     Barut, ''Antalya'nın Belek, Side ve Kemer bölgesindeki lüks oteller doldu. İlgi çok fazla. Havaların da iyi gitmesi turist sayısını artırdı'' dedi. 
     
     EURO SIKINTI YARATTI 

     Barut, Avrupa Birliği'nin para birimi Euro'ya geçişin, birçok AB ülkesinde hayat pahalılığına neden olduğuna dikkati çekerek, şunları söyledi 
     ''Başta Almanya olmak üzere, diğer Avrupa ülkelerinde Euro nedeniyle büyük fiyat artışları meydana geldi. Bu yüzden başta Almanlar olmak üzere diğer ülke vatandaşları da tatile daha az çıkmaya başladılar. Avrupalı'nın alım gücü azaldı. Bundan en fazla İspanya, Yunanistan ve Tunus turizmi etkilendi. Özellikle Mayorka'ya giden turist sayısında yüzde 25'e varan azalma oldu. Türkiye, Avrupa'daki bu krizden en az etkilenen ülke oldu. Bu nedenle krize rağmen Türkiye'ye 2002 yılında gelecek olan turist sayısı geçen yıla göre artacaktır.'' Almanların tatil planı konusunda belirsizliklerinin sürdüğüne de işaret eden Barut, ''Antalya yöresinde mayıs ve haziran aylarında çok iyi bir turist artışı görülecek. Ancak, temmuz ve ağustos ayları belirsiz. Çünkü bu aylar en pahalı aylardır. Alım gücü azalan Avrupalı tatile çıkarken ekonomik durumuna bakıyor. Yine de özellikle Antalya yöresinde temmuz ve ağustos aylarında yüzde yüz doluluğa ulaşacağımıza inanıyorum'' diye konuştu. 
     Barut, Antalya'ya mayıs ayından itibaren gelen turist profilinin de çeşitlenmeye başladığını işaret ederek, Avrupa'nın her ülkesinden, Rusya'dan, Türk cumhuriyetlerinden, Ortadoğu'dan ve Uzakdoğu'dan turistlerin gelmeye başladığına dikkati çekti. 
     





</TEXT>
</DOC>
