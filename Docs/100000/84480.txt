<DOC>
<DOCNO> 84480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/spor/spo10.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kupa Tarihçesi 
</HEADLINE>
<TEXT>

1934 İtalya ya da kara gömlekli Kupa 
     FIFA, Dünya Kupası’nın bir kez Güney Amerika, iki kez Avrupa’da düzenlenecek şekilde rotasyona tabii tutulmasına karar vermişti. 1932 yılında yapılan 8 konferansın ardından yeni ev sahibi seçildi faşist Benito Mussolini’nin yönetimindeki İtalya. 
     Bu Mussolini için harika bir propaganda fırsatı olacaktı ve Dünya bunun endişesini yaşıyordu. Kupa’ya katılım için ilk kez ön eleme düzenlendi. Ev sahibi İtalya bile Yunanistan’la eleme maçı oynamak zorundaydı. 4-0 kazandılar, ama ya kaybetselerdi. Bundan sonraki kupalarda ev sahibi takımın otomatik katılımına karar verildi. Şampiyon unvanlı Uruguay 4 yıl önce Avrupalıların evine gelmemesini gerekçe göstererek kupayı boykot etti. Uruguay bugün, bir sonraki kupada unvanını koruma çabasına girişmeyen tek takımdır. 
     Kupa düzenlenmesine baştan bu yana karşı çıkan Britanya ülkeleri, bu kupaya da katılmadılar. 32 takımın ön eleme oynadığı kupada kazanan 16’sı İtalya’da sahaya çıktı. Sadece 4 takım Avrupa dışındandı. Brezilya, ABD, Arjantin tamamı yedeklerden oluşan bir takımla katıldılar ve Afrika’dan kupaya katılan ilk takım olan Mısır. 
     Grup maçları oynanmadı ve kupanın tamamı eleme sistemine göre yapıldı. Beraberlik halinde maçlar tekrarlandı ve penaltı atışı yapılmadı. İlk kupanın tersine, maçlar tek bir şehirde değil ülkenin dört bir yanında oynandı. İlk turun sonunda kazanan 8 takımın tamamı Avrupalıydı. Çek golcü Nejedly turnuvanın yıldızlarından biriydi. Yarı finalde Almanya maçında hattrick yaparak takımının 3-1 kazanmasını sağladı. Raimondo Orsi, Angelo Schiavio ve Guisseppe Meazza Sonra Beşiktaş’ta hocalık da yaptı ve Milano’daki müthiş stada adını verdi İtalya’yı sırtlayan oyunculardı. İspanya kalecisi Zamora’da turnuvanın en iyilerindendi. 
     Finalde İtalya uzatmalar sonrası Çekoslavakya’yı 2-1 geçti. Ama bu turnuvadan en çok akılda kalan, Mussolini propagandası, çok sert oynayan bir şampiyon ve hakem kayırmasıydı. 
     

</TEXT>
</DOC>
