<DOC>
<DOCNO> 59491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/28/son/sonspo03.html </URL>
<DATE> 2001/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Süper Lig'in gollerini ''yabancı''lar attı... 
</HEADLINE>
<TEXT>

     Birinci Süper Futbol Ligi'nde 2001-2002 sezonunun ilk yarısında filelere giden toplam 472 golden 138'ine yabancı futbolcular imza attı. 
     Türkiye'de futbol yaşantılarını sürdüren ''lejyonerler'', Birinci Süper Futbol Ligi'nin ilk 17 maçlık bölümündeki gollerin yüzde 29.23'ünü kaydettiler. 
     Bu arada yabancı oyuncuların attığı toplam 138 gol, 47 ayrı futbolcu arasında dağıldı. 
     
     Ankaragücü, Kocaeli ve İstanbulspor 

     Ligin ilk yarısında gollerinin yarısından fazlasına yabancı futbolcuları imza atan 3 takım bulunuyor. 
     Ankaragücü'nün toplam 40 golünden 24'ünü yüzde 60 , Kocaelispor'un 23 golünden 13'ünü yüzde 59.09 ve İstanbulspor'un 19 golünden 10'unu yüzde 52.66 yabancı oyuncuları kaydetti. 
     Yabancı oyuncuları hiç gol atamayan takımlar ise Samsunspor ve Antalyaspor oldu. 
     Her iki takımda forma giyen yabancı oyuncular, 17 maçlık ilk bölümde gol atma başarısını gösteremedi. 
     
     Kona, Tetteh ve Moshoeu 

     Diyarbakırsporlu Kona, Çaykur Rizesporlu Tetteh ve Bursasporlu Moshoeu, takımları adına ilk yarıda gollere imza atan tek yabancı oyuncular olarak dikkat çekti. 
     Kona 9, Tetteh 6, Moshoeu da 3 kez rakip fileleri havalandırdı. 
     
     En golcüsü Augustine 

     Ligde geride kalan 17 maçlık ilk yarıda, yabancı oyuncular içinde en fazla golü Ankaragücü'nden Augustine attı. 
     Ganalı futbolcu, sarı-lacivertli forma altında 14 gole ulaşırken, aynı zamanda ''Gol Krallığı'' yarışmasında da ilk sırada yer aldı. 
     Augustine'i 9 golle Diyarbakırsporlu Kona, 8 golle de takım arkadaşı Kennedy izledi. 
     






</TEXT>
</DOC>
