<DOC>
<DOCNO> 69099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/23/spor/spo05.html </URL>
<DATE> 2002/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İpler gerildi 
</HEADLINE>
<TEXT>

Kış Olimpiyatları’nda hakemlerin taraflı olduğunu belirten Rusya ve Güney Kore boykot tehdidinde bulundu. Rusya Devlet Başkanı Putin, "Yeni IOC yönetimi ilk sınavını veremedi" açıklamasını yaptı 
     ABD’NİN Salt Lake kentinde süren Kış Olimpiyat Oyunları, hakem ve doping skandalları ardından bu kez siyasi krizle sarsıldı. Oyunlarda hakemlerin taraflı olduğunu belirten Rusya ve Güney Kore, boykot tehdidinde bulundu. Soğuk savaş döneminden beri olimpiyatta yaşanan en ciddi kriz, buz pateni ve hokeyden sonra ünlü Rus krosçu Larissa Lazutina’nın yüksek hemoglobin seviyesi nedeniyle bayrak yarışından diskalifiye edilmesiyle patlak verdi. 
     RUSYA Olimpiyat Komitesi Başkanı Tyagachev, 24 saat içinde IOC’den tatmin edici cevap gelmezse boykot tehdidinde bulundu. Devlet Başkanı Vladimir Putin de hakemlerin taraflı tutumlarının kurbanı olduklarını belirterek, "Yeni IOC yönetimi ilk sınavını veremedi" dedi. IOC Başkanı Rogge, Putin’e mesajla garanti gönderdi. 1500 metre sürat patenininde Sung’un engelleme gerekçesiyle diskalifiye edilmesi üzerine, Güney Kore, kapanışa katılmama kararı aldı. 
     
Yeni kraliçe Hughes      Salt Lake 2002’de büyük ilgi toplayan artistik patinajda yeni kraliçe 16 yaşındaki ABD’li Sarah Hughes oldu. Kısa program sonunda zirvede yer alan vatandaşı Michelle Kwan ve Rus Irina Slutskaya’yı, dördüncü başladığı serbest programda geçmeyi başaran Hughes, "Ben eğlence için kaydım ve istediğim sona ulaştım" dedi. Geçen yılın Dünya üçüncüsü Hughes’un ardından, Slutskaya gümüş alırken, dört yıl önce ikinci olan Kwan, iki ciddi hata yapınca bronzda kaldı. 
     



 SPOR 






















</TEXT>
</DOC>
