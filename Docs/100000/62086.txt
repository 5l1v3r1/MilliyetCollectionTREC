<DOC>
<DOCNO> 62086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/13/son/sontur06.html </URL>
<DATE> 2002/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Ecevit yarın ABD'ye gidiyor... 
</HEADLINE>
<TEXT>

     Başbakan Bülent Ecevit, ABD Başkanı George W. Bush'un resmi davetlisi olarak yarın bu ülkeye gidecek. 
     Ecevit, 14-18 Ocak tarihleri arasında gerçekleştireceği ABD ziyaretinde, ABD Başkanı George W. Bush ve diğer yetkililerle temaslarda bulunurken, Rahşan Ecevit de Beyaz Saray'da Başkan Bush'un eşi Laura Bush ile çay içecek. 
     Başbakan Ecevit'i götürecek olan THY'den kiralanan özel uçak, yarın saat 11.00'de Ankara Esenboğa Havalimanı'ndan ABD'ye hareket edecek. 
     Başbakan Ecevit'in, 14 Ocak Pazartesi günü, Washington'daki Andrews Askeri Hava Üssü'ne yerel saatle 15.40'ta ulaşması bekleniyor. 
     Ritz Carlton Oteli'nde konaklayacak olan Ecevit, 15 Ocak Salı günü temaslarına Dünya Bankası Başkanı James Wolfensohn'u, devlet konukevi Blair House'ta kabul ederek başlayacak. Amerikan-Türk Konseyi ATC 
     üyelerini kabulünden sonra ATC, ABD Ticaret Odaları, Dış Ekonomik İlişkiler Konseyi'nin DEİK düzenlediği öğle yemeğine katılacak olan Başbakan Ecevit, ABD Dışişleri Kıdemli Bakan Yardımcısı, Büyükelçi Marc Grossman'ı kabul edecek. Ecevit, daha sonra IMF Başkanı Horst Köhler ile biraraya gelecek. 
     Ecevit, 16 Ocak Çarşamba günü temaslarına ABD Savunma Bakanı Donald Rumsfeld'i kabul ederek başlayacak. 
     Rahşan Ecevit de sabah saatlerinde First Lady Laura Bush ile çaylı bir toplantıda biraraya gelecek. 
     Başbakan Ecevit, ABD Dışişleri Bakanı Colin Powell'ın, Pakistan-Hindistan gerginliği çerçevesinde aniden çıktığı gezi dolayısıyla, ABD Dışişleri Bakan Vekili Richard Armitage'ı kabul edecek ve daha sonra Beyaz Saray'da ABD Başkanı George W. Bush ile biraraya gelecek. Ecevit, gezisinin en önemli bölümünü oluşturan Beyaz Saray'daki görüşmesinin ardından, ABD Hazine Bakanı Paul O'Neill'ı da Blair House'ta kabul edecek. 
     Ecevit, 17 Ocak Perşembe günü bir basın toplantısı düzenleyecek. 
     Aynı gün Musevi kuruluşları temsilcileri ve ABD kongresindeki Türk dostluk grubu üyelerini kabul edecek olan Başbakan'ın, Ulusal Basın Klübü'nde yabancı basının sorularını yanıtlaması ve daha sonra ABD Ticaret Bakanı Don Evans'ı Ritz Carlton'da kabul etmesi planlanıyor. 
     Başbakan Ecevit, 18 Ocak tarihinde ise New York'a geçecek. Dünya Ticaret Merkezi enkazına, 11 Eylül'deki terörist saldırıda ölenlerin anısına çelenk koyacak olan Ecevit, ABD programını tamamlayarak aynı gün Türkiye'ye hareket edecek. 
     Başbakan Ecevit ve beraberindekileri taşıyan özel uçağın, 19 Ocak Cumartesi günü öğleden önce Ankara Esenboğa Havalimanı'na inmesi öngörülüyor. 
     Ecevit'e ABD ziyaretinde, eşi Rahşan Ecevit, Devlet bakanları Kemal Derviş ve Tunca Toskay, Dışişleri Bakanı İsmail Cem, Enerji ve Tabii Kaynaklar Bakanı Zeki Çakan ile askeri kanattan Genelkurmay Başkanlığı Plan ve Prensipler Başkanı Korgeneral Reşat Turgut eşlik edecek. 
     Geziye ayrıca, bazı dışişleri bürokratlarının yanı sıra, Merkez Bankası Başkanı Süreyya Serdengeçti, Hazine Müsteşarı Faik Öztrak, Dış Ticaret Müsteşarı Kürşad Tüzmen, Enerji ve Tabii Kaynaklar Bakanlığı Müsteşarı Yurdakul Yigitgüden, Diyanet İşleri Başkanı Mehmet Nuri Yılmaz, TBMM'den DSP Adana Milletvekili Tayyibe Gülek, TBMM Başkanvekili ve İstanbul Milletvekili Murat Sökmenoğlu, ANAP İstanbul Milletvekili Emre Kocaoğlu, DYP Bursa Milletvekili Oğuz Tezmen, Ak Parti İstanbul Milletvekili Ali Coşkun, SP İstanbul Milletvekili Bahri Zengin ve Malatya bağımsız milletvekili Ahmet Özal ile sanayii ve ticaret odalarından temsilcilerin de aralarında bulunduğu 100'e yakın işadamı ve 40 civarında gazeteci de katılacak. 
     






</TEXT>
</DOC>
