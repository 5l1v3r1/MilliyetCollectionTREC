<DOC>
<DOCNO> 73177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/18/spor/aspo.html </URL>
<DATE> 2002/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener’in liderlik düşü, Malatya’ya takıldı 
</HEADLINE>
<TEXT>
ACI KAYIP 2-2 
Şükrü Saracoğlu cehenneminde şölene hazırlanan Sarı - Lacivertli takım, hayal kırıklığına uğradı. Ligde haftalardır düşe kalka yürüyen Fenerbahçe’nin sonunda lastiği patladı 
     Hesap tutmadı 
     KADIKÖY yine cehenneme dönüşmüştü. Tribünleri dolduran on binler, maç fazlasıyla da olsa, liderlik keyfini doyasıya çıkarmak istiyordu. Ama tribündeki hesap, sahadakilere uymadı. Oysa 11. dakikada Serhat’ın iğne deliğinden geçirdiği gol, şenliğin startı gibiydi, 35. dakikaya kadar... Bu kez Fazlı, beraberlik vuruşunu ağlara çaktı. İkinci yarıda Fener, rakibinin üzerine k bus gibi çöktü, Ogün’ün 49’daki kafasıyla bir kez daha güldü. 55’te Mirkoviç ile hakem Serdar Tatlı sahne aldı. Yugoslav topu ayağında gereksiz tuttu, Fazlı bastırdı. Tatlı’dan da vize aldı ve Şakiri’nin golü Kadıköy’ü sarstı, liderlik rüyada kaldı. 
     
     U dönüşü 
     FENERBAHÇE, Ogün’ün golüyle yeniden öne geçmenin kutlamalarını yaparken, ummadığı beraberlik golünü kalesinde gördü. Bu belki de üç puanın U dönüşüyle bir puana çevrilmesiydi. Mirkoviç sol kanatta rahat bir pozisyonda topu ayağından bir türlü açamadı. Fazlı bastırdı, herkes faul beklerken, Serdar Tatlı "devam" dedi. Fazlı sürdü, bomboş Şakiri’ye verdi, o da puan sayısını ağlara yolladı. 
     
     Hakem 
     SERDAR Tatlı, oyunculara taviz vermedi. Ancak bazı faullerde, konuk takımı korumak için hatalar yaptı. Kartlarında adil davranamadı, Malatyaspor’dan Mehmet topu elle kestiği için ikinci sarıyı hak etmesine rağmen görmedi. Malatya’nın ikinci golünde Fazlı’nın hareketini devam ettirmesi tartışmalıydı. İkinci yarıda Revivo’nun gollük pozisyonundaki ofsayt kararıyla yardımcı hakemine kurban oldu 
     
     NASIL OYNADILAR 
     RÜŞTÜ Yediği ilk golde hatası vardı. Onun dışında maç boyunca elinden geleni yapmayı çalıştı. İkinci golde hatasızdı. 
     FATİH Defansın sağ tarafında genelde etkili bir oyun çıkarttı. Zaman zaman yaptığı ileri çıkışlarla dikkati çekti. 
     ÜMİT Savunmanın en etkili ismiydi. İyi toplar çıkardı. Hatasız 90 dakika oynarken, arkadaşlarının açığını kapadı. 
     MİRKOVİC Defanstaki en dengesiz oyuncuydu. Sarı-Lacivertliler'in yediği ikinci golde oldukça büyük hata yaptı. 
     JOHNSON İlk yarıda tutuk bir oyun sergileyen Ganalı oyuncu, ikinci yarıda biraz toparlanarak olumlu puan aldı. 
     OGÜN Doksan dakika orta sahada çalışkanlığıyla dikkati çekerken, attığı golle de güzel oyununu süslemiş oldu. 
     ABDULLAH İkinci yarıda sol kulvarı iyi kullandı. Ancak bu oyuncunun gayretinden olumlu sonuçlara varılamadı. 
     RAPAJC İlk yarıda yerden kalkamayan Hırvat, ikinci 45 dakikada da bekleneni veremeyince kendini dışarda buldu. 
     SERHAT Attığı gol sonrası oyundan düştü. Sağ kulvarda bekleneni veremezken, arkadaşlarını da bir türlü besleyemedi. 
     ANDERSSON Maçın genelinde kötü bir oyun sergilerken, buluştuğu topları da iyi kullanamadı. Oyundan çıkarıldı. 
     OKTAY Sahada kaldığı 45 dakika boyunca hiçbir varlık gösteremezken, ikinci yarıda yerini Lazetic'e bıraktı. 
     YUSUF Antalyaspor maçındaki yüksek temposunun aksine vasat bir oyun ortala koydu. Beklenen verimi sağlayamadı. 
     LAZETİC Zaman zaman sağ kulvarda olumlu hareketler yaptı. Takımına canlılık getirdi. Ogün'ün golünde rolü önemliydi. 
     REVIVO Mutlak iki pozisyonu kullanamayan İsrailli oyuncu, pek fazla etkili olamadı. Üç puanı takımına getiremedi. 
     
Lorant öfkeli      SARI - Lacivertli takımın teknik patronu Lorant’ın, Malatya beraberliği sonrası yüzü asıldı. Alman hoca, "Kazanamadık mı, ben kızarım. Kim yanlış yaparsa, sinirlenirim. Oyuna iyi başladık, ancak arkasını getiremedik. Şampiyonluk yarışında şansımız değişmedi, aynen devam ediyor. Sistem değiştirmeye gerek yok. Dünya’nın sonu değil" diye konuştu. 
     MAÇI kazanmaya zaman yetmediğini savunan Lorant, şöyle devam etti "İkinci yarıda beraberlik golünü yemememiz gerekiyordu. Bütün hafta kanat atakları çalıştık. Ancak bunu uygulayamadık. Savunma da hatalar yaptık. Orta alanda oynamamız da hataydı. Rakibi kendimiz büyüttük. Aslında birkaç oyuncu daha değiştirmem gerekirdi, ama buna olanak yoktu. Çok gergindik". 
     
     NOTLAR 
     Simao tribünde 
     BREZİLYALI futbolcu ilk kez kadro dışı kaldı ve tribüne gönderildi. Mert Meriç, Ali Akdeniz, Serkan ve Ceyhun'dan sonra dün ayrıca Uche tribüne çıktı. 
     
     Güçlü ışık 
     YÖNETİCİ Nihat Özbağı, stadın ışıklandırmasının artırıldığını açıkladı. Özbağı, "Daha önce ışıklandırma gücü 800 watttı. Şimdi 1100'e çıkarıldı. Stat tamamen bittikten sonra ise gücü 1400 olacak" dedi. 
     
     PAF kazandı 
     FENERBAHÇE PAF takımı, Malatyaspor'u 2-0 yendi. Dereağzı Tesisleri'ndeki karşılaşmada golleri Fahri ve Tolga kaydetti. 
     
     Menajer izledi 
     MİRKOVİÇ'İN, İtalyan menajeri, dünkü maçı tribünden izledi. Menajerin, Fenerbahçe'deki yabancılar hakkında hakkında bilgi topladığı öğrenildi. 
     
     Ovet kaldı 
     SARI - lacivertli takımın yakından ilgilendiği İsrailli Ovet takımında kaldı. Genç oyuncu, mahkeme kararıyla Maccabi Tel Aviv'in alt yapısında oynayacak. 
     
     İsrail'e naklen 
     İSRAİL Televizyonu Spor 5, dünkü maçı naklen yayınladı. Ancak Revivo'nun yedek olması ve son 20 dakikada oynaması İsrailli sporseverleri düş kırıklığına uğrattı. 
     
     Yemek hizmeti 
     DİVAN Yemek Grubu, dünkü maçla birlikte hizmet vermeye başladı. Hizmet, maraton ve numaralı tribünün altında veriliyor. 
     
     Başkan affetti 
     BAŞKAN Aziz Yıldırım, Olağan Kongre'de usülsüzlük yaptığı gerekçesiyle üstüne yürüyen üye Selçuk Elmas affetti. Ancak Başkan, üye Ali Gürel'i Haysiyet Divanı'na vermeyi kararlaştırdı. Ayrıca Haysiyet Divanı başkanlığına Tuncer Erdoğan getirildi. 
     



 SPOR 



























</TEXT>
</DOC>
