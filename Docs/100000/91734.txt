<DOC>
<DOCNO> 91734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/son/sondun16.html </URL>
<DATE> 2002/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Balonla dünyayı dolaşan maceracı son anda kurtuldu 
</HEADLINE>
<TEXT>

     Balonla tek başına devrialem denemesinin altıncısına girişen maceraperest Amerikalı işadamı Steve Fossett, Yeni Zelanda'nın doğusunda Büyük Okyanus'un rüzgar girdabında müthiş bir manevra yaparak büyük maharetini gösterdi. 
     58 yaşındaki uykusuz Fossett, fırtınada Büyük Okyanus'un 
     dalgalarına gömülmemek için ''Özgürlük Ruhu'' adlı balonunun üç gaz yakan motorunu tam gaz çalıştırdı. 
     
     122 METRE 
     Okyanus yüzeyine 122 metre gibi ''bitti bitecek'' mesafeye kadar dalan balon fırtınada kendini toparladı ve yoluna devam etmeyi başardı. Fossett'in suya gömülüp altıncı denemesinin hüsranla bitmesi işten değildi. 
     Fossett, uydu telefonuyla ABD'de Missouri eyaleti St. 
     Louis-Washington Üniversitesi'ndeki sefer denetim merkezine yaptığı açıklamada, ''Suya gömülme ihtimali tam bıçak sırtındaydı'' dedi. 
     Bir hafta önce batı Avustralya'dan altıncı denemesine havalanan Fossett, bir haftadır en tehlikeli durumdan sıyrıldığını belirterek, ilk hedef Güney Amerika semalarına varma hamlesinin sürdüğünü bildirdi. 
     
     RÜZGAR İÇİN UYKU YOK 
     Fossett, ''Son iki günde sadece iki saat uyuyabildim. Gerekli uzun menzilli hava akımını yakalamak için hep alarmda kalmalıydım. Uygun akımını yakalayarak uyumak için can atıyorum'' dedi. 
     Dün pazar itibarıyla Fossett, 8 bin 40 metre yükseltide saatte 45 km hızla süzülüyordu. 
     Fosset, Avustralya'dan havalandığından beri 9650 km yol aldı. 
     Chicagolu yatırım uzmanı milyarder işadamı Fossett, tek başına uçuşta üç ayrı dalda üç dünya rekorunu elinde tutuyor En uzun süre uçakla ve balonla gidiş ve en uzun süre tek başına yelken açma... 
     1985'te 40 yaşındayken İngiltere ile Fransa arasındaki Manş 
     Denizi'ni de yüzen Fossett, başka alanlarda da kulaç açtı. 1992'de Alaska kızak köpekleri yarışına katıldı ve 47. oldu. 1996'da da 24 saatlik Franza-Le Mans otomobil yarışında direksiyon salladı. 
     Serüvensever Fossett'in bundan önceki balonla tek başına yere inmeden dünya turu denemeleri, mercan kayalıkları ya da Brezilya'da konuksever çiftçilerin sığır çiftliklerine mecburi iniş gibi havlu atmalarla sonuçlandı. 
     Geçen yıl yaz ayındaki inişi dünya rekoru da getirdi Fossett, 12 gün tek başına balonla havada kalabilmişti. 
     Fossett'in internet serüven sitesi 
     http www.spiritoffreedom.com 
     





</TEXT>
</DOC>
