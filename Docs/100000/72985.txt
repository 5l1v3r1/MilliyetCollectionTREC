<DOC>
<DOCNO> 72985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/16/son/sontur01.html </URL>
<DATE> 2002/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz "Kuzey Irak'ta müstakbel devletin nüvesi oluşturuluyor" 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, Kuzey Irak'ta müstakbel bir devletin nüvesinin oluşturulmaya çalışıldığını ifade ederek, "Ama oradaki grupların liderleriyle konuşursanız, onlar kesinlikle Irak'ın toprak bütünlüğünden yana olduklarını, Irak'ın ulusal bütünlüğüne zarar verecek herhangi bir örgütlenmeyi düşünmediklerini ifade ediyorlar. Oradaki oluşumlarla bu ifadeler arasında bir farklılık göze çarpıyor" dedi. 
     CNN Türk'te konuşan Başbakan Yardımcısı Yılmaz, Türkiye'de ulusal dilin Türkçe olduğunu ve eğitimin sadece resmi dilde yapılacağını belirterek, "Ama Türk vatandaşları Türkçe dışındaki lehçelerini, ağızlarını serbestçe kullanabilirler. Bu özgürlük hiçbir zaman bölücü amaçlarla kullanılmamalıdır. Bizim ulusal programımızdaki çerçeve budur" diye konuştu. 
     "Kuzey Irak'ta bir Kürt Devleti'nin kurulması Türkiye için tehdittir. Bu istikamette bir gidiş var mı Bu istikamette sizde bir endişe var mı " sorusuna, Yılmaz "Evet var" karşılığını verdi. 
     Yılmaz, Ortadoğu'da böyle bir devletin uygun olduğuna inanmadığını ifade ederek,"Böyle bir devletin karşılaşacağı zorlukları dikkate alırsanız, zaten dünyanın en istikrarsız bölgelerinden biri olan Ortadoğu'ya yeni bir istikrarsızlık konusunu getirecek" dedi. 
     






</TEXT>
</DOC>
