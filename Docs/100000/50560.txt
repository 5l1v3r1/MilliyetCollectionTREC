<DOC>
<DOCNO> 50560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/04/son/sondun18.html </URL>
<DATE> 2001/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Der Spiegel "Kaplancıların derneği bu ay kapatılacak" 
</HEADLINE>
<TEXT>

     Almanya'nın ünlü Der Spiegel Dergisi, yarın piyasaya çıkacak sayısında, merkezi Köln kentinde bulunan, ''kara ses'' Cemalettin Kaplan'ın kurduğu ve oğlu Metin Kaplan'ın başkanlığını yaptığı ''İslami Cemiyet ve Cemaatler Birliği'' ICCB 
     adlı derneğin bu ay kapatılacağını yazdı. 
     Kuzey Ren Vestfalya Eyaleti İçişleri Bakanı Fritz Behrens, dergiye yaptığı açıklamada, Federal İçişleri Bakanı Otto Schily tarafından hazırlanan ikinci güvenlik paketinin Aralık ayında uygulamaya başlamasından sonra Kaplan'ın yönettiği ICCB'nin üyelerinin sınırdışı edileceğini belirtti. 
     Dergide, ne kadar üyenin sınırdışı edileceğinin bilinmediği, Alman vatandaşı olan üyeler ve Metin Kaplan'in 3 çocuğunun sınırdışı edilemeyeceği kaydedildi. 
     Anayasayı Koruma Teşkilatı'nın derneğin bir an önce kapatılması için delil topladığını belirten dergi, derneğe maddi kazanç sağlayan kuruluşların da kapatılacağını kaydetti. 
     






</TEXT>
</DOC>
