<DOC>
<DOCNO> 54414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/27/son/sontur15.html </URL>
<DATE> 2001/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Gıda yardımı almak isteyen öğrenciler birbirini ezdi 
</HEADLINE>
<TEXT>

     Osmaniye'de, ''Ulusal Eğitime Destek Kampanyası'' kapsamında, özel bir firmanın gıda yardımını almak isteyen öğrenciler izdiham yaratınca, dağıtım ertelendi. 
     Osmaniye Valiliği önüne getirilen ve içinde hazır çorba, reçel, puding ve ketçap gibi gıda maddelerinin bulunduğu yardım paketlerinin 90 milyar liralık bölümü, Sosyal Yardımlaşma ve Dayanışma Vakfı 
     deposuna boşaltıldı. 10 milyar liralık bölümü de yoksul öğrencilere dağıtılmak üzere merkeze bağlı Endel Köyü İlköğretim Okulu'na götürüldü. Osmaniye Valisi İsmail Fırat, burada, halkoyunları ekiplerinin gösterileriyle düzenlenen törende yaptığı konuşmada, ''Ulusal Eğitime Destek Kampanyası''na katılan Ünilever A.Ş. yetkilileri ile köy ilköğretim okuluna bilgisayar ve kitap yardımında bulunan hayırsever Afet Bozdoğan'a teşekkür etti. Konuşmaların ardından TIR içinde bulunan yardım paketlerinin dağıtımı sırasında, öğrencilerin tehlike oluşturacak biçimde izdiham yaratmaları üzerine, dağıtım durduruldu. Dağıtılamayan yardım paketleri, daha sonra partiler halinde yoksul öğrencilere dağıtılmak üzere Sosyal Yardımlaşma ve Dayanışma Vakfı'nın deposuna konuldu. 
     






</TEXT>
</DOC>
