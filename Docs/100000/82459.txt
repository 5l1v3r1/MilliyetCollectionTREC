<DOC>
<DOCNO> 82459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/06/son/sontur08.html </URL>
<DATE> 2002/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
The Marmara Oteli baskıncısı Çeçen değilmiş... 
</HEADLINE>
<TEXT>

     İstanbul Valisi Erol Çakır, The Marmara Oteli'ndeki rehin alma olayını gerçekleştiren Mustafa Yıldırım'ın köken itibariyle Çeçenler'le hiçbir ilgisinin bulunmadığını belirterek, ''Böyle bir adamın yaptığı ferdi bir eylemin, Çeçenistan ile ilişkilendirilmesi yanlış'' dedi. 
     Vali Çakır, Mustafa Yıldırım'ın, 1973 Karaman doğumlu ve Türkiye Cumhuriyeti vatandaşı olduğunu ifade ederek, şunları söyledi 
     ''Mustafa Yıldırım'ın, köken itibariyle Çeçenler'le hiçbir ilgisi yok. Hep Çeçenistan ile irtibat kurulmaya çalışılıyor. İfadesinde daha çok İslami söylem getirmeye çalışıyor. Çeçenistan olaylarıyla irtibatlandırılacak bir bulgu yok.'' ''Yıldırım'ın akli dengesinin de sağlıklı olmadığı'' yönünde haberlerin çıktığını dile getiren Çakır, geçmişte askerliği kısmen yaptıktan sonra, durumu anlaşılınca askerlikten muaf tutulduğunu bildirdi. 
     Eylemcinin ayrıca epilepsi hastası olduğu yönünde raporlar bulunduğunu kaydeden Çakır, ''Böyle bir adamın yaptığı ferdi eylemin, Çeçenistan ile ilişkilendirilmesi yanlış'' dedi. 
     Çakır, Türkiye açısından da bu tür değerlendirmelerin bir yararı olmayacağını kaydetti. 
     Otellerdeki güvenlik konusuna da değinen Çakır, ''Bu tür ferdi konularda otellerin zaman zaman gedik verdiği anlaşılıyor. Bu gedikler de tıkanacak'' diye konuştu. 
     İstanbul Valisi Çakır, Turizm Bakanı Mustafa Taşar'ın, kendilerine henüz güvenlikle ilgili bir genelge göndermediğini de ifade ederek, genelge geldiği zaman gereğini yapacaklarını sözlerine ekledi. 
     





</TEXT>
</DOC>
