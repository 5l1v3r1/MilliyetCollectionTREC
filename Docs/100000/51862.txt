<DOC>
<DOCNO> 51862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/12/son/sondun19.html </URL>
<DATE> 2001/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey ittifakı, Taliban cephesini yardı... 
</HEADLINE>
<TEXT>

     Afganistan'da Taliban rejimine karşı savaşan Kuzey İttifakı, başkent Kabil'in kuzeyinde Taliban mevzilerine düzenlediği saldırıda ilerlemeyi sürdürüyor. 
     Kuzey İttifakı komutanlarından General Baba Can, komutasındaki güçlerin, Kuzey İttifakı'nın denetimindeki Bagram hava üssünden 5 kilometre ilerlediklerini ve cephe hattında Taliban'ın elindeki Earik Haub köyünü aldıklarını söyledi. 
     Bu arada basın mensupları, Amerikan F-18 savaş uçaklarının kamyon ve kamyonetlerle kaçmaya çalışan Taliban savaşçılarına ateş açtığını belirtti. 
     
     Taliban cephesi yarıldı 
     Öte yandan, Kuzey İttifakı güçlerinden Vaisudin Salik isimli bir yetkili, Taliban milisleriyle yaklaşık bir saat süren çarpışmadan sonra Kabil'in kuzeyindeki cephe hattını yardıklarını ve başkente 30 km kadar uzaklıktaki Karabağ bölgesini ele geçirdiklerini bildirdi. 
     Salik, AFP'ye yaptığı açıklamada, Kabil'den kuzeydeki Şarikar'a giden eski yol üzerindeki Karabağ'ı savunan 100 kadar Taliban savaşçısının da öldürüldüğünü söyledi. 
     ''Taliban'ın bazı yerlerde direniş gösterdiklerini, ancak yoğun ateş altında olduklarını'' söyleyen Kuzey İttifakı yetkilisi, Taliban mevzilerine yönelik Amerikan bombardımanı durur durmaz, 2 cepheden saldırdıklarını'' belirtti. 
     Yetkili, ''çatışmaların sürdüğünü ve Kabil kapılarına kısa sürede dayanmayı umduklarını'' söyledi. 
     






</TEXT>
</DOC>
