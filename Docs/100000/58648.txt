<DOC>
<DOCNO> 58648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/24/dunya/dun02.html </URL>
<DATE> 2001/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
CIA, Ladin’in terör filosunun peşinde 
</HEADLINE>
<TEXT>

     DIŞ HABERLER SERVİSİ 

     Usame Bin Ladin’in lideri olduğu El Kaide örgütü hesabına çalışan 20 gemilik bir terör filosunun dünya denizlerinde başıboş dolaşarak, saldırı emri beklediği öne sürüldü. İngiltere’de yayınlanan The Observer gazetesinin haberine göre, Amerikan ve İngiliz gizli servisleri saldırı hazırlığında olan gemileri ele geçirmek için av başlattı. 
     Denizcilik sektöründeki kaynaklardan alınan bilgilere göre, en az 20 gemiden oluşan bu filo biyolojik ve kimyasal saldırılarda kullanılabilecek türden malzemeyle patlayıcı taşıyor olabilir. Observer, bu konudaki ilk bulguların 3 ay önce CIA ile Norveç gizli servisinin yaptığı ortak bir soruşturmada ortaya çıktığını da bildirdi. 
     "Çok sayıda geminin, personel ve kargosu üzerindeki kuşkuları ortadan kaldırmak ve her limanda aranmasına engel olmak için Panama, Liberya veya Kıbrıs bandırası çektiğini" belirten gazete, zaten tartışılan bu sistemin de artık daha sıkı bir kontrole tabi tutulacağını yazdı. 
     



 DÜNYA 












</TEXT>
</DOC>
