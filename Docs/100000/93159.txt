<DOC>
<DOCNO> 93159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/01/son/sonspo13.html </URL>
<DATE> 2002/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin önlenemez yükselişi 
</HEADLINE>
<TEXT>

     Dünya üçüncüsü olan A Milli Futbol Takımı'nın önlenemez yükselişi sürüyor. Güney Kore ve Japonya'da düzenlenen 17. Dünya Kupası'nda tarih yazan milliler, turnuva sonunda genel puan sıralamasında en çok yükseliş gösteren ekip olarak dikkat çekti. 2002 Dünya Kupası öncesi topladığı 2 puanla 48. sırada yer alan Türkiye, şampiyona sonrası puanını 11'e yükseltip, 16 sıra birden atlayarak 70 takım içinde 32'nciliğe yerleşti. İsviçre'de 1954 yılında düzenlenen Dünya Kupası'nda oynadığı 3 maçta 1 galibiyet, 2 de yenilgi alan milliler, son şampiyonada ise 7 maç yapıp, 4 galibiyet, 2 yenilgi, 1 de beraberlik elde etti. 
     EV SAHİBİ ÜLKELERİN ÇIKIŞI Son Dünya Kupası'na ev sahipliği yapan ve daha önce tek galibiyetleri bile bulunmayan Japonya ve Güney Kore de Türkiye'nin ardından en çok yükseliş gösteren ekipler arasında yer aldı. 
     Katıldığı tek Dünya Kupası'nda oynadığı 3 maçı da kaybederek puansız kalan Japonya, evinde yapılan şampiyonada ise büyük bir başarı göstererek, çeyrek finale kadar yükseldi. Dünya Kupası puan sıralamasında sıfır puanla 57. durumda bulunan Japonya, son şampiyona sonrası puanını 5'e yükseltip, 14 sıra birden atlayarak 43'üncülüğe yerleşti. Güney Kore de daha önce defalarca katılmasına rağmen başarı sağlayamadığı ve 4 puanla 43. sırada yer aldığı Dünya Kupası serüveninde, bu kez yarı finale kadar çıkma başarısı gösterdi ve 12 sıra atlayarak, 31. oldu. 
     SENEGAL MUCİZESİ Senegal, turnuvaya ilk kez katılan ülkeler arasındaki en başarılısı olarak dikkat çekti. 
     Afrika takımı, ilk maçında Dünya Şampiyonu Fransa'yı yenerken, bu kupada topladığı 6 puanla 40. sıraya yerleşti. 
     BREZİLYA RAKİPSİZ Dünya Kupası finallerinde oynanan maçlar göz önüne alınarak yapılan puan durumunda, Dünya Şampiyonu Brezilya'nın rakipsizliği sürüyor. 
     Sambacılar, ilk sıradaki yerlerini korurken, en yakın rakibi Almanya ile arasındaki puan farkını da 13'ten 16'ya çıkardı. 
     





</TEXT>
</DOC>
