<DOC>
<DOCNO> 88383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/son/sontur24.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanlığı, ABD'nin raporuna tepki gösterdi... 
</HEADLINE>
<TEXT>

     Dışişleri Bakanlığı, ABD Dışişleri Bakanlığı'nın bu yılki insan kaçakçılığı raporunun Türkiye bölümünün maddi hatalar ve eksik bilgilere dayandırıldığını bildirdi. 
     Dışişleri Bakanlığı Sözcüsü Hüseyin Diriöz, konuya ilişkin bir soru üzerine, raporda, Türkiye'nin bu konuda gösterdiği gayretlerin göz ardı edildiğinin ve verilen bilgilerin dikkati alınmadığının görüldüğünü kaydetti. Diriöz, ''Bu raporun Türkiye bölümü, maddi hatalar ve eksik bilgiler üzerine dayanmaktadır'' diye konuştu. 
     Sözcü Diriöz, insan kaçakçılığının önlenmesi için gösterilen gayretlere rağmen Türkiye'nin raporda bu şekilde gösterilmesinden doğan sıkıntının, ABD makamlarına ''en açık şekilde'' iletilmekte olduğunu kaydetti. 
     ABD'nin 89 ülkedeki durumu inceleyen insan kaçakçılığına ilişkin raporunun Türkiye'ye ayrılan bölümünde, ''Türk hükümeti, insan kaçakçılığını önlemek için gereken minimum standartları uygulamıyor ve bu yönde çaba göstermiyor'' ifadesi kullanıldı ve Türkiye, hiçbir önlem almayan ülkeler grubunda sayıldı. 
     





</TEXT>
</DOC>
