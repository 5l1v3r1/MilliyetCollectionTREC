<DOC>
<DOCNO> 85106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/20/son/sontur01.html </URL>
<DATE> 2002/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP'ta Mesut Yılmaz ile Erkan Mumcu arasında tartışma... 
</HEADLINE>
<TEXT>

     ANAP’ın hükümetteki 3. yılının değerlendirildiği toplantı, Genel Başkan Mesut Yılmaz ile yardımcısı Erkan Mumcu arasında söz düellosu yaşandı. 
     Mesut Yılmaz’ı eleştiren Erkan Mumcu, Siz liderlik yapamazsanız bunu yapacaklar var. Ya siz sorumluluğu üstlenirsiniz ya da bırakırsınız, üstlenecek olan gelir..." diye konuştu. Mumcu’ya yanıt veren Mesut Yılmaz ise herkesin önünün açık olduğunu, ancak partiye zarar verilmesi halinde müdahale etmekten geri kalmayacağını söyledi. 
     ANAP Genel Başkanı ve Başbakan Yardımcısı Mesut Yılmaz, kendisini ve partiyi eleştiren Erkan Mumcu'yu popülist politika yapmakla suçladı. 
     ANAP Genel Başkanı Yılmaz, hükümetin üç yılı ve parti politikalarının değerlendirilmesi için yapılan toplantıda, bütün gün konuşmaları dinledi. Yılmaz, toplantı kapanırken Genel Başkan Vekili Erkan Mumcu'nun kendisine ve partiye yönelik eleştirilerini yanıtladı. Mumcu'nun popülist politika yaptığını söyleyen Yılmaz, "İnsanların alkışlarını almak kolaydır ama ben yuhalanmak pahasına gerçekleri söylüyorum. Lider dediğiniz az sermaye ile çok iş yapar" dedi. Mumcu'nun partiye çeşitli konularda yönelttiği eleştirilere karşılık "Bunlar çocuk oyuncağı değil" diyen Yılmaz, kendisinin kişisel olarak nefsi için mücadele etmeyi çoktan bıraktığını, üç kez başbakanlık yaptığını, bir daha nefsi için mücadele etme ihtiyacı duymadığını ifade etti. Yılmaz, "Bu partide herkesin önü sonuna kadar açıktır ancak hatada ısrar edilirse partimi korumak zorunda kalırım" dedi. 
     Erkan Mumcu'nun "ANAP yolsuzluklarla bütünleşmiş, şirketleşmiş bir parti olarak algılanıyor" yolundaki sözlerine karşılık da sert bir tepki veren Yılmaz, "Yolsuzluk bizim işimiz değil, bu konuda ayrı düşünüyoruz. Yeni yapılanmaya evet de bunların bizimle alakası yok. Neden öyle tanınacak" dedi. Yılmaz, yolsuzluklarla ilgili söylemlerin 1989'dan kalma olduğuna dikkat çekerek, kendisi döneminde herhangi bir yolsuzluğun olmadığını söyledi. Yılmaz, Mumcu'nun doğalgazın da "karadelik" olduğu yönündeki eleştirilerine karşılıkta "ülkede karadelik' falan yok" dedi. 
     Yılmaz, Mumcu'nun ANAP'ın değişim yapmadığı için oy kaybettiği yolundaki sözlerine de katılmadığını söyleyerek, bugüne kadar Türkiye'de en büyük değişimi ANAP'ın yaptığını, oyların düşmesinde değişim değil başka gerekçelerin aranması gerektiğini belirtti. Bu konuda AKP ve Genel Başkanı Tayyip Erdoğan'ı örnek veren Yılmaz, "Bu partinin ileriye yönelik bir projesi yok, kalkınma hedefi yok, ekonomiye ilişkin bir hedefi yok. Sadece iki projesi var çoğalın ve içkiyi referanduma götüreceğim. Bu parti anketlerde birinci parti görünüyor lideri de en tutulan lider. Demek ki sorun değişim değil insanların sorunu. Halk da hata yapar" diye konuştu. 
     





</TEXT>
</DOC>
