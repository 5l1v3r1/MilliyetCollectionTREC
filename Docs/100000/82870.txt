<DOC>
<DOCNO> 82870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/son/sontur12.html </URL>
<DATE> 2002/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Asker Fransa'ya süre verdi ''O fotoğrafı kaldırın'' 
</HEADLINE>
<TEXT>

     Genelkurmay Başkanlığı, Sınır Tanımayan Gazeteciler Örgütü'nün ''sergilediği tutum'' dolayısıyla Fransız Genelkurmayı'nın ''reaksiyon'' göstermesi için makul süre tanıdı. Fransa'nın Ankara'daki askeri ataşesine ''Fransız silahlı Kuvvetleri, makul süre içinde reaksiyon göstermezse, askeri açıdan ilişkilerin gözden geçirilebileceği'' bildirildi. 
     Sınır Tanımayan Gazeteciler Örgütü'nün, Paris'teki bir garın zemininde sergilediği, ''Basın özgürlüğünün ayaklar altına alındığı ülkeler'' haritasında, bazı diktatör ülkelerin liderleriyle birlikte, Genelkurmay Başkanı Orgeneral Hüseyin Kıvrıkoğlu'nun fotoğrafına da yer vermesi tepki çekti. 
     Genelkurmay Başkanlığı, olayın ardından bir Fransız avukatla görüşerek, Fransız mevzuatına göre neler yapılabileceğinin hukuki boyutunu incelemeye başladı. Genelkurmay, incelemelerin ardından konunun adli boyutuyla ilgili girişimlerde bulunacak. 
     Fransa'daki Türk askeri ataşe de Fransız Genelkurmay Karargahı'na giderek, ''Türkiye'nin duyduğu rahatsızlığı ve üzüntüyü'' dile getirdi. Ataşe, Fransız Genelkurmayı'na, ''Türk meslektaşına karşı duyarlı davranacaklarına'' olan inancı iletti. 
     Fransa'nın Ankara'daki askeri ataşesine de Genelkurmay Başkanlığı Karargahı'nda, ''Fransız silahlı kuvvetleri, makul süre içinde reaksiyon göstermezse, askeri açıdan ilişkilerin gözden geçirilebileceği'' söylendi. 
     Genelkurmay Başkanlığı'nın, Dışişleri Bakanlığı yetkilileriyle de ilişkiye geçerek, bu konuda ne yapılabileceği konusunda görüş alış-verişinde bulunduğu belirtildi. 
     

     
</TEXT>
</DOC>
