<DOC>
<DOCNO> 70321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/02/guncel/gun07.html </URL>
<DATE> 2002/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
TGC’den Basın Yasası’ çağrısı 
</HEADLINE>
<TEXT>

     İSTANBUL Milliyet 

     Türkiye Gazeteciler Cemiyeti TGC Yönetim Kurulu, basın yasası taslağının tasarılaştırılması için Bakanlar Kurulu’na, yasalaştırılması için de milletvekillerine çağrıda bulundu. TGC’den yapılan yazılı açıklamada, taslağın son şeklini aldığı vurgulanarak, düzenlemenin basın tarihinde önemli bir gelişmeyi simgelediği belirtildi. "Taslağın ilk şeklinde öngörülen idari para cezalarının yerel ve yöresel basını fazla örselemeyecek düzeye çekildiği, ceza tutarlarının yeniden belirlendiği, dışarıdan gelen basılı iletişim organlarının yurda sokulmasının yasaklanması yetkisinin yargıya bırakıldığı"nın kaydedildiği açıklamada, taslağın ilk şeklinde yer alan ve sorumlu yazı işleri müdürlerine hapis cezası verilmesi kuralını içeren özel hükmün de para cezası olarak değiştirildiği bildirildi. Açıklamada, "Taslağın bazı eksiklikleri içerdiği, ancak yürürlükteki yasa ile kıyaslandığında, önemli yenilikleri demokratikleşme yolunda yaşama geçirecek bir içerik taşıdığının görüldüğü" ifade edildi. 
     



 GÜNCEL 




















</TEXT>
</DOC>
