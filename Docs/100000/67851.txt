<DOC>
<DOCNO> 67851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/son/sonspo08.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yarınki maç "ilklerin derbisi" olacak.. 
</HEADLINE>
<TEXT>

     Fenerbahçe ile Galatasaray arasında Birinci Süper Futbol Ligi'nde yarın yapılacak derbi maçta bazı heyecanlar ilk kez yaşanacak. 
     Fenerbahçe Şükrü Saracoğlu Stadı'nın maraton tribünün yenilenmesiyle birlikte, İstanbul'da ilk kez bir maçı 52 bin kişi izleyebilecek. 
     Karşılaşma için bastırılan biletler satışa çıkarıldığı ilk gün tükenirken, elde edilen yaklaşık 1 trilyon liralık hasılat da Türkiye'de bugüne de spor müsabakalarında elde edilen en yüksek gişe hasılatı olarak tarihe geçecek. 
     
     Lorant'ın ilk derbisi 
     Fenerbahçe Teknik Direktörü Werner Lorant, takımının başında ilk derbi maçına yarın çıkacak. 
     Mustafa Denizli'nin yerine devre arasında sarı-lacivertli takımın başına getirilen Alman teknik adam, ezeli rakibine karşı ilk kez takımını yönetecek. 
     
     Fatih'in en zor maçı 
     Derbi maçın en heyecanlı futbolcularının başında ise kuşkusuz Fenerbahçeli Fatih Akyel geliyor. 
     Yıllarca Galatasaray'da oynayan ve sarı-kırmızılı takımda bir çok başarılara imza atan Fatih Akyel, yeni takımı Fenerbahçe'nin formasını, ilk kez eski takımı Galatasaray'a karşı giyecek. 
     
     İlk heyecanı yaşama adayları 
     Derbi maçta her iki takımda da bazı futbolcular, ezeli rekabette ilk kez forma giyebilecek olmanın heyecanını yaşıyor. 
     Fenerbahçe'de, takıma yeni katılan Simao'nun yanı sıra, Fatih Akyel ve ilk yarıdaki maçta yedek kulübesinde oturan Ceyhun ile Ali Akdeniz, Lorant'ın görev vermesi durumunda sarı-lacivertli formayla ilk kez Galatasaray'a karşı oynama şansı bulacak. 
     Galatasaray'da ise ilk yarıdaki derbide yedek kalan Fleurquin ve Victoria'nın yanı sıra, daha sonra takıma katılan Batista ve Murat, ezeli rekabette ilk kez oynama şansı bulunan futbolcular olarak göze çarpıyor. 
     






</TEXT>
</DOC>
