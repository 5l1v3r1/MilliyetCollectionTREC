<DOC>
<DOCNO> 97646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/spor/ycil.html </URL>
<DATE> 2002/07/24/ </DATE>
<TIME>  </TIME>
<AUTHOR> HÜSNÜ ÇİL  </AUTHOR>
<HEADLINE>
Problem var mı 
</HEADLINE>
<TEXT>

     Fenerbahçe, bu yıl dış transferde mutlak ihtiyacı olan santrfor Washington’u, tribünleri doldurmak için de dünya çapındaki yıldız Ortega’yı renklerine kattı. 
     Bu arada stopere İsmail Güldüren’i, sol koridora Cem Karaca’yı, orta sahaya Tuncay ve kaleye de Volkan gibi gençleri takviye etti. 
     Şu ana kadar izlediğimiz Fenerbahçe’de, birkaç ay öncesine kadar devam eden, yönetimin Johnson’un yanına Almeyda veya Silva’yı alma düşüncesi olumlu bitirilemedi. 
     Bir süre öncesine kadar ben de, özellikle Avrupa maçlarında ve Türkiye’deki büyük maçlarda, bu mevkide pres yapan, top kazanan ve iyi top kullanan bir oyuncunun alınmasından yanaydım. Aynı ısrarım sürüyor. Bunun asıl nedeni de Washington, Serhat, Oktay, Revivo, Rapajc ve Ortega’ın defansif yönlerinin hiç olmaması. 
     Fenerbahçe kadrosuna baktığımızda, ikinci stoperde Ogün, Abdullah, Ceyhun, Hakan Bayraktar veya Ali Güneş’in kullanılabileceğini görüyoruz. 
     Fenerbahçe’nin hücumda, özellikle her iki kanadını, Washington’a iyi top kesmek için de kullanması şart. 
     Ligin başlamasına 18 gün kaldı. Liberoda kimin oynayacağı Lorant’ın kafasında. Ama İsmail, Abdullah ve Ali Akdeniz gibi oyuncular sakat ve onların nerelerde denenecekleri belli değil. 
     Lorant kadroyu indirirken, altyapıdan gelen üç genç Erhan, Erman ve Semih’in de gerçekten iyi futbolcular olduklarını ve iyi gözlemlenen bir takıma kiralık verilirse, bu çocukların yarınlarda Fenerbahçe’de çok işler yapacaklarını düşünüyorum. Lorant’ın bu geniş ve birbirine yakın kalitedeki oyuncuları ve kulübede olanları çok iyi motive etmesi şart. Çünkü maç onbir kişiyle oynanıyor ve bu kulübedeki oyuncular takımın başarısının asıl nedenleri olacaklardır. 
     Kemal Dinçer ve Oğuz Çetin’in işini iyi bildiklerini biliyorum. Fenerbahçe Yönetim Kurulu şu andan itibaren, oyuncu almayacağına göre, Lorant’ın orta sahadaki sorununu, içerden çözmesi gerekmektedir. 
     Bence o futbolcular, Fenerbahçe’nin şu anki kadrosunda var. Ama Lorant’ın onları da görmesi lazım. 
     Yani Fenerbahçe’de şu anda hiçbir problem gözükmüyor. 
     



 SPOR 
























</TEXT>
</DOC>
