<DOC>
<DOCNO> 55640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/05/yazar/uras.html </URL>
<DATE> 2001/12/05/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Özel uçağı olan bakkal ve kasap yandı 
</HEADLINE>
<TEXT>

     Bizim mahallenin bakkalı, kasabı ve de kundura tamircisi yandı Kundura tamircimiz Ali Efendi, önümüzdeki yıl özel uçağı için 7 milyar lira gelir beyan etmek ve bunun üzerinden 1 milyar 700 milyon lira "Hayat Standartı Vergisi" ödemek zorunda. Uçağını kullanmak için İngiltere’den getirdiği o iki kaptan pilot var ya... Onların her biri için de 7 milyar lira gelir beyan edecek. Yani, kundura tamircimiz Ali Efendi, özel uçağı ve iki İngiliz pilotu için ayda 425 milyon lira "Hayat Standartı Vergisi" ödeyecek 
     Bakkal Recep Efendi de yandı. Evindeki mürebbiye, aşçı, hizmetçi, bahçıvanın her biri için 1 milyar 370 bin lira yıllık gelir beyan etmek ve her biri için yılda 275 milyon lira "Hayat Standartı Vergisi" ödemek zorunda. 
     Gelelim kasap Rüştü Efendi’nin feci durumuna... Bizim mahalle kasabı Rüştü Efendi’nin Tarabya Koyu’nda demirli yatı için 7 milyar lira, kaptanı için 7 milyar lira, Veliefendi Hipodromu’nda koşan iki atının her biri için 1 milyar 800 milyon lira, çocuğuna bakması için Fransa’dan getirttiği mürebbiye için 1 milyar 370 milyon lira gelir beyan etmesi ve bunlar için yılda 5 milyar lira, ayda yaklaşık 420 milyon lira "Hayat Standartı Vergisi" ödemesi gerekiyor. 
     Şimdi sizler diyeceksiniz ki, "Bu ne gayri ciddi yazı .." Gayri ciddi olan yazı değil, Maliyemizin "Hayat Standartı Vergisi". 
     Konuyu baştan anlatayım. Türkiye’de insanlar vergi ödemiyor. Yatı, katı, uçağı, lüks Mercedes’i olanların ismi vergi listelerinde yer almıyor. Vergiciler, "bir uçak satın alabilenin, bu uçak için bir kaptan pilota maaş ödeyenin yılda en az 14 milyar lira, ayda en az 1 milyar 170 milyon lira geliri olmalı. En az bu kadar gelirin vergisini ödemeli" diyerek "Hayat Standartı Vergisi" adı ile bir vergi getirdiler. Bu vergiye de, bu uygulamaya da şapka çıkarılır. 
     Ama geliniz görünüz ki, verginin metninde de uygulamasında da "sakatlık var". Bu vergi genel olarak esnafa uygulanıyor. Bakkalın, kasabın, ayakkabı tamircisinin esnafın, uçağı, kotrası, yarış atı, mürebbiyesi, bahçıvanı, aşçısı olur mu Bazı okuyucularım diyecek ki, "Diğerlerinin yanına onlar da karışmış. Olur böyle yanlışlık." Hayır efendim. Eğer "diğerleri", bakkal, kasap, manav, ayakkabı tamircisi, esnaf değil ise, onların yatı da olsa, kaptanı da olsa, yarış atı da olsa kimse bunlara sahip olduğu için vergi istemiyor. 
     İnanamayacaksınız ama, "Burası Türkiye abicim " Eğer faiz geliri veya emlak geliri ile yaşıyorsanız, bir limitet, bir anonim şirketin sahibi, ortağı iseniz anonim şirketin, holdingin hisse senedi gelirinden yararlanıyorsanız, Maliye sizden, "yatınız var, kotranız var, kaptanınız var, mürebbiyeniz var, Mercedes’iniz var" diyerek hayat standartınıza göre vergi istemez. Çünkü uçak, kotra, mürebbiye, aşçı gibi harcama kalemlerine bağlı hayat standartı göstergesine dayalı vergi sadece esnaf için, bakkal, kasap, ayakkabı tamircisi için getirilmiştir ve uygulanmaktadır. "Esnafın uçağı, mürebbiyesi, aşçısı, kaptanı olmaz. Olandan ise vergi alınmaz. Bu nasıl iş " diyerek sual eylemeyiniz. Dedik ya... Burası Türkiye abicim. 
     
     







Salkım Hanım... 


Çözüm jenerikte 


Telefon diplomasisi 


Kıbrıs'ta olumlu başlangıç ve 2002 iyimserliği 


Hayda vre - hadi gari 


Hocaların maaşını unutmadık 


Enflasyonun verileri umut veriyor mu 


Medeni Kanun ve gözler Çankaya'da 


Denktaş'ın istediği gibi oldu... 


Memur maaşları... Bozdur bozdur harca 


Yatırımcı kulübü 


Türk askeri Afganistan'a gidemiyor 


"Takımsal Takımadaları Cumhuriyeti" 


George’ların koşa koşa gittiği ülke 


Merivan için... 


Özel uçağı olan bakkal ve kasap yandı 


</TEXT>
</DOC>
