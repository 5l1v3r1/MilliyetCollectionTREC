<DOC>
<DOCNO> 64849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/son/sontur11.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversiteye giren öğrenci sigaraya başlıyor 
</HEADLINE>
<TEXT>

     İstanbul Üniversitesi İÜ İletişim Fakültesi'nce, sigara içen üniversite öğrencileri üzerinde yapılan bir araştırma, gençlerin yüzde 34'ünün, okul dönemine denk gelen 18-20 yaşlarında sigara kullanmaya başladığını ortaya çıkardı. 
     Fakülte öğretim üyesi Yardımcı Doç. Dr. Seher Er başkanlığındaki bir grup öğrenci tarafından, İstanbul'daki 17 üniversiteden toplam 600 öğrenci üzerinde, ''Üniversite gençliği ve sigara tüketimi'' konulu araştırma gerçekleştirildi. 
     Araştırma sonuçlarına göre, sigarayı ''duman, keyif, bağımlılık'' gibi kelimelerle tarif eden gençlerin yüzde 73'ü, kapalı yerlerdeki sigara yasağına uymuyor ve sigara paketlerinin üzerindeki ''sağlığa zararladır'' uyarısını dikkate almıyor. 
     Sigara nedeniyle bir hastalığa yakalanma durumunda üretici firma aleyhine dava açacağını belirten gençlerin yüzde 42'si ''keyifli'', yüzde 10'u ise ''keyifsiz'' durumlarında sigara içtiğini, yüzde 60'ı da aldığı sigarada marka aramadığını bildirdi. 
     Üniversiteli gençlerin yüzde 19'u, 6 yıldır sigara içtiğini söylerken, yüzde 34'ü de üniversiteye giriş ve sonraki döneme denk gelen 18-20 yaşlarında sigara kullanmaya başladığını kaydetti. 
     Gençlerin yüzde 47'si arkadaş çevresinden etkilenerek, yüzde 18'i kimseden etkilenmeden, yüzde 4'ü de aile ortamından, yüzde 2'si ise reklamlardan etkilenerek sigaraya başladığını belirtti. 
     Sigarayla birlikte tüketilen içeceklerin de sorgulandığı araştırmada, gençlerin yüzde 29'u çay, yüzde 22'si kahve, yüzde 12'si alkollü, yüzde 5'i alkolsüz içecek aldığını söyledi. 
     Sigara kullanan üniversitelilerin yüzde 21'i günde 1 paket, yine yüzde 21'i günde 15-20 adet, yüzde 15'i 5-10 adet ve yüzde 9'u da 1 paketten fazla sigara tükettiğini ifade etti. 
     Ayrıca, kullanıcıların yüzde 20'si sigarayı ''alışkanlıktan'', yüzde 13'ü ise ''keyif aldığı için'' içtiğini kaydetti. 
     






</TEXT>
</DOC>
