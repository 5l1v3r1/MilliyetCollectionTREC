<DOC>
<DOCNO> 95557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/13/son/sontur13.html </URL>
<DATE> 2002/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İstifacı vekillere SHP'den "Bize katılın" çağrısı... 
</HEADLINE>
<TEXT>

     Sosyal Demokrat Halk Parti SHP Genel Sekreteri Fikri Sağlar, DSP'den istifa ederek, yeni oluşum çalışmaları yürüten milletvekillerini partisine katılmaya çağırdı. 
     Sağlar, parti genel merkezinde düzenlediği basın toplantısında, DSP'den istifa edenlerin, ''sosyal demokrat'' bir oluşum içinde yer alacaklarını açıkladıklarını hatırlattı. 
     Bu yeni oluşumun, ayrıca ''merkez sağı da kapsayacak, sağ kadroları da içine alacak bir parti olarak ortaya çıkacağının'' söylendiğini ifade eden Sağlar, ''Bu, sosyal demokrasinin literatürüne aykırı. Bunlar birbiriyle nasıl bağdaşır. İsmail Cem'in bunu açıklaması gerekir'' diye konuştu. 
     Bir partinin sosyal demokrat bir parti olabilmesi için program ve tüzüğünün de ona uygun olması gerektiğini kaydeden Sağlar, sosyal demokrat bir partinin bugün Türkiye var olduğunu söyledi. Sağlar, ''Arkadaşlarımızın bu aşamada, yeni oluşumlar ya da yeni oluşum çalışmaları yapacaklarına, sosyal demokrasiye inanıyorlarsa ve sosyal demokrasiyi içeren kadrolar ise hazır kurulmuş olan SHP'ye katılmalarını öneririm'' dedi. 
     Gazetecilerin sorularını da yanıtlayan Sağlar, Hüsamettin Özkan ve Kemal Derviş'i de partisine çağırıp çağırmadığı sorusuna, ''Özkan, Halk Bank ile ilgili dosyalarını aklamadığı sürece böyle bir düşüncemiz olacağını zannetmiyorum. Onun da zaten o dosyalarla herhangi bir sosyal demokrat partinin içinde yer alacağını zannetmiyorum'' yanıtını verdi. 
     Partiye çağrısının tüm vekiller için olmadığını belirten Sağlar, istifa edenler arasında, ''arkasında leke bulunmayan arkadaşlar olduğunu ve onları kastettiğini'' belirterek, ''Çağrımız, kendisini dürüst olarak bilen insanlaradır'' dedi. 
     





</TEXT>
</DOC>
