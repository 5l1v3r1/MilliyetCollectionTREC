<DOC>
<DOCNO> 72050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/guncel/gun02.html </URL>
<DATE> 2002/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kahraman’ cezaevinde 
</HEADLINE>
<TEXT>

Kaçmaya çalışan iki soyguncuyu vuran güvenlik görevlisi, "kastı aşan şekilde birden fazla kişiyi öldürmekten" tutuklandı. Avukatı, karara itiraz edecek 
     İSMAİL POLAT, ELVAN EZBER İstanbul 

     Finansbank Kazasker Şubesi’ni soyduktan sonra kaçmaya çalışan Mustafa Muratoğlu 35 ve Suad Durmuş’u 28 tabancayla vurarak öldüren banka güvenlik görevlisi Engin Bozkurt 25 , "kastı aşan şekilde birden fazla kişiyi öldürmek" suçundan tutuklandı. 
     Soyguncularla mücadele ederken aldığı darbeler sonucu burnu kırılan ve ameliyat edilen Bozkurt, tedavi gördüğü Özel Göztepe Hastanesi’nden dün taburcu edildi. Hastanenin arka kapısından çelik yelek giydirilerek çıkarılan Bozkurt, geniş güvenlik önlemleri arasında Kadıköy Adliyesi’ne getirildi. Adli Tıp Kadıköy Şube Müdürlüğü’nde kontrolden geçen Bozkurt’a 15 günlük iş göremez raporu verildi. 
     
     "Hatırlamıyorum" dedi 
     Kadıköy Cumhuriyet Savcısı Mehmet Koçum tarafından 1 saat 45 dakika sorgulanan Bozkurt, tutuklanma talebiyle Nöbetçi Kadıköy 3. Sulh Ceza Mahkemesi’ne sevk edildi. Bozkurt mahkemede şunları söyledi "İlk silah çeken şahıs, kafama silahı dayayarak tetik düşürdü, ateş almadı. İkinci şahıs silahla bana saldırınca ben kendimi korumak amacıyla birkaç el ateş ettim. Kan kaybediyordum. Dışarıda birkaç arkadaşları olabileceği düşüncesiyle, dışarıda havaya ateş ettim. Maktülleri vururken, bana silah teşhir etmişlerdi. Kaç el ateş ettiğimin farkında değilim. Zaten yarı baygın vaziyetteydim." 
     
     İtiraz edilecek 
     Bozkurt, mahkemedeki ifadesinin ardından, "kastı aşan şekilde birden fazla kişiyi öldürmek" suçundan tutuklanarak Üsküdar Paşakapısı Cezaevi’ne gönderildi. Bozkurt’un Metris Cezaevi’ne nakledilmesi bekleniyor. 
     Bozkurt’un avukatı Ömer Yeşilyurt, "Tedbir açısından tutuklandığını düşünüyoruz. Bir üst mahkemeye itiraz edeceğiz" dedi. 
     Baba İsmail Bozkurt da yakınlarıyla birlikte, oğluna destek vermek için adliyeye geldi ancak kararı duyunca büyük üzüntü yaşadı. 
     



 GÜNCEL 



















</TEXT>
</DOC>
