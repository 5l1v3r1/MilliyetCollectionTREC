<DOC>
<DOCNO> 59539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/01/ekonomi/eko02.html </URL>
<DATE> 2001/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
2001’in kaderi ocakta çizilecek 
</HEADLINE>
<TEXT>

Dünyanın gözü bu ay yapılacak iki toplantıya çevrildi. 17 Ocak'taki OPEC zirvesinde petrol fiyatları, 28 Ocak'taki FED toplantısında ise ABD ekonomisinin kaderi belli olacak 
     ŞULE YÜCEBIYIK 

     2001 yılında dünya ekonomisine ilişkin beklentileri az çok belli ABD ekonomisinde durgunluk, buna bağlı olarak değer kaybeden dolar, yükselen Euro ve düşük petrol fiyatları yapılan analizlerin ortak noktası. Ancak yine de piyasaların gözü bu ay içinde düzenlenen iki önemli toplantıdan çıkacak sonuçlarda. 
     
OPEC fiyatları konuşacak      Bu toplantılardan ilki, 17 Ocak'taki OPEC zirvesi. Geçen yıl son 10 yılın en yüksek düzeyi olan 38 doların bile üzerine çıkarak ekonomiyi durgunluk ve enflasyonla tehdit eden petrol fiyatları, aralık ayının son iki haftasında sürekli değer yitirerek 22 dolara kadar inmişti. 
     Tahminler, petrol fiyatlarındaki artışın 2001'de yerini düşüşe bırakacağı yönünde. Tabii üreticiler razı olursa... 
     Uzmanlar, OPEC'in 17 Ocak'ta yapacağı toplantıda "fiyatlardaki düşme eğilimi"nin ele alınmasını bekliyor ve bazı üretici ülkelerin günlük en az bir milyon varillik üretim kısıntısını gündeme getireceklerinden endişe ediyor. 
     
     Kritik eşik 22 dolar 
     Nitekim, Venezuella Petrol Bakanı Alvaro Silva Calderon, önceki gün petrol fiyatlarının düşmeye devam etmesi durumunda, OPEC'e üye ülkelerin üretim kısıtlamasına gitmesinin kaçınılmaz olduğunu savundu. 
     Geçtiğimiz ocak ayında yapılan toplantıda, petrol fiyatlarının varil başına 28 doları aşması durumunda üretimi artırmak, fiyatın 22 doların altına düşmesi durumunda da üretimi azaltmak konusunda örgüte üye ülkeler fikirbirliğine varmıştı. 
     
ABD faizleri indirebilir      Amerikan Merkez Bankası FED , aralık ayında ABD ekonomisinin durgunluğa sürüklenmekte olduğuna işaret ederek uyarıda bulundu ama faiz oranlarını düşürmedi. 
     Bu ay 28'inde yapılacak FED toplantısında ise Başkan Alan Greenspan'ın yüzde 6.5 olan faiz oranını indirmesine kesin gözle bakılıyor. Geçen yıl yüzde 5 büyüyen ABD ekonomisindeki durgunluk, dünya ekonomisi için büyük bir risk. Bu durgunluktan etkileneceklerin başında Avrupa geliyor. Her ne kadar değer kaybeden dolar, Euro'daki yükselişi beraberinde getirip yatırımcıları Avrupa'ya yönlendirse de, ABD talebinin durması, Avrupa'nın bu ülkeye olan ihracatını bıçak gibi kesecek. Dolaysıyla ABD'deki durgunluk Avrupa ekonomisini de "durma" noktasına getirecek. 
     Asya ve Latin Amerika’nın gözü ABD’de 
     ABD’deki durgunluk, Latin Amerika ve Asya ülkeleri için de tehdit oluşturuyor. Singapur, Malezya gibi ülkelerin gayri safi milli hasılalarının üçte birini ABD'ye yapılan ihracat oluşturuyor. Güney Kore'de ABD'ye ihracatının kesilmesi büyük bir krize dönüşebilir. 
     
Euro bu yıl 1.04 doları hedefliyor      Avrupa Birliği ortak para birimi Euro, yılın son gününde dolar karşısında değer kazaranak 93 centten kapattı. 
     2000 yılı içinde sürekli değer kaybeden ve gerek Avrupa Merkez Bankası gerekse G - 7 ülkeleri tarafından sık sık müdaheleye maruz kalan Euro'nun 82 cent seviyesine kadar inmişti. 
     Uzmanlar, Euro'nun 2001 yılında da yükselişini sürdüreceğini tahmin ediyor. Bunun en önemli nedeni ABD ekonomisinin durgunlaşması nedeniyle doların değer kaybetmesi. 
     
     Yatırımcılar Euro’ diyor 
     Cuma günü 93 centle 2000'i kapatan Euro, resmen yürürlüğe girdiği Ocak 1999 tarihindeki değerine göre hala yüzde 20 daha düşük. Analistler, gelecek yıl bugün Euro'nun ilk günkü değerini bulacağını hatta bunun da üzerine çıkacağını belirtiyor. 
     Commerzbank'ın Euro uzmanı ekonomistlerinden Michael Schubert, yatırımcıların uzun vadeli planlarında Euro'nun önemli bir yer aldığını belirterek "ABD ekonomisindeki pesimizm Euro'nun taraftan kazanmasına neden oluyor" dedi. 
     Schubert, Euro'nun 2001 yılının sonunda 1.04 dolar değerine sahip olacağını öngördü. Almanya'nın saygın ekonomi gazetelerinden Handelsblatt'ta yapılan bir ankette ise ekonomistler Euro'nun yıl sonunda 1.01 dolar değerinde olacağını tahmin ettiler. 

 EKONOMİ 

















</TEXT>
</DOC>
