<DOC>
<DOCNO> 57255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/15/dunya/adun.html </URL>
<DATE> 2001/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Atina bezdirdi 
</HEADLINE>
<TEXT>

AB liderleri Laeken Zirvesi’nde, Kıbrıs ve Ege’nin AGSP dışında kalmasına evet’ demeyen Atina’ya rağmen Avrupa ordusunu kurma kararı aldılar 
     GÜVEN ÖZALP Laeken 

     Türkiye’nin, Avrupa Güvenlik ve Savunma Politikası AGSP konusunda İngiltere ve ABD’yle vardığı anlaşmayı "kurumsal bir yaklaşım olmadığı" gerekçesiyle kabul etmeyen Yunanistan, Avrupa Birliği’nin dün başlayan Laeken Zirvesi’ni gerilim filmine çevirdi. Girişim üstüne girişim yapan AB sonunda AGSP’ye, kör topal doğması pahasına, işlerlik kazandırma kararı aldı. İşi inada bindiren Atina’nın direnişini kıramayan Dönem Başkanı Belçika masaya yeni bir belge getirmeye karar verdi. 
     AGSP, 60 bin kişilik bir Avrupa acil müdahale gücü kurulmasını öngörürken NATO’nun planlama altyapısını da kullanmak istiyor. NATO üyesi Türkiye ise bu gücün Ege ve Kıbrıs’ta müdahil olmaması koşuluyla buna onay vereceğini açıkladı. Yunanistan ise bu koşulu kabule yanaşmıyor. Belçika Dışişleri Bakanı Louis Michel, Yunanistan’ın tavrı nedeniyle henüz rayına oturamayan AB - NATO ilişkileriyle AGSP’ye işlerlik kazandırılması konusunun bibirinden ayrı olduğunu belirterek "AGSP bu zirvede işlerlik kazanacak" dedi. 
     
     Ankara’yla temas 
     AB, Laeken öncesi bir yandan Yunanistan’ı ikna etmeye çalışırken bir yandan da Ankara’yla da temas halindeydi. Ankara pozisyonunu korudu ancak Yunanistan’ın son ana kadar masada kalması halinde bu temasların bugün adaylarla gerçekleştirilecek toplantıya katılmak üzere dün Brüksel’e gelen Başbakan Bülent Ecevit ve Dışişleri Bakanı İsmail Cem’le sürdürülmesi olasılığı bulunuyor. 
     
     Afganistan’a AB askeri 
     AB, Afganistan’da oluşturulacak uluslararası güce tam kadro katılma kararı aldı. Gücün İngiltere liderliğinde olması kesin görünüyor. Birlik tarihinde ilk kez tüm üyelerin bir uluslararası güce katılacak olmaları AGSP açısından da bir prova olarak yorumlanıyor. AB’nin bütün üye ülkelerden toplam 3 - 4 bin asker yollaması bekleniyor. 
     



 DÜNYA 











</TEXT>
</DOC>
