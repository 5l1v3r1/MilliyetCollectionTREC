<DOC>
<DOCNO> 57828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/19/ekonomi/eko01.html </URL>
<DATE> 2001/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
KDV gidiyor ÖTV geliyor 
</HEADLINE>
<TEXT>

Maliye Bakanlığı, 5 olan KDV oran sayısını 2’ye düşürmek için çalışma başlattı. Ancak önce Özel Tüketim Vergisi çıkarılarak yüzde 40 ile yüzde 26’lık KDV’ye tabi ürünler ÖTV’ye alınacak 
     Maliye Bakanlığı, Katma Değer Vergisi’nde KDV oran sayısının azaltılması için kolları sıvadı. 
     Bakanlık, KDV’de halen 5 olan oran sayısının 2’ye düşürülmesi konusunda hazırlık yapıyor. Bir süredir Gelirler Genel Müdürlüğü’nde yürütülen ve 2002 yılında hayata geçirilmesi planlanan hazırlıklarda, KDV’de mevcut sistemin daha basit ve hızlı uygulanabilir hale getirilmesi amaçlanıyor. 
     
     Önce ÖTV 
     Bunun ilk adımının da Özel Tüketim Vergisi ÖTV Kanunu ile atılması planlanıyor. Uluslararası Para Fonu’na IMF da verilen taahhüt çerçevesinde 2002 yılının ilk yarısında yasalaşması beklenen ÖTV Kanunu, 10 ayrı vergiyi uygulamadan kaldıracak. KDV’de yüzde 40’lık gruba giren otomobiller ile yüzde 26’lık gruba giren mallar ÖTV kapsamına girecek.Yüzde 23’lük grupta kalan diğer mal ve hizmetler genel orana tabi listenin içine alınacak. Böylece yüzde 26 ve 40’lık KDV tarifeleri ortadan kalkacak. Bu arada TBMM’ye sevkedilen tasarıda nisbi oranlara yer veren ÖTV taslağı yeniden düzenleniyor. 
     
     Gıda oranı değişmeyecek 
     Yeni dönemde ÖTV’ye girecek akaryakıt tüketim ve taşıt alım gibi vergilerin halen maktu tutarlarda hesaplanması nedeniyle, akaryakıt ve taşıttan alınan ÖTV’nin de maktu olacağı belirtiliyor. Diğer yandan ÖTV’nin yürürlüğe girmesiyle 3’e düşecek olan KDV’deki oran sayısı, ikinci aşamada bu defa 2’ye çekilecek. IMF görüşmelerde, KDV’de halen ihraca tabi mallara uygulanan yüzde 1’lik KDV ile temel gıda maddelerine uygulanan yüzde 8’lik KDV’nin tek bir listede birleştirilmesini istedi. IMF tarafı, bu 2 grubun yüzde 5 gibi bir KDV’ye tabi tutulabileceğini vurguladı. 
     



 EKONOMİ 


















</TEXT>
</DOC>
