<DOC>
<DOCNO> 83086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/son/sonspo14.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaşlı futbolculardan Lucescu'ya övgü... 
</HEADLINE>
<TEXT>

     Beşiktaşlı futbolcular, Christoph Daum'un ayrılışının ardından takımın başına getirilmesi düşünülen Rumen teknik adam Mircea Lucescu'ya övgüler yağdırdılar. 
     Beşiktaş'ın moda sponsorluğunu üstlenen Damat Tween'in ilkbahar-yaz koleksiyonunun tanıtımına katılarak mankenlik yapan Tümer Metin, Bayram Bektaş ve Sertan Eser, Lucescu için olumlu ifadeler kullandılar. 
     Defile sonrası basın mensuplarının sorularını yanıtlayan Tümer Metin, Lucescu'nun kendini kanıtlamış bir teknik adam olduğunu belirterek, ''Biz futbolcular olarak takımın başına kimin gelip gelmeyeceği ile fazla ilgilenmeyiz. En iyisini yönetim kurulumuz bilir. Eğer Lucescu gelirse, yeni sezonda onunla çalışmaktan mutluluk duyarım'' dedi. 
     Geride kalan sezona da değinen Tümer, Beşiktaş gibi büyük camiada sezonu 3. bitirmenin başarı olmadığını kaydederek, ''Bizler özeleştirilerimizi yapıyoruz, hatalarımızı da biliyoruz. Bu hatalardan ders alıp, gelecek sezon herkesin istediği şampiyonluğa ulaşacağız'' diye konuştu. 
     Tümer, A Milli Futbol Takımı aday kadrosuna çağrılmamasıyla ilgili sorulara yanıt vermek istemediğini, bu konudaki tercihin Milli Takımlar Teknik Direktörü Şenol Güneş'e ait olduğunu söyledi. 
     Bayram Bektaş ise takımın başına kimin geleceğini henüz bilmediklerini belirterek, adı geçen Lucescu'nun, takımını şampiyon yapan, kaliteli bir teknik adam olduğunu kaydetti. 
     Sertan Eser de Lucescu'nun ne yaptığının ortada olduğunu belirterek, ''Kendini kanıtlamış bir teknik adam. Henüz ortada resmi bir şey yok. Biz de merakla bekliyoruz. Bu bir idari konudur. Yönetimimiz mutlaka takımın başına kaliteli bir çalıştırıcı getirecektir. Bizler de futbolcular olarak gelecek sezon elimizden geleni yapıp, 100. yılda taraftarlarımıza şampiyonluk yaşatmak istiyoruz'' dedi. 
     Öte yandan, Fulya Tesisleri'nde transfer çalışmalarını yönlendiren Beşiktaş Futbol Takımı Menajeri Sinan Engin, anlaşmaları halinde Lucescu ile pazar veya pazartesi günü resmi sözleşme imzalayabileceklerini söyledi. 
     





</TEXT>
</DOC>
