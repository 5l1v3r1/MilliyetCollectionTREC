<DOC>
<DOCNO> 62974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/18/son/sonspo01.html </URL>
<DATE> 2002/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Şükür'ün takımı 7 gol attı, golcümüzün siftahı yok 
</HEADLINE>
<TEXT>

     İtalyan 1. Futbol Ligi takımlarından A.C Parma'nın, 3. lig takımlarından Viadana ile yaptığı hazırlık maçında, sarı-lacivertlilerin yeni transferi Hakan Şükür, ilk kez ilk 11'de sahaya çıktı. 
     Parma'nın 7-0 kazandığı ve tüm golleri ikinci yarı atıldığı maçta sadece ilk yarı oynayan Hakan Şükür, henüz golle tanışamadı. Hafta sonu oynanacak İnter maçına hazırlanan Parma'da teknik direktör Pietro Carmignani, hazırlık maçında ilk yarı ve ikinci yarı ayrı 11'ler sahaya sürerken, ileride Di Viao'nun yanında Hakan Şükür'ü denedi. 
     Eski takımı İnter'e karşı en azından maç kadrosunda girecek Hakan Şükür ise gazetecilere yaptığı açıklamada, ''Normal olarak pazar günkü maç benim için özel. San Siro'daki maç gerçekten çok zor. İnter'i iyi tanıyorum ve bu sezon ne kadar iyi oynadıklarını biliyorum. Ama biz iyiyiz ve üzerimize düşeni yapmaya hazırız. Benim için de takım arkadaşlarım içinde özel bir maç olacak. Saklamıyorum'' dedi. 
     30 yaşındaki Türk futbolcu, yeni takımı Parma'da forma giyebilmek 
     için elinden geleni yaptığını ve teknik direktörün şans vermesi halinde her türlü göreve hazır olduğuna inandığını söyledi. İnter'de sadece Vieri ve Ronaldo'nun değil her futbolcunun tehlikeli olduğunu kaydeden Hakan Şükür, ''Ama onlar evlerinde oynadıkları maçlarda daha kötüler. Bu bize yarayabilir'' diye konuştu. Parma'nın defans oyuncularından Lamouchi ise ''Hakan Şükür bizi üst sıralara götürecek, çünkü büyük kalitede bir futbolcu. Di Viao ile uyumlu bir ikili olmalarını umuyorum. Şükür, bugüne kadar oynamadı, çünkü kondisyonu maksimumda değildi. Ama eski takımı İnter'e karşı oynanacak maçta kadroya çağırılabilir'' ifadelerini kullandı. Bu arada, Hakan Şükür'ün Parma'ya transferiyle Floransa, Milano ve Siena kentlerinden sonra Parma kentinde de Türk bayrağı açıldı. Parma'nın bugün oynadığı hazırlık maçında Hakan Şükür'ü desteklemeye gelen bir grup taraftar Türk bayrağı açtı. 
     






</TEXT>
</DOC>
