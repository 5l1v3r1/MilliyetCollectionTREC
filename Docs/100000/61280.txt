<DOC>
<DOCNO> 61280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/09/dunya/adun.html </URL>
<DATE> 2002/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
11 Eylül kurbanları 
</HEADLINE>
<TEXT>

Çin, Uygur Türkleri üzerindeki sindirme politikasına hız verdi. Sünnet, düğün ve cenaze törenleri yasaklandı 
     DIŞ HABERLER SERVİSİ 

     Doğu Türkistan olarak adlandırılan Sincan bölgesindeki Müslüman Uygur Türklerinin etnik ve dinsel kimliğini yok etmek için 1949 devriminden beri her yolu deneyen Çin, bu kez yeni bahane olarak 11 Eylül saldırılarına sarıldı. Pekin yönetimi yayınladığı bir genelgeyle, 11 Eylül saldırılarının bir benzerinin yaşanabileceğini gerekçe göstererek, Uygurların yaşadığı Sincan'ın Yili bölgesindeki bütün düğün, cenaze, sünnet, ev taşıma törenlerini ve hatta her tür küpenin takılmasını yasakladı. 
     Merkezi Münih'te bulunan Doğu Türkistan Enformasyon Merkezi'nin açıklamasına göre, özellikle 11 Eylül saldırılarından sonra Sincan bölgesinde baskıların iyice arttığı belirtilerek, merkezi hükümetin her tür yerel bayram, tören veya geleneği "devletin istikrarını bozmaya yönelik faaliyetler" olarak değerlendirdiği kaydedildi. 
     Yili Valilik Bölgesi Komünist Partisi bürosu ise, Fransa Basın Ajansı'na AFP son genelgeyi doğrulamakla birlikte, bunun "ısrafı durdurup, gerici ve feodal fikirleri önlemeye yönelik ruhsal uygarlaşma önlemleri olduğunu" savundu. 
     Pekin yönetimi, Uygur bölgesinde halkın ibadet özgürlüğü üzerinde sistemli baskı kurduğu gibi bölgenin nüfus dengesini Uygurların aleyhine değiştirmek için ülkenin diğer bölgelerinden buraya sürekli Çinli nüfus kaydırıyor. 
     



 DÜNYA 













</TEXT>
</DOC>
