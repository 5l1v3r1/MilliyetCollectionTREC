<DOC>
<DOCNO> 76354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/yazar/sazak.html </URL>
<DATE> 2002/04/04/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Ah bir "defo"su olsa... 
</HEADLINE>
<TEXT>

     Cumhurbaşkanı Ahmet Necdet Sezer'le ilgili haberler kamuoyunu şaşırtmaya devam ediyor. 
     Villası, karyolası derken Köşk'ün perdesi de "gündem"deki yerini aldı. 
     Kuşatma altında olan Arafat değil, sanki Sezer .. 
     250 milyara villa almış. Yatak odası takımı 20 bin dolarmış, Camlı Köşk'ün perdelerine 150 milyar ödenmiş 
     Sistem, iki yıldır kendine benzetemediği Cumhurbaşkanı'na "hoş geldin partisi" düzenliyor. 
     Temiz toplumun simgesi 'Hakim Bey' meğerse lüks tutkunuymuş. 
     Gölbaşı'nda 250 milyara satın aldığı villayı, memur maaşından sağladığı tasarruflarla edinmesi olanaksızmış. 
     Cumhurbaşkanı Sezer, "nereden buldun " diyenlere ayrıntılı bir hesap dökümü veriyor ama yetmiyor. Şimdi de, mobilya atağı başlıyor. 
     Çankaya sanki, 'devre mülk', Sezer'ler, Köşk'e taşındıklarında "nevresimi değiştirseler" mesele olmayacak. İkiz yatağı kaldırıp İtalyan mobilyaya geçtikleri için kıyamet kopuyor. 
     Sezer'i gözden düşürmek üzere... 
     Ankara'da 'sistemli' bir uğraş var. 
     Biraz daha sallasalar, Çankaya düştü, düşecek 
     Madem ki halk Sezer'e güveniyor, Cumhurbaşkanı'nın "çalıp çırpmadığına, bankaları hortumlayanlarla, çetelerle işi olmadığına" inanıyor, o halde "son kale"yi de düşürmek gerekiyor. Ki 'siyaset' rahatlasın. 
     Sezer de 'defo'lu çıkarsa mesele kalmayacak 
     Cezaevine düşen bankacının intikamı Sezer'den alınıyor. 
     Kırmızı ışıkta duran, marketten alışveriş yapan, halkın arasında dolaşan cumhurbaşkanı istenmiyor. İlginçtir. Bu özellikleri nedeniyle başlangıçta Sezer'i 'sıradan' bulan, 'memur' diye eleştiren çevreler de 'yaşam standartı'nı yükseltmeye çalıştığı için suçluyorlar. 
     Lüks düşkünü, 'savurgan' Cumhurbaşkanı'nın 2000 yılında Köşk'e taşınırken yaptığı harcamalar duyurulurken, bir başka gerçek gözden kaçırılıyor. Sezer'in iki yıl boyunca Çankaya'da yaptığı tasarruf 5 trilyon lirayı buluyor. 
     Dünkü gazetelerde vardı 2001 bütçesi, 2000'e göre 3 trilyon 455 milyar lira düşük tutulmuş. Sezer, 1.5 trilyon lirayı Hazine'ye iade etmiş. 
     Personel giderleri, malzeme alımları, telefon, aydınlatma, ulaştırma harcamaları da azaltılmış. 
     Buna rağmen Sezer'in karyolası göze batıyor. 
     Villa almak için niye Cumhurbaşkanlığı döneminin sonunu beklemediği sorgulanıyor. 
     Ancak bunların ötesinde bir gerçek var ki, halk onu da görüyor. 
     Sezer'i Meclis'te alkışlarla seçenler, ondan hoşlanmadı. Çünkü Hakim Bey, siyasetçinin 'kuklası' olmadı. Halkın Cumhurbaşkanı gibi davrandı. Bir hukuk adamı olarak görevini 'ödünsüz' sürdürüyor. 
     Villa, karyola, perde... 
     Bunlar gerekçe. 
     Kampanyanın gerisinde, Cumhurbaşkanı'nın görev süresini 5 yıla indirme uğraşı yatıyor. Meclis'te siyaseten bu sonuç alınamazsa Sezer 'psikolojik harekat'la teslim alınacak... İstifaya zorlanacak. 
     Sinir savaşı veren Sezer'in durumu Arafat'tan daha zor 
     
     







Heil Şaron 


Savaşlardaki tarihsel anlamsızlık ve ölüp gitmiş insancıklar... 


Kirli savaş 


Şaron neyi çözdü 


Sayılar ve gerçekler Türkiye ne kadar yoksullaştı 


Küçülelim mi, büyüyelim mi 


Çerçeve doldu 


Gözbağcılık 


Büyüme geçici mi olsun, kalıcı mı 


Nereye kadar 


Bana terörün tanımını yapar mısınız 


Barış insanların kalbinde 


Türkiye'nin tahribat raporu .. 


Ah bir "defo"su olsa... 


Ocak'ın işi, Akışık'ınkinden çok daha zor 


Hayata dönüş başladı 


Müsteşarı Yılmaz’ı raporla kınadı 


</TEXT>
</DOC>
