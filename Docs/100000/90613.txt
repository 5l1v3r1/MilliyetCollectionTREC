<DOC>
<DOCNO> 90613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/ekonomi/eko04.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayali raporunda Karakoyunlu adı 
</HEADLINE>
<TEXT>

Orhan Aslıtürk’ün şirketi ASCOR’un, adlarına hayali ihracat yaptığı şirketler arasında Koleksiyon Mobilya’nın da anılması, Devlet Bakanı Karakoyunlu’nun başına iş açtı. Maliye Hesap Uzmanları’nın hazırladığı raporda, o dönem Koleksiyon Mobilya Yönetim Kurulu üyesi olduğu için Karakoyunlu’nun ismi de geçti 
     NEDİM ŞENER 

     ASCOR adlı firması ile toplam 180 şirket adına 1.7 milyar dolarlık hayali ihracat organize eden Orhan Aslıtürk, Devlet Bakanı Yılmaz Karakoyunlu’yu da adliyelik etti. 
     Maliye Bakanlığı Hesap Uzmanları Kurulu’nun hazırladığı bir rapor ile 1995 ve 1998 yılları arasında, adlarına hayali ihracat gerçekleştirilen şirketler arasında, o dönem Karakoyunlu’nun yönetim kurulu üyesi olduğu Koleksiyon Mobilya da bulunuyor. Bakan Karakoyunlu, bu rapor dolayısıyla sahte ya da muhteviyatı itibariyle yanıltıcı belge tanzim etmek veya bunları bilerek kullanmak’ ile suçlanıyor. 
     Kurul tarafından Aslıtürk’ün şirketi aracılığı ile hayali ihracat yaptığı ileri sürülen Koleksiyon Mobilya gibi diğer 180 şirketin yöneticileri için de kanuni temsilci sıfatıyla vergi cezası ve vergi suçu raporu yazıldı. 
     
     520 bin dolarlık iddia 
     Hesap Uzmanları’nın ASCOR ile ilgili hazırladıkları raporda, Orhan Aslıtürk ve Muhammet Ciğer tarafından Koleksiyon Mobilya adına 1996 yılında 262 bin 191 dolar, 1997 yılında da 258 bin 823 dolarlık hayali ihracat gerçekleştirildiği belirtiliyor. 
     Bu tutarlar dikkate alınarak şirket hakkında vergi cezası raporu hazırlanırken, şirketin sahibi Faruk Malhan ve Yılmaz Karakoyunlu’nun yanı sıra diğer yönetim kurulu üyeleri hakkında da sahte belge kullanmaktan dolayı rapor hazırlandı. 
     Yaklaşık 10 ay önce Boğaziçi Kurumlar Vergi Dairesi’ne, daire tarafından da İstanbul Cumhuriyet Savcılığı’na gönderilen rapor üzerine, kaçakçılık savcısı olarak bilinen Emin Ateşağaoğulları, işlemleri başlattı. Önce Maliye birimleri ile tekrar ilişkiye geçerek, adı geçen kişinin Bakan Karakoyunlu olup olmadığını’ araştırdı. Sözkonusu yönetim kurulu üyesinin milletvekili ANAP’lı Yılmaz Karakoyunlu olduğu netleştirildi. 
     Savcılık, şirketin diğer yönetim kurulu üyeleri hakkında vergi kaçakçılığından soruşturma açarken, milletvekili sıfatı bulunan Yılmaz Karakoyunlu hakkında gerekli işlemlerin yapılması için fezlekenin Meclis’e gönderileceği belirtildi. 
     
Şimdiye kadar bin rapor yazıldı      Maliye Bakanlığı Hesap Uzmanları Kurulu, Orhan Aslıtürk’ün organize ettiği hayali ihracatlardan yararlanan 180 şirket ile ilgili olarak bugüne kadar toplam bin dolayında rapor yazdı. Adlarına hayali ihracat gerçekleştirilen şirketin tümü hakkında 1995 ve 1998 yıllarını kapsayan roparların tamamı ise 2 bini bulacak. 
     
     Birçok ünlü isim var 
     Aslıtürk’ün ASCOR isimli şirketi üzerinden en fazla hayali ihracat gerçekleştirenler arasında Devlet eski Bakanı Cavit Çağlar’ın da adı geçiyor. 1.7 milyar dolarlık hayali ihracatın 600 milyon dolarlık kısmının Çağlar’ın Nergis Holding’i adına gerçekleştirildiği belirtiliyor. Aynı dosyalarda Faruk Süren, Ali Balkaner, Murat Demirel, Erol Evcil, Emin Cankurtaran, Hayyam Garipoğlu gibi isimler de yer alıyor. 
     



 EKONOMİ 






















</TEXT>
</DOC>
