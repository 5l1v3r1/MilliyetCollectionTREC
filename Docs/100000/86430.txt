<DOC>
<DOCNO> 86430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/27/son/sontur21.html </URL>
<DATE> 2002/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit taburcu oldu... 
</HEADLINE>
<TEXT>

     Başbakan Bülent Ecevit, 11 gündür tedavi gördüğü Başkent Üniversitesi Hastanesi'nden taburcu oldu. 
     Ecevit, ''Ben iyiyim ve işimin başındayım'' dedi. 
     Ecevit, Başkent Üniversitesi Hastanesi'nden ayrılırken yaptığı açıklamada, sözlerine ''Değerli dostlar, günlerden beri burada beni izleyen sevgili gazeteciler hepinize içten saygılarımı, duygularımı sunuyorum'' diyerek başladı. 
     Önemli olmayan bir hastalık aşamasından geçtiğini belirten Ecevit, tedavi süresince Başkent Üniversitesi Rektörü Prof. Dr. Mehmet Haberal ve hastane yetkililerinin çok yakın ilgi gösterdiklerini ifade etti. 
     Başkent Üniversitesi Hastanesi'nin kıvanç verici bir hastane olduğunu vurgulayan Ecevit, şöyle devam etti 
     ''Aslında sadece bu hastanede değil, genellikle Türkiye'de son zamanlarda tıp alanında büyük başarılar, büyük gelişmeler oldu. Bundan kıvanç duyuyorum. Eğer Devlet hastasına iyi bakabiliyorsa, başta gelen görevini yerine getiriyor demektir. Bu konuda elbette eksikliklerimiz var. Ama o eksiklikleri de zaman içerisinde gidereceğiz. İnanıyorum ki bu güzel tesis, bu bakımdan bir örnek olacaktır. 
     Sizlere tekrar şükranlarımı sunuyorum. Ben iyileştim. Sadece bacak ve ayakla ilgili bazı sorunlarım kaldı. Onlar da şimdiden büyük ölçüde tedavi edildi. Şimdi kısa bir nekahat devresinden geçiyorum. Ben iyiyim ve işimin başındayım.'' 
     
     NOTLAR 

     Başbakan Ecevit'in Başkent Üniversitesi Hastanesi'nden taburcu edilmesinden bir süre önce vatandaşlar hastane önünde toplanmaya başladılar. 
     Vatandaşlar, Ecevit hastane kapısında görüldüğünde, alkışlarla ''Halkçı Ecevit'' şeklinde tezahürat yaptılar. Ecevit'in konuşması sırasında ''Ben iyiyim'' demesi üzerine vatandaşlar, alkışlarla sözlerini keserek, yine ''Halkçı Ecevit'' diye sevgi gösterisinde bulundular. 
     Ecevit konuşmaya başlamadan önce hastanenin önünde kurulan kürsüdeki mikrofon arızalandı. Arızanın giderilmesinden sonra başlayan konuşmasında Ecevit'in heyecanlı olduğu ve sözlerini şaşırdığı dikkatlerden kaçmadı. 
     Ecevit'in taburcu edilmesi sırasında Çevre Bakanı Fevzi Aytekin, DSP Grup Başkanvekili Emrehan Halıcı, Genel Sekreter Hasan Gülay, Genel Başkan Yardımcıları Zeki Sezer ve Tayfun İçli ile çok sayıda milletvekili de hazır bulundu. 
     Ecevit'in açıklama yaptığı sırada eşi Rahşan Ecevit ile Başkent Üniversitesi Rektörü Prof. Dr. Mehmet Haberal ve tedavisinde kendisine yardımcı olan sağlık ekibi de yanında yer aldı. 
     Ecevit'in 11 gün tedavi gördüğü hastaneden taburcu olmasını çok sayıda basın mensubu izlerken, birçok televizyon kanalı da canlı yayın yaptı. 
     Öte yandan, hastane civarında çok geniş güvenlik önlemleri alındığı gözlendi. Ecevit, taburcu olduktan sonra bir basın aracı konvoyuyla Oran şehrindeki çalışma ofisine hareket etti. 
     
</TEXT>
</DOC>
