<DOC>
<DOCNO> 83095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/son/sonspo23.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve Ankaragücü Ersun Yanal'ı serbest bıraktı... 
</HEADLINE>
<TEXT>

     Ankaragücü Kulübü, teknik direktör Ersun Yanal'ı serbest bıraktı. 
     Ersun Yanal'a çeşitli kulüplerden gelen transfer tekliflerine karşılık, 2 milyon dolarlık tazminatı öne süren başkentin sarı-lacivertli kulübü, Yanal ile yapılan uzun görüşmeler sonunda başarılı teknik adama ''Gidebilirsin'' açıklamasını yaptı. 
     Transfer piyasasında son günlerin en popüler teknik adamları arasında yer alan ve son olarak Trabzonspor'un teklifine ''Hayır'' cevabını veren Ersun Yanal, ''Ankaragücü Başkanı Cemal Aydın'dan Olur aldım'' dedi. 
     Ankara'dan sorunsuz ve problemsiz olarak ayrıldığını ifade eden Yanal, şunları söyledi 
     ''Ankaragücü olarak bu sezon, ligin en çok gol atan 2. takımı ve dört büyükleri yenen takım unvanını aldık. Şampiyonluk hedeflerinin Anadolu takımlarından çıkması görüşü, hepimizi heyecanlandırdı. 
     Bugünkü ekonomik zorluk ve imkanlar, kulüplerin içinde bulunduğu ortam, hem beni hem de oyuncularımızın ve doğal olarak başkanımız Aydın ve yönetiminin yıpranmasına neden oldu. Ekstra bütçe ile şampiyonlukta ben de varım beklentisi sonucunda da yıpranan Ankaragücü olacağından, önümüzdeki dönemin sorumluluğunu üstlenmek takıma zarar verecek görüşü ile başkanımız Aydın'ın da onayını alarak, son noktayı koymanın yararlı olacağı kanaatindeyim. Beraber çalıştığım tüm arkadaşlarıma desteklerinden dolayı teşekkür ederim.'' Son günlerde gerek transfer teklifleri, gerek de Ankaragücü Yönetimi ile sürdürdüğü yoğun görüşme trafiğinden bunalan Yanal, Denizli'ye giderek, yeni sezon ile ilgili çalışmalarını burada sürdüreceğini açıkladı. 
     





</TEXT>
</DOC>
