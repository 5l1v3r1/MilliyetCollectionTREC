<DOC>
<DOCNO> 66890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/10/spor/spo15.html </URL>
<DATE> 2002/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu 
</HEADLINE>
<TEXT>

     Milliler toplanıyor 
     A Milli Futbol Takımı, Dünya Kupası finallerinin hazırlıklarına start veriyor. Ay - Yıldızlı ekibimiz, 12 Şubat Salı günü Ekvador ile Hollanda’da yapacağı özel maçın hazırlıklarına bugün başlayacak. Polat Otel’de toplanacak olan milliler, akşam 18.30’da da Florya Metin Oktay Tesisleri’nde ilk çalışmalarını yapacaklar. Lejyonerlerin büyük kısmı kampa Hollanda’da katılacak. 
     
     Tugay fırsat tepti 
     BLACKBURN’DA forma giyen Tugay Kerimoğlu, İngiltere Lig Kupası Finali’nde oynayacak ilk Türk futbolcu olma fırsatını tepti. Mavi - Beyazlılar’ın deplasmanda Fulham’a 2-0 mağlup olduğu karşılaşmanın 82. dakikasında bu sezonki onuncu sarı kartını gören Tugay, İngiltere’deki kurallara göre iki karşılaşmada forma giyemeyecek. Milli futbolcumuz böylece 16 Şubat’ta ligde Ipswich ve 24 Şubat’ta Lig Kupası Finali’nde Tottenham önünde oynayamayacak. 
     
     En büyük kim 
     MALİ’DE yapılan 23. Afrika Uluslar Kupası’nda şampiyon bugün 18.00’de Kamerun ile Senegal arasında oynanacak final maçıyla belirlenecek. Turnuvada oynadığı tüm karşılaşmaları gol yemeden kazanarak finale yükselen son şampiyon Kamerun kupanın en büyük favorisi olarak gösteriliyor. 
     
     Kanada 2-0 önde 
     KANADA’NIN Ontario kentinde oynanan Davis Kupası ilk tur maçlarında teklerde iki maçı da kazanan ev sahibi Kanada, Meksika’ya karşı 2-0 üstünlük sağladı. Günün ilk maçında Frederic Niemeyer, Alejandro Hernandez’i 5-7, 6-3, 6-4 ve 7-5 mağlup ederken, Daniel Nestor da Miguel Gallardo’yu 6-3, 6-4 ve 6-0’la geçti. 
     



 SPOR 


























</TEXT>
</DOC>
