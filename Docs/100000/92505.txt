<DOC>
<DOCNO> 92505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/son/sontur22.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP "Başbakan, sürçü lisan etmiştir" 
</HEADLINE>
<TEXT>

     MHP Grup Başkanvekili İsmail Köse, seçimlerin koalisyon ortağı partilerin liderlerinin daha önceki açıklamalarında olduğu gibi 2004 Nisan ayında yapılacağını söyledi. 
     MHP Grup Başkanvekilleri İsmail Köse ve Mehmet Şandır, TBMM'de ortak basın toplantısı düzenlediler. 
     Başbakan Bülent Ecevit'in DSP Grubu'na gelmesi ve Cumhurbaşkanı Ahmet Necdet Sezer ile görüşmesinin hayırlı bir gelişme olduğunu anlatan Köse, ''Sayın Başbakan'ın sağlığına kavuşması, devlet işleriyle bilfiil meşgul olması çok önemli bir gelişmedir'' dedi. 
     Köse, Başbakan Ecevit'in DSP Grup toplantısında yaptığı konuşmada seçimler konusunda söylediği sözlerini düzelttiğini belirterek, şunları kaydetti 
     ''Başbakan seçimlerden bahsetmiş, fakat Cumhurbaşkanı'nı ziyaretinden sonra bu sözünün yanlış anlaşıldığını ifade etmiştir. Düzelttiği için fazla üzerinde durmuyorum. 
     Seçimler, üç genel başkanın deklare ettiği gibi 2004 yılı Nisan ayındadır. Yani milletten alınan emanetin beş yıl tamamlandıktan sonra millete gitmesi tarihidir. Bu bakımdan, bir sürçü lisandır Sayın Başbakan'ın ifadesiyle. Bunu da düzeltmiştir. Seçimlerden bahsedilmesi yanlış anlaşılmıştır. Her siyasi parti her zaman seçime hazır olmalıdır manasında bunu düzeltmiştir.'' 
     
     ''KAVGA YOKTUR'' 
     Köse, koalisyon olmanın özelliğinin ve adabının farklı olduğunu söyledi. MHP ve ANAP arasındaki farklı yaklaşımın her iki partinin kendi görüşlerinin ifade edilmesi olduğunu belirten Köse, ''Burada bir kavga yoktur. Sayın Başbakan'ın sözlerine burada itirazımız var. Burada bir demokratik tartışma ortamı vardır. Kendileri de zaten bu konuşmasını düzeltmiştir'' dedi. 
     





</TEXT>
</DOC>
