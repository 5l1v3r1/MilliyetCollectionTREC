<DOC>
<DOCNO> 57100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/14/guncel/gun08.html </URL>
<DATE> 2001/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Noel’e izin var da bayrama yok mu 
</HEADLINE>
<TEXT>

ÇAPRAZ ATEŞ 
     İSTANBUL Milliyet 

     Türkiye Futbol Federasyonu, Ramazan Bayramı’na denk gelen hafta sonunda lig maçlarının oynanmasına karar verirken, Noel tatilinin başladığı 24 Aralık tarihine rastlayan maçları tatil etti. Kayseri Futbol İl Müdürlüğü ise bayram haftasındaki maçları erteledi. Spor adamlarının Ramazan ve Noel’de maçların tatil edilmesi ya da oynanmasıyla ilgili görüşleri şöyle 
     
     Atilla Gökçe TSYD Başkanı 
Bayramda maça gidilir      Bence karar normal. Noelde büyük aile, anne, baba, çocuklar ve torunlar bir araya gelirler ve bir ölçüde yaşam durur. Lig maçları da oynanmaz. Oysa bizim geleneğimizde, bayramda maçlar da eğlencenin bir parçası olarak görülür. Bunu bir çelişki ya da haksızlık olarak görmek doğru değil. Bayramda, seyirciler maçlara gitmeyi tercih ederler. Futbolcular arasında bunun rahatsızlık yaratacağını düşünmüyorum. Bazı yabancı futbolcuların yapay nedenlerle Noel’de ülkelerine dönmek istemeleri, maçlara gitmek istememeleri durumu yaşandı. Esas bunlar rahatsızlık yaratıyordu. Ayrıca onların Noeli ile bizim yılbaşı tatili arka arkaya geldiği için böyle bir uygulama yapılmıştır. 
     
     Ayhan Bermek Milli Takımlar eski Sor. 
Yılbaşında da oynanmalı      Bunların planlaması, yumurta kapıya dayanınca değil sezon başında yapılmalı. Bugüne kadar bayram ve yılbaşlarında hep oynanıyordu. Benim profesyonellik dönemimde de hep oynandı. Bence, bayramda da, yılbaşında da maçlar oynanmalı. Pilotun, polisin bayramda, yılbaşında göreve gitmemesi mümkün mü Futbolcular da profesyonel olarak davranmalı. Ayrıca futbolcular için bu maçları oynamaktan daha önemlisi, transfer taksitlerinin, pirimlerinin ödenmesidir. Tatilini bir gün sonra da yapsa olur. Benim bildiğim Avrupa’da da yılbaşının ertesi günü maçlar oynanır. 
     
     Rıfat Pekkan Kayseri Futbol İl Müdürü 
İkisinde de tatil olmalı      Biz liglere erken başladığımız için fikstürümüz sıkışık durumda değildi. Bu nedenle kulüplere danışarak bayramda tatil kararı aldık. Önümüzdeki hafta yılbaşı için de büyük ihtimalle tatil kararı alacağız. Bunu bir ayırım olarak düşünmedik. Bence, bayramda da yılbaşında da mümkünse tatil olmalı. Önemli olan insanların tatil yapması, istirahat etmesidir. Yoksa ikisi de birbirinden değerli günler. 
     
     Ogün Temizkanoğlu Fenerbahçe Kaptanı 
Bizim de hakkımız      Böyle gelmiş böyle gidiyor. Bu konuda fazla yorum yapmaya gerek yok. Ancak futbolun önceden belirlenen bir programı var. Buna engel olmayacak her şeye futbolcu arkadaşlarım razı gelir diye düşünüyorum. Bunun yanı sıra özel günler, yabancı futbolcuların olduğu kadar yerli futbolcuların da hakkıdır. 
     
     Togay Bayatlı Olimpiyat Kom. Genel Sek. 
Cuma’dan halledilirdi      Verilecekse, hem Türk hem yabancı futbolculara izin verilmeli. Yabancıya yaptığınızı, yerliye niye yapmıyorsunuz Avrupa’da yılbaşlarında oynanır ama "christmasöta oynanmaz. Demekki aynı uygulama yapılıyor. Cuma günü fazla maç oynanarak sorun çözülebilirdi. Bunu yapmak o kadar zor değil. 
     



 GÜNCEL 










</TEXT>
</DOC>
