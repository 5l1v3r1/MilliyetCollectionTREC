<DOC>
<DOCNO> 67993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/16/son/sondun13.html </URL>
<DATE> 2002/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlin'de postane soyan Türk kardeşler yakalandı 
</HEADLINE>
<TEXT>

     Almanya'nın başkenti Berlin'de, Wilmersdorf semtindeki bir postaneyi soyan Erhan ve Ertunç T. adlı kardeşler, Özel Harekat Timi SEK tarafından yakalandı. 
     Berlin polisi, Türk Başkonsolosluğu'nun arkasındaki Nestorstrasse adlı sokakta bulunan postaneye giren ve motosiklet kasklarıyla yüzlerini kapatan 20 ve 19 yaşındaki soyguncu kardeşlerin, tabanca ve bıçakla kasiyerleri tehdit ederek 1000 euro aldığını belirtti. 
     Olay yerinden geçen bir kurye servisi şöförünün polisi arayarak haber verdiğini ve daha sonra da soyguncuları izlediğini kaydeden polis, soyguncuların Dahlmannstrasse'deki bir eve girdiklerini, özel timin de evin çevresini sardığını açıkladı. 
     Polis, binadan bir çocuk arabasıyla çıkan ve adının Serap olduğu belirlenen bir kadının polisler tarafından güvence altına alınmaya çalışılırken, çocuk arabasının içinde soygunda kullanılan tabanca ve bıçağın bulunduğunu belirtti. 
     Serap adlı kadının, soyguncu kardeşlerin kızkardeşi olduğunun belirlendiğini kaydeden polis, eve yapılan baskında soyguncuların tutuklandığını, 3 yakınının da geçici olarak gözaltına alındığını bildirdi. 
     






</TEXT>
</DOC>
