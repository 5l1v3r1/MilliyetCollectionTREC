<DOC>
<DOCNO> 63446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/21/son/sonspo20.html </URL>
<DATE> 2002/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan Mansız "Ahmet'in golü uzun yıllar unutulmayacak" 
</HEADLINE>
<TEXT>

     Beşiktaş'ın golcü futbolcusu İlhan Mansız, Trabzonspor maçına gitmeden önce, ikinci yarıya fırtına gibi girmek istediklerini söylediğini anımsatarak, ''Farklı galibiyetin sinyallerini vermiştim. Farklı skor bizim için süpriz olmadı'' dedi. 
     Takım olarak sahada mükemmel bir futbol sergilediklerini ileri süren İlhan, ''Gol yollarındaki uyumumuz sürdü. Özellikle Ahmet'in atmış olduğu gol, uzun yıllar konuşulacak cinstendi. İlk yarının sonunda başlattığımız bu çıkış, ikinci yarıda da devam edecek. Sezon sonunda puan cetveli bugünkünden farklı olacak ve biz mutlu sonu yakalayacağız'' görüşünü aktardı. 
     
     "Futbol bu olmamalı.." 
     Trabzonspor maçında yaşananlar konusunda, ''Futbol bu olmamalı'' dedi. 
     Futbolun bir spor karşılaşması olduğunu belirten İlhan, kendisine ait olan ''www.ilhanmansiz.org'' internet sitesinde yaptığı açıklamada, ''Spor, dostluk, kardeşlik ve barıştır. Bir yarışmadır. 
     Yarışmalarda kazanmak da vardır kaybetmek de. Her zaman kazanamazsınız. Hele ki futbolda. Ligde sadece bir şampiyon vardır. 
     Hiçbir zaman iki takım aynı anda şampiyon olamaz. Yani daha iyi olan kazanır. Zaten hep kazansanız bu işin keyfi de olmaz'' görüşünü dile getirdi. 
     Hiçbir futbolcunun sahaya yenilmek için çıkmayacağını, takımının kaybetmesine futbolcu kadar hiç kimsenin üzülemeyeceğini kaydeden İlhan Mansız, şöyle devam etti 
     ''Yöneticiler de en az futbolcular kadar üzülür. Elbette her takımın taraftarı, takımının galip gelmesini ister. Yenilince de üzülür. Ama küfür etmek, hele hele taşkınlık çıkarmak, daha da ileriye gidip stadı yakıp yıkmak, futbolculara, yöneticilere saldırmak, olur şeyler değil doğrusu. Bunlar bir seyirciye hiç yakışmayan, futbolu çirkinleştiren şeyler. Bunu bir tek Trabzonspor taraftarları için söylemiyorum. Bu tür davranışlarda bulunan her takım taraftarı için geçerli. Umarım bu tür olaylar bir daha yaşanmaz ve bu tür fanatik taraftarlar büyük cezalar alırlar.'' 
     
     "Taraftarlar büyük fırsat kaçırdı" 
     Trabzonspor deplasmanında yaşananlara bir türlü anlam veremediğini belirten İlhan Mansız, 4-0 geriye düşen takımlarını dahi destekleyen taraftarların, ancak maçın 5-0 olduğunda 180 derece dönüş yaptıklarını dile getirdi. 
     Maçın 4-0'lık skora geldiğinde içinden ''Ne kadar güzel bir taraftar. Tıpkı Avrupa'daki gibi. Farklı bir mağlubiyette bile takımının yanında. Desteğini hiç kesmiyor'' diye geçirdiğini bildiren İlhan, şöyle dedi 
     ''Karşılaşmanın bitmesine sekiz dakika kala, biz 5. golü atınca, bir anda seyircinin 180 derecelik bir dönüş yapması ve çığrından çıkması ile o destek bir anda çirkin bir kösteğe dönüştü. 4-0'lık skora tahammül eden taraftar, 5-0'a tahammül edemez oldu. Trabzonspor taraftarları, eğer bu desteği sürdürüyor olsaydı, belki de yılın en centilmen taraftarı seçilecekken, şimdi yaptıkları bu çirkin davranışın bedelini ağır ödeyecekler. Keşke 8 dakika daha sabırlı olabilselerdi.'' 
     






</TEXT>
</DOC>
