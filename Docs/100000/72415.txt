<DOC>
<DOCNO> 72415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/13/son/sontur19.html </URL>
<DATE> 2002/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Tantan "Elimde dosyalar var demedim" 
</HEADLINE>
<TEXT>

     Eski İçişleri Bakanı Sadettin Tantan, şimdiye kadar hiçbir yerde ''elinde dosyalar olduğunu ve zamanı gelince açıklayacağını'' söylemediğini belirtti. 
     Tantan, ''Yurttaşlık Hareketi''nin tanatımı çerçevesinde geldiği Burdur'da, Vali Kadir Koçdemir'i ziyaret ederek bir süre görüştü. 
     Ziyaretin ardından gazetecilerin sorularını yanıtlayan Tantan, halkın kendi hak ve sorumluluklarının bilincine erişmesi ve dayanışma kültürünün gelişmesi için ''Yurttaşlık Hareketi'' başlattıklarını ifade ederek, ''Her il ve ilçede sevilen, sayılan, dinamik insanları biraraya getirmeye çalışıyoruz'' dedi. 
     Tantan, bir gazetecinin, elinde çeşitli konularda dosyalar olup olmadığına ilişkin sorusuna, ''Şimdiye kadar hiçbir yerde elimde birtakım dosyalar olduğunu ve zamanı gelince açıklayacağımı söylemedim. Bu, menfaat güçlerinin bir tuzağından başka bir şey değil. 
     Zaten dosyalar halkın gündeminde, halkın önüne saçılmış vaziyette'' karşılığını verdi. 
     ''Sistemin menfaat üzerine kurulduğunu, dürüst insanlar bulunduğunu, ancak onların da eylem güçlerinin olmadığını'' öne süren Tantan şöyle konuştu 
     ''Siyasi partilerimizde de çok dürüst insanlarımız var. Fakat uygulamada, eylemde önde değiller. Eylemde, menfaat önde. Yani bu ülkeyi soyanları affeden irade, menfaati temsil ediyor, halkı değil. 
     Bu değişmediği zaman halkın ve ülkenin menfaatleri hiçbir zaman ön planda olmaz. Yoksulluk ekonomisi kurumsallaşmış ve kurumsallaşan sistem yönetmeye talip.'' Tantan, yeni bir parti oluşumu içinde olup olmadıklarına ilişkin bir soruyu da, ''Bu 'Yurttaşlık Hareketi'ni benimsemesi halinde, yeni bir partinin kurulup kurulmayacağına halk karar verecek. Onun önünde kimse duramaz'' diye yanıtladı. 
     Türkiye'nin AB'ye girmek için onurundan taviz vermemesi gerektiğini de ifade eden Tantan, daha sonra Burdur Organize Sanayi Bölgesi'ne giderek, esnaf ve sanatkarlarla görüştü. 
     






</TEXT>
</DOC>
