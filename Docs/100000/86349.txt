<DOC>
<DOCNO> 86349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/27/son/sondun26.html </URL>
<DATE> 2002/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika II. Dünya Savaşı arşivini Ruslardan satın aldı 
</HEADLINE>
<TEXT>

     Belçika, İkinci Dünya Savaşı sırasında Almanlar tarafından çalınan ve daha sonra Rusların eline geçen askeri arşivlerini, Moskova'dan satın aldı. 
     Rusların 1945'ten beri ellerinde bulundurdukları 62 tonluk arşivler, Belçika'nın gönderdiği 10 askeri kamyonla Brüksel'e taşındı. 
     Askeri Müze'de, bu sabah yapılan bir törene Savunma Bakanı Andre Flahaut ve Dışişleri Bakanı Louis Michel katıldı. 
     ''Tarihçiler ve araştırmacılar açısından ilginç olduğu'' ileri sürülen ancak Belçikalıların ''yabancı ellerde bulunmasından rahatsızlık duydukları''da gizlenmeyen arşivlerde Belçika Silahlı Kuvvetleri'nin Birinci Dünya Savaşı'ndaki faaliyetlerine ilişkin dosyalar bulunuyor. 
     Arşivlerde, askeri belgeler ile birlikte, Yahudi kurumlara, mason locasına, gazetecilere, kadın hakları kurumlarına, adli birimlere ait belgeler de bulunduğu bildirildi. 
     Belçika, arşivlerin iadesi için, 15 Mart 2001'de, Moskova ile bir anlaşma imzalamıştı. 
     Brüksel hükümeti, Ruslara, ''arşivleri iyi korudukları'' gerekçesiyle bir para ödendiğini belirtti, ancak miktar bildirmedi. Basın, bu amaçla 100 bin dolar ödendiğini ileri sürüyor. 
     





</TEXT>
</DOC>
