<DOC>
<DOCNO> 70697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/04/son/sondun20.html </URL>
<DATE> 2002/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz gazileri Savunma Bakanlığı'na tazminat davası açtılar 
</HEADLINE>
<TEXT>

     İngiliz gazileri, Savunma Bakanlığı'na karşı bugün tazminat davası açtılar. 
     Kuzey İrlanda, Falkland, Bosna ve Körfez savaşlarına katılan 254 gazi, bu çatışmalardan psikolojik çöküntüyle döndüklerini, ancak kendilerini bu savaşlara gönderen hükümetlerin hiçbir sorumluluk üstlenmeye yanaşmadıklarını belirttiler. 
     Davanın yaklaşık 5 ay kadar sürmesinin beklendiğine dikkati çeken hukuk çevreleri, askerlerin en az her konuda tazminata başvuran siviller kadar fiziksel ve ruhsal zararlarını tazmin ettirme hakkına sahip olduklarını belirtiyor ve Savunma Bakanlığı'nın büyük bir tazminat ödeme zorunluluğuyla karşı karşıya kalabileceğine işaret ediyor. 
     Mahkemeye başvuran askerlerin hepsinin savaş sonrası psikolojik bozukluğa uğradıklarına dair raporlarının bulunduğuna dikkati çeken bu çevreler, bu bozuklukların ülkeleri için savaşmış bu kişilerin yaşamını tümüyle çökerttiğine işaret ediyor. 
     Savaş gazilerinin çalışamadıklarını, para kazanamadıklarını, tedavilerinin ise tam olarak yerine getirilmediğini belirten avukatları da, davanın sonucundan çok umutlu olduklarını vurguluyor. 
     Öte yandan, konuyla ilgili olarak kurulan bir şikayet masasına isimlerini yazdıran bin 600 gazinin de açılan 254 kişilik ilk davanın sonucunu bekledikleri, bu davadan olumlu sonuç alınması halinde, alınan kararları emsal göstererek dava açacakları belirtiliyor. 
     






</TEXT>
</DOC>
