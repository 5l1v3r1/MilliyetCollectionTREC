<DOC>
<DOCNO> 52663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/16/son/sonspo20.html </URL>
<DATE> 2001/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor "Türkiye Kupası'nı müzemize götürmek istiyoruz" 
</HEADLINE>
<TEXT>

     Futbolda Türkiye Kupası 3. 
     kademesinde İstanbul Büyükşehir Belediyesi ile deplasmanda karşılacak Trabzonspor, temkinli davranıyor. Kulüp basın sözcüsü Mehmet Ongan, kupa maçlarının sonuçlarının tahmin edilmesinin zor olduğunu belirterek, ''Geçmişte kupa maçlarında hiç beklenmedik sonuçlar alınmıştır. Pendikspor'un Fenerbahçe'yi elemesi gibi. Ancak İstanbul Büyükşehir Belediyesi maçında turu atlayan tarafın biz olacağına inanıyoruz'' dedi. Ongan, Türkiye Kupası'na çok ciddi baktıklarını da kaydederek, ''Hedefimiz Türkiye Kupası'nı almaktır. Bunun için işimizin zor olduğunu biliyoruz. Ancak başarılar elde etmek için belirli zorlukları aşmak gerekir. Kulüp olarak hedefimiz, ligde ilk 4 arasına girmek, Türkiye Kupası'nı da müzemize getirmektir'' diye konuştu. Bursaspor'da kadro dışı bırakılan Murat Sözkesen'i kadrolarına dahil etmeye çalıştıklarını da ifade eden Ongan, bu akşam yapacakları yönetim kurulu toplantısında bu konunun netlik kazanabileceğini sözlerine ekledi. 
     






</TEXT>
</DOC>
