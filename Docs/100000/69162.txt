<DOC>
<DOCNO> 69162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/23/son/sonspo14.html </URL>
<DATE> 2002/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalyaspor 3 - Gaziantepspor 3 maç bitti 
</HEADLINE>
<TEXT>

     Birinci Futbol Süper Ligi'nde Antalyaspor ile Gaziantepspor arasında oynanan maç 3-3 sona erdi. 
     Maçın 15. dakikada gelişen Gaziantepspor atağında, Mustafa Marangoz'un pasında topla buluşan Fatih, hızla Antalyaspor ceza sahasına girdi. Bu futbolcunun kaleciyle karşı karşıya kaldığı pozisyonda, top yandan auta gitti. 
     34. dakikada konuk ekibin golü geldi. Luis Santos'un pasında topu alan Mustafa Şahintürk yerden sert bir vuruşla topu ağlara gönderdi 0-1. 
     35. dakikada, Antalyaspor gole karşılık verdi. Gaziantepspor ceza alanında yaşanan karambolden yararlanan Atilla Birlik, topu yerden ve düzgün bir vuruşla kaleye gönderdi 1-1. 
     40. dakikada, Gaziantepspor yeniden üstünlüğü sağladı. Köşe vuruşundan gelen topa iyi yükselen Luis Santos, kafayla topu ağlarla buluşturdu 2-1. 
     Bu dakikadan sonra gol olmayınca, ilk yarı, Gaziantepspor'un 2-1 üstünlüğü ile sona erdi. 
     İkinci yarıya Antalyaspor tutuk, konuk ekip Gaziantepspor ise daha atak başladı. 48. dakikada rakibine sert giren Antalyasporlu Ramazan, sarı kart gördü. 
     60. dakikada Gaziantepspor üçüncü golüne kavuştu. Bu dakikada Antalyaspor ceza alanına giren Romashenko, sol ayağıyla plase vuruşla takımının üçüncü golünü attı 3-1. 
     Bu dakikadan sonra tribünlerden gelen olumsuz tezahüratlardan sonra Antalya Büyükşehir Belediye ve Antalyaspor Başkanı Bekir Kumbul stadı terk etti. 64. dakikada Antalyaspor ceza alanında kendini yere atan Romashenko, hakemi aldatmaya yönelik hareket yaptığı gerekçesiyle sarı kart gördü. 
     83. dakikada Antalyaspor ikinci golüne kavuştu. Bu dakikada Gaziantespor ceza sahasına giren Mustafa Gürsel, kaleci Fevzi'yi de çalımladıktan sonra topu ağlara bıraktı 3-2. 
     Maçın son 5 dakikasında Gaziantepspor ceza sahasını abluka altına alan Antalyaspor, beraberlik golüne 90. dakikada ulaştı. Bu dakikada Ramazan'ın Gaziantepspor kalesine paralel gönderdiği topa ayak koyan Atilla, takımın beraberlik golünü attı 3-3. 
     Uzatma dakikalarında başka gol olmayınca, Antalyaspor ile Gaziantepspor 3-3 berabere kaldı. 
     Öte yandan, geçen günlerde yaşanan bir olay sırasında, bir polis memuru tarafından tabancayla vurularak öldürülen ''07 Gençlik'' grubu üyesi Erdinç Karabulut adına, maç boyunca tezahürat yapıldı. Antalyasporlu ''07 Gençlik'' taraftarları, ''Erdinç ölmedin kalbimizde yaşıyorsun'' şeklinde sloganlar attı. Bir grup taraftar da üzerlerine ''Erdinç'' yazılı tişört giyerek tribünde yer aldı. 
     






</TEXT>
</DOC>
