<DOC>
<DOCNO> 87515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/02/son/sondun02.html </URL>
<DATE> 2002/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush uyardı "Terörle mücadelede askeri önlemler uyguyabiliriz" 
</HEADLINE>
<TEXT>

     Amerikan Başkanı George W. Bush, terörle mücadelede ''önleyici'' askeri eylemlere başvurabilecekleri uyarısında bulundu. 
     Bush, New York yakınlarındaki West Point askeri akademisi öğrencilerine hitaben yaptığı konuşmada, Irak lideri Saddam Hüseyin'in ismini vermeden, ''dengesiz diktatörlerin, biyolojik, kimyasal veya nükleer silah geliştirmelerini ve terörist örgütlere destek vermelerini kabul etmeyeceğini'' söyledi. 
     ''Tüm Amerikalılar, özgürlüğümüzü ve yaşam hakkımızı korumak için gerekirse önleyici bir eyleme hazır olduğumuza inanmalılar'' diye konuşan Bush, ''Amerika'yı ve dostlarını her şeyin düzeleceğini umarak koruyamayız, terörle savaşım savunmayla kazanılmaz. Düşmanı evinde vurmalı, planlarını ve tehditlerini somutlaştırmadan bozmalıyız'' dedi. 
     Başkan Bush, ''bazı ülkelerin iyi ile şerden bahsetmeyi, diplomatik ve kibar bulmadıklarını'' belirterek, ''adalet ile orman kanunu, masum ile suçlu arasında tarafsız kalamayacaklarını, iyi ile şer arasındaki mücadelenin ortasında olduklarını'' söyledi. 
     ''ABD'nin şer olana ismiyle hitap edeceğini'' kaydeden Bush, ''Örneğin, kadınları dövmek istisnasız kötüdür'' diye konuştu. 
     Bu arada Amerikan Başkanı Bush, askeri akademinin öğretim yılının kapanışı için geldiği West Point'te bir telefon konuşmasının kesilmesi üzerine ağzını bozarak, santral memuruna ''Lanet olsun'' demesi basın mensupları arasında şaşkınlık yarattı. 
     Washington'da kanser araştırma ve tedavisi yararına düzenlenen bir atletizm yarışmasına katılanlara tele-konferans aracılığıyla hitap etmek isteyen Bush, bağlantının 2 kez kesilmesi üzerine bir salon dolusu basın mensubuna aldırmayarak santral memurunu azarladı. 
     





</TEXT>
</DOC>
