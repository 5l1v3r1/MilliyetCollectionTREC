<DOC>
<DOCNO> 95009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/11/siyaset/asiy.html </URL>
<DATE> 2002/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçim tarihinde uzlaşma yok 
</HEADLINE>
<TEXT>
Zirvede kavga var 
Liderler zirvesinde Bahçeli’nin, "Kargaşanın sorumlusu sizsiniz" sözlerine, Yılmaz "Bizi böyle suçlayamazsınız" diyerek tepkisini gösterdi 
     ÖNDER YILMAZ Ankara 

     MHP lideri Devlet Bahçeli ile ANAP lideri Mesut Yılmaz dün Başbakanlık konutundaki liderler zirvesinde yine karşı karşıya geldiler. "Entrikalarla bir yere varılamaz" diyerek Yılmaz’ın yaşanan çalkantının sorumlusu olduğunu ima eden Bahçeli, ANAP liderinden, "Bizi böyle suçlayamazsınız. Sorumlu biz değiliz" yanıtını aldı. Seçim tarihi konusunda uzlaşma çıkmayan zirvede devreye giren Başbakan Bülent Ecevit, iki gün içinde kararlarını gözden geçirip yeniden bir araya gelmeyi önerdi. Ecevit, Bahçeli ve Yılmaz, dün hükümetin geleceğini görüşmek üzere Bakanlar Kurulu toplantısının ardından Başbakanlık Resmi Konutu’nda biraraya geldiler. 
     
     Sert eleştiri 
     Bahçeli, zirvede Yılmaz’ı doğrudan eleştirerek, "Koalisyon adabını zedelediniz. Hükümete ve ortakların birbirine olan güveni kayboldu. Türkiye’nin ve siyasetin bu noktaya gelmesinde sizin de sorumluluğunuz var. Herkes iyi bilsin ki, entrikalarla bir yere gidilemez" diye konuştu. Bahçeli, zirvede 3 Kasım’da seçime gidilmesi önerilerini yinelerken, parti olarak bu konuda geri adım atmayacaklarını dile getirdi. 
     Seçimlere Ecevit’in başbakanlığında gidilmesi konusunda görüş belirten Bahçeli, mevcut hükümet dışındaki hükümet formüllerini kabul etmeyeceklerini söyledi. 
     Yılmaz, Bahçeli’nin sözlerine, "Bizi sorumlu tutamazsınız. Türkiye geleceği için bazı zorunlu adımları atmak zorunda. Biz bunları ifade ettik. AB konusundaki ısrarlı tavırlarımız, siyasi çıkar elde etmek olarak anlaşılmamalı. Bizi suçlayamazsınız" karşılığını verdi. Zirvede Yılmaz, iki öneri gündeme getirdi. Yılmaz’ın ilk önerisi, Meclis’in hemen toplanarak AB yasalarını çıkarması oldu. Yılmaz, yasaların çıkarılmasının ardından Ecevit’in başbakanlığında mevcut hükümetle seçimlere gidilmesini istedi. Yılmaz, ikinci önerisini de şöyle ifade etti 
     "Eğer AB yasalarının çıkarılmasına sıcak bakmıyorsanız, Meclis’i hemen olağanüstü toplayalım ve eylül sonunda seçim yapılacak şekilde karar alalım, kasımı beklemeyelim. Böylece seçim sonrasında kurulacak yeni hükümet aralık sonuna kadar AB’ye üyelik amacıyla gerekli olan yasaları çıkarmak için zaman kazanacak. Seçimlerin eylül ayına yetişmeyeceği kanaatindeyiz. Karar aldıktan sonra 60 gün içerisinde seçimlere gidilebilir. Bu konunun engel olacağını düşünmüyoruz." 
     Yılmaz’ın AB yasalarının çıkarılmasına ilişkin önerilerine sıcak bakmayan Bahçeli, "Muhalefetle çıkarabilirsiniz. Daha önce de girişimler başlatılmıştı. Ancak biz kesinlikle karşıyız. Ve bu yasaların çıkmaması için elimizden geleni yaparız" dedi. 
     
İki gün süre      MUSTAFA İSTEMİ 

     Bahçeli ve Yılmaz arasındaki gerginlik ve seçim tarihi konusunda bir uzlaşma sağlanamaması üzerine, Ecevit devreye girdi. Ecevit, ortaklarının seçim tarihine ilişkin görüşlerini iki gün içerisinde gözden geçirmesini ve ardından yeniden buluşmalarını önerdi. 
     
Ecevit Kurultayı düşüneceğim      DSP’de "dokuzlar" olarak bilinen muhalif milletvekillerini kabul eden Başbakan Bülent Ecevit, olağanüstü kurultay çağrısını düşüneceğini söyledi. Uluç Gürkan, Cengiz Güleç, Bayram Fırat Dayanıklı, Ali Arabacı, Ertuğrul Kumcuoğlu, Emin Karaa, Tahir Köse, Sadık Kırbaç ve Ahmet Arkın, Başbakanlık Konutu’ndaki liderler zirvesinden sonra Ecevit’i ziyaret etti. Gürkan, yaklaşık yarım saat süren görüşmeden sonra yaptığı açıklamada, Ecevit’le DSP’nin yeniden yapılanması ve olağanüstü kurultay çağrılarını değerlendirdiklerini söyledi. Gürkan, Ecevit’in kendilerine "Gösterdiğiniz duyarlılıktan dolayı teşekkür ediyorum. Size çok değer veriyorum. Bu konuyu düşüneceğim" dediğini kaydetti. 
     
Celal Doğan da Derviş’ e gitti      Gaziantep Büyükşehir Belediye Başkanı Celal Doğan, dün Hazine Müsteşarlığı’ndaki makamında Derviş’i ziyaret ederek bir süre görüştü. Başından beri Derviş’in siyaset yapmasını istediğini belirten Doğan, "Aynı talebimi kendisine ilettim. Kendisi de bana Siyasete katkıda bulunacağım’ dedi. Ancak zamanlama konusunda bir şey söylemedi" dedi. Doğan görüşmede Özkan’ın DSP’den istifasıyla gündeme gelen yeni oluşumla ilgili olarak herhangi bir değerlendirmede bulunmadıklarını kaydetti. Doğan’ın ardından, Amasya Milletvekili Gönül Saray Alphan da Derviş ile bir süre görüştü. 
     
Arkadaşlar arasında olur’      Derviş’le yaşadığı atışmayı bu şekilde değerlendiren Gürel, "Gidenler döner" dedi... 
     ANKARA Milliyet 

     Ecevitler’in "ikinci adam" koltuğuna getirdiği Başbakan Yardımcısı Şükrü Sina Gürel, dün Bakanlar Kurulu’nda Devlet Bakanı Kemal Derviş ile yaşadığı atışmayla ilgili olarak, "Uydurma değil, ancak biraz abartılı yansıdı. Bu tür olaylar aile ve arkadaşlar arasında olur" dedi. 
     CNN Türk’te soruları yanıtlayan Gürel, canlı yayın sırasında Hüsamettin Özkan ve Dışişleri Bakanı İsmail Cem’in bir araya geldiğini ekranlardan duyduğunda, "Net bir zemin göremiyorum. Siyasetçilerin her şeyi kamuoyuna açık olarak yapmaları gerekir" diye konuştu. 
     "MHP ile devam etmek, AB’yi unutmak anlamına mı geliyor " sorusuna ise Gürel, "Böyle nitelemeler doğru değil. AB konusundaki ayrılıkları kendimiz çözeriz" yanıtını verdi. 
     
     "Erken seçime varız" 
     Bakanlar Kurulu’nun ardından NTV’nin de sorularını yanıtlayan Gürel, "Hükümet devam eder, partiden gidenler döner ve kimsenin işaretine ihtiyacımız yok" diye konuştu. İstifaların da duracağını ifade eden Gürel, Cem ve Derviş konusunda "Her zaman bir araya gelebiliriz" dedi. 
     "Bu hükümetin devamı ülkenin çıkarları bakımından yaşamsaldır, devam etmelidir" diyen Gürel, seçim konusunda da şunları söyledi "2004’e kadar devamdan yanayız. Daha erken gerçekleşirse o zaman ne yapalım, biz o seçime de varız." 
     



 SİYASET 
























</TEXT>
</DOC>
