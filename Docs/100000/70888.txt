<DOC>
<DOCNO> 70888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/05/son/sondun10.html </URL>
<DATE> 2002/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere Dışişleri Bakanı Jack Straw'dan Irak'a sert uyarı 
</HEADLINE>
<TEXT>

     İngiltere Dışişleri Bakanı Jack Straw, Irak lideri Saddam Hüseyin'i, ''BM silah denetçilerinin ülkeye girmesine izin verin, yoksa olacakların sonucuna katlanırsınız'' diye uyardı. 
     Straw, The Times gazetesinde yayımlanan makalesinde, Saddam Hüseyin'in kitle imha silahı üretme programını yeniden yürürlüğe koyduğunu belirterek, ''Irak, uzun zamandır bu program için gereken nükleer, kimyasal ve biyolojik maddeleri ediniyordu'' dedi. 
     ABD ve İngiltere'nin bütün dünyadaki terörist hareketlere ve kitle imha silahlarına karşı takındığı yeni tutumun ve uygulanan yeni politikanın, Irak'ın düşlediği askeri büyümenin de önüne geçeceğini belirten Straw, silah yapımında kullanılan maddelerin dolaşımı üzerindeki kontrollerin sıkılaştırılacağını bildirdi. 
     Straw, Irak'ın dışarıdan almasına izin verilen malların listesinin yeniden gözden geçirilmesi sırasında da Irak'ın silah programında kullanabileceği maddeleri almasının kesinlikle önüne geçileceğini, ancak halkın ihtiyaçlarıyla ilgili alımlarda kontrollerin giderek yumuşatılacağını kaydetti. 
     Straw, ''Saddam'ın kendi insanlarının, komşularının ve bütün dünyanın kafasına silah dayayıp sonsuza kadar tehdit unsuru olarak yaşamasına izin veremeyiz'' ifadesini kullandı. 
     Şu ana kadar Irak'a saldırı konusunda alınmış herhangi bir karar bulunmadığını, ancak başta Saddam olmak üzere kimsenin kararlılıklarından kuşku duymaması gerektiğini belirten Straw, Irak'ın kimyasal ve biyolojik silahların yanı sıra BM tarafından konulmuş 150 kilometre limitini aşan balistik füzeler yapmakta ısrarlı davrandığını kaydetti. 
     






</TEXT>
</DOC>
