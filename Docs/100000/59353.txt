<DOC>
<DOCNO> 59353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/27/son/sontur22.html </URL>
<DATE> 2001/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalışma Bakanı Okuyan, Durmuş'a sitem etti 
</HEADLINE>
<TEXT>

     Çalışma ve Sosyal Güvenlik Bakanı Yaşar Okuyan, Sağlık Bakanı Osman Durmuş'a, SSK hastaneleri ile ilgili sözleri nedeniyle sitem etti. 
     Alınan bilgiye göre, Bakanlar Kurulu toplantısı başlamadan önce Okuyan, Durmuş'a SSK hastanelerinde telefonla randevu almanın güçlüğünü ifade eden sözleri nedeniyle kendisini kınadığını ve bunun koalisyon adabına yakışmadığını söyledi. 
     Bunun üzerine Durmuş, Okuyan'a doğru bildiklerini söylemeye devam edeceğini ifade etti. Konu, araya diğer bakanların girmesi üzerine kapandı. 
     Bakanlar Kurulu Toplantısı'nda, Devlet Bakanı Nejat Arseven'in, İnsan Hakları Kurulu ile ilgili bilgi verdiği belirtildi. 
     Arseven'in konuyla ilgili olarak Adalet Bakanlığı, İçişleri Bakanlığı ve kendi bakanlığındaki 3 müsteşarın 15 günde bir biraraya geleceklerini ve elde ettikleri sonuçları bakanlarına ileteceklerini söylediği kaydedildi. 
     Arseven'in bakanların da ayda bir görüşeceklerini ve gerekli görülmesi durumunda kamuoyuna açıklama yapacaklarını belirttiği öğrenildi. 
     Devlet Bakanı Arseven'in Bakanlar Kurulu üyelerine ayrıca insan hakları ihlallerinde en çok şikayetin gözaltı ve işkence konusunda geldiğini söylediği ifade edildi. 
     Toplantıda, Başbakan Bülent Ecevit'in, Devlet Bakanı Arseven'den kamu bankalarında zorla bağış toplanmaması konusunda bir çalışma hazırlamasını istediği ve Arseven'in de bunu hazırlayacağını söylediği belirtildi. 
     






</TEXT>
</DOC>
