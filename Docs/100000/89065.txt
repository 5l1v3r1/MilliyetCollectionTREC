<DOC>
<DOCNO> 89065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/10/son/sontur06.html </URL>
<DATE> 2002/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlar Kurulu Bahçeli başkanlığında toplandı... 
</HEADLINE>
<TEXT>

     Bakanlar Kurulu, rahatsızlığı nedeniyle doktorlarının 2-3 hafta kesin istirahat önerdikleri Başbakan Bülent Ecevit'in talebi üzerine, Devlet Bakanı ve Başbakan Yardımcısı Devlet Bahçeli'nin başkanlığında toplandı. Toplantıya Ecevit'in isteğiyle başkanlık eden Devlet Bahçeli, Ecevit'in koltuğunu boş bırakıp kendi koltuğuna oturdu. 
     Başbakanlık Merkez Binası'nda saat 11.00'de başlayan toplantıya, Devlet Bakanları Yılmaz Karakoyunlu ve Fikret Ünlü, Çalışma ve Sosyal Güvenlik Bakanı Yaşar Okuyan ile Orman Bakanı Nami Çağan, yurtdışı programları dolayısıyla katılamıyorlar. 
     Bakanlar Kurulu salonuna, MHP Genel Başkanı, Devlet Bakanı ve Başbakan Yardımcısı Devlet Bahçeli, ANAP Genel Başkanı, Devlet Bakanı ve Başbakan Yardımcısı Mesut Yılmaz ile Devlet Bakanı ve Başbakan Yardımcısı Hüsamettin Özkan, bakanların salonda yerlerini almalarının ardından birlikte geldiler. 
     Bahçeli, Yılmaz ve Özkan, bakanlarla tek tek tokalaştıktan sonra yerlerine oturdular. Başbakan Ecevit'in rahatsızlığı dolayısıyla toplantıya katılmaması nedeniyle koltuğu boş bırakılırken, toplantıya başkanlık eden Bahçeli'nin sağına Yılmaz, Ecevit'in boş bırakılan koltuğunun soluna ise Özkan oturdu. 
     En son 29 Nisan 2002 tarihinde Başbakan Ecevit'in başkanlığında gerçekleştirilen Bakanlar Kurulu toplantısı, Ecevit'in rahatsızlığı sebebiyle 6 haftadır yapılamıyordu. 
     Ecevit, önceki gün Devlet Bakanı ve Başbakan Yardımcısı Hüsamettin Özkan'ı telefonla arayarak Bakanlar Kurulu Toplantısı'nın 10 Haziran Pazartesi günü, Devlet Bakanı ve Başbakan Yardımcısı Devlet Bahçeli'nin başkanlığında yapılmasını istemiş ve bu talep Bahçeli'ye iletilmişti. 
     Bahçeli'nin ilk kez başkanlık edeceği toplantıda, Merkez Bankası bürokratları 2002 yılı para politikaları konusunda sinevizyon eşliğinde sunum yapacaklar. Toplantıda, ayrıca Bayındırlık ve İskan Bakanı Abdülkadir Akcan, karayolları asfalt harcamaları, Devlet Bakanı Nejat Arseven ise kamu vakıflarıyla ilgili yasa tasarısı hakkında bilgi verecek. 
     
</TEXT>
</DOC>
