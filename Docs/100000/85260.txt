<DOC>
<DOCNO> 85260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/son/sondun38.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Süveyş Kanalına alternatif geliyor 
</HEADLINE>
<TEXT>

     Süveyş Kanalı güzergahına alternatif olarak ortaya atılan, Avrupa'yı Rusya ve İran üzerinden Hindistan ve Uzak Doğu'ya bağlayan yeni ulaştırma koridoru bugün start aldı. 
     Rusya, İran ve Hindistan ulaştırma bakanları, St. Petersburg kentinde biraraya gelerek, koridora uluslararası hukuki statü kazandıran ve faaliyetlerini başlatan protokolü imzaladılar. 
     Üç ülke arasındaki ilgili anlaşma daha önce imzalanmış ve parlamentoların onayından geçmişti. 
     Rusya, koridordan bu yılın ikinci yarısında toplam 400 milyon dolar, ileriki yıllarda da yıllık 1 milyar dolar gelir bekliyor. 
     Rusya üzerinden bu güzergahta yılda yaklaşık 5 milyon ton kargo taşınmasına karşın, ''Kuzey-Güney Koridoru'' olarak adlandırılan güzergahının açılmasıyla birlikte bu miktarın gelecek 5 yıl için yıllık 12-15 milyon tona çıkacağı hesaplanıyor. Taşınan kargo miktarının uzun dönemde ise 40 milyon tona çıkması hedefleniyor. 
     Rusya ve İran, güzergah çalışmaları çerçevesinde Hazar Denizi'ndeki limanlarını modernize edecek ve böylece iki ülke arasındaki bağlantı Hazar üzerinden sağlanacak. 
     Rusya Ulaştırma Bakanı Sergey Frank, protokolün imza töreninde yaptığı konuşmada, ''yeni güzergah, Süveyş güzergahına rakip olacak. 
     Bu güzergah, Avrupa kıtasındaki uluslararası ilişkileri de değiştirebilir'' dedi. 
     Protokolün imza töreninde, sisteme ileride katılabileceklerini açıklayan Belarus, Kazakistan, Bahreyn, Baltık ülkeleri ve Finlandiya'nın ulaştırma bakanlığı yetkilileri de yer aldılar. 
     





</TEXT>
</DOC>
