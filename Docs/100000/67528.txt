<DOC>
<DOCNO> 67528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/14/guncel/gun03.html </URL>
<DATE> 2002/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sevgililer Günü evli olanları bağlar mı 
</HEADLINE>
<TEXT>

Evlenince "evlilik yıldönümü" gibi özel bir güne sahip olan çiftler 14 Şubat’ı da kutlamalı mı Kimi Evet’ dedi kimi ise Hayır’. Peki sizce 
     GÜLAY FIRAT İstanbul 

     OYA AKGÖNENÇ 
Hiç lüzumu yok      VALENTINE DAY, aslında sevdiğin, hoşnut olduğun, takdir ettiğin insanla birlikte bir gün manasındaymış. Ancak bir yanlış anlamayla, karşı cinsle ilişkiler gözetilerek ticari bir pazar yaratılmış. Yok gül almak, dansa gitmek gibi tamamen ticari amaçlara yönelmiş. Böyle olmamasını temenni ederdim. Biz zaten sevgimizi saygımızı başka türlü de gösterirdik. 14 Şubat bizim kültürümüze empoze edildi. Açıkçası bence olmasa da olur. 
     
     DERYA BAYKAL 
Çok saçma buluyorum      SEVGİLİLER GÜNÜ’nü saçma buluyorum. Öncelikle bizim adetimiz değil. Bu zamana kadar biz hiç kutlamadık. Bu nedenle bugün için de böyle bir telaşe içinde değiliz. Alışkanlığımız da yok. Bizim aşık olduğumuz zamanlarda da böyle adetler yoktu zaten. Sonradan ithal edilmiş bir şey. Gençlerin birbirlerini 14 Şubat Sevgililer Günü’yle kutlama içine girmeleri hoş olabilir. Ancak yine de ben her şeyin bir gününün olmasını anlamsız buluyorum. 
     
     DOÇ. DR. ARMAĞAN SAMANCI 
Aşkı canlandırır...      EVLİLİKTE sağlıklı bir süreç oluşturmak için, çiftler sevgililik boyutunu kaybetmemeli. İlişkilerine özen göstermeliler. Bu tür günler aşk için en iyi dopingtir. Bugün her ne kadar ticarete döküp "Sevgililer Tüketici Günü"ne çevrilmeye çalışılsa da, insanlara maddi değeri olan bir hediye vermekle yükümlü olmadıkları hatırlatılmalı. Onun yerine manevi açıdan kendilerini, sevgilerini ifade edebilecekleri armağanlar vermeliler. Şiir okumak gibi. 
     
     EROL EVGİN 
Mutlaka kutlanmalı      SEVGİLİLER GÜNÜ’nü evli çiftlerin de kutlaması gerektiğine inanıyorum. Ben küçük yaşlardayken insanların 40’lı yaşlarına geldiğinde duygularının yok olduğunu sanıyordum. Ancak, insan kaç yaşına gelirse gelsin, bu özel günü kutlaması gerektiğine inanıyorum. Biz eşimle her yıl 14 Şubat Sevgililer Günü’nü kutlarız. Bana kalırsa, evli çiftler de evliliğin tüm zorluklarına rağmen hala sevgili kalabilmişlerse kutlasınlar diyorum. 
     



 GÜNCEL 



















</TEXT>
</DOC>
