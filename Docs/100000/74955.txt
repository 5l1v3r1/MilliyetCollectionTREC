<DOC>
<DOCNO> 74955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/27/son/sontur07.html </URL>
<DATE> 2002/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Üşümezsoy "Büyük bir felaketle karşı karşıya değiliz" 
</HEADLINE>
<TEXT>

     Üniversitesi Fen Fakültesi Jeoloji Bölümü öğretim üyesi Prof. Dr. Şener Üşümezsoy, 17 Ağustos depreminin ardından bazı bilim adamlarının spekülatif modeller üzerinde konuşması nedeniyle, toplumun bilimle ilişkisinin kaderciliğe dönüştüğünü söyledi. 
     Prof. Dr. Üşümezsoy, Yeni Arayışlar Girişimi'nce Taksim'deki Cumhuriyetçi Sanayici ve İşadamları Derneği'nde düzenlenen ''İstanbul Konferansları''nda konuştu. 
     17 Ağustos depreminin ardından çeşitli görüşler ortaya konulduğunu 
     söyleyen Prof. Dr. Üşümezsoy, şöyle dedi 
     ''Büyük bir felaketle karşı karşıya değiliz. Marmara Denizi'ni kesintisiz geçen Kuzey Anadolu fayı yoktur. Hiçbir zaman böyle bir Kuzey Anadolu fayı, Marmara'da yırtılmamıştır. Yalova-Çınarcık-İmralı fay hattı, Kuzey Anadolu fayının Marmara'daki uzanımıdır ve İmralı'nın batısında sonlanır. 
     Batı Marmara'da ise Tekirdağ-Silivri fayı, Kuzey Anadolu fayından farklı bir rejimde oluşmuştur. Bu kesimdeki depremlerin büyüklüğü 7'nin altındadır.'' 
     Bilim adamlarının birbirleriyle çelişen demeçleri olduğunu ve bu durumun toplumun korkusunu en üst noktaya çıkardığını belirten Üşümezsoy, ''17 Ağustos'tan sonra spekülatif modeller üzerinde konuşan arkadaşlarımız yüzünden, toplumun bilimle ilişkisi kaderciliğe dönüştü'' diye konuştu. 
     Prof. Dr. Üşümezsoy, ''bilim adamlarının depreme ilişkin görüşlerinin, insanların geleceğe yönelik kararlarında etkili olduğunun'' belirtilmesi, ''bu nedenle sürekli görüş bildirilmesinin doğru olup olmadığının'' sorulması üzerine de şunları kaydetti 
     ''Devletin kendi kurumlarındaki kişiler, hükümetle olan çelişkilerini topluma yansıtıyorlar. Bu, devlet açısından acizliktir. 
     Kendi kurumunda müdürlük yapan biri, hükümeti istediği noktaya getirmeye çalışıyor. Kişiler, kurumlar adına konuşmak yerine, öğretim üyelerine veriler sunmalı. Kurum müdürleri demeç vermemelidir.'' 
     






</TEXT>
</DOC>
