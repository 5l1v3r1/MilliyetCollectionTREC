<DOC>
<DOCNO> 69306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/24/son/sonspo17.html </URL>
<DATE> 2002/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İki teknik adam da aynı görüşte "Ankaragücü galibiyeti hak etti" 
</HEADLINE>
<TEXT>

     Ankaragücü Kulübü Başkanı Cemal Aydın, Trabzonspor karşısında aldıkları 4-2'lik galibiyeti, tüm Ankaralı sporseverlere hediye ettiklerini söyledi. 
     Cemal Aydın, maçtan sonra yaptığı açıklamada, Ankaragücü'nün sergilediği futbolun zevkle izlendiğini belirterek, ''Trabzonspor da son haftalarda iyi futbol oynayan bir takım. Ancak, bugün biz yakaladığımız fırsatları değerlendirdik ve galip gelmeyi başardık'' dedi. 
     Aydın, Ankaragücü'nün şampiyonluk mücadelesinde yer alıp alamayacağı yönündeki bir soruyu ise, ''Biz haddimizi biliyoruz. 
     Ayaklarımızı yere sağlam basıyoruz. Hedefimiz her maçta güzel futbol oynayarak galip gelmek. Sonuçta ne gelirse kabul ederiz'' diye yanıtladı. 
     Ankaragücü Teknik Direktörü Ersun Yanal da Trabzonspor karşısında takımının futbol adına tüm güzellikleri sergilediğini belirterek, ''Maçın büyük bölümünde sahanın hakimi bizdik. İstediğimiz zaman tempoyu yükselttik. Ankaralılar bugün futbola doydu. Ayrıca maç öncesi taraftarların, her iki takımı da tribünlere çağırarak alkışlaması güzel görüntülerin yaşanmasına neden oldu'' dedi. 
     Yanal, ligde hedeflerine yavaş yavaş ulaşmayı hedeflediklerini sözlerine ekledi. 
     
     Briegel "Ankaragücü galibiyeti hak etti" 
     Trabzonspor Teknik Direktörü Hans Peter Briegel ise Ankaragücü'nun haklı bir galibiyet aldığını söyledi. 
     Başkent ekibinin son dönemde başarılı bir çizgi yakaladığını ifade eden Briegel, şöyle devam etti 
     ''Bugünkü maçın da çok zor olacağını biliyorduk. Ancak, 4 gol yememizin açıklaması olamaz. Savunma oyuncularımız beklenmeyecek ölçüde bireysel hatalar yaptı. İkili mücadelelerin çoğunu kaybettik. 
     Orta alanda da etkisizdik. Sonuçta galibiyet Ankaragücü'nün hakkıydı.'' 
     






</TEXT>
</DOC>
