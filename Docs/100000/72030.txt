<DOC>
<DOCNO> 72030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/11/son/sontur25.html </URL>
<DATE> 2002/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Fogg'un çantısını davetlilerden biri çalmış olabilir 
</HEADLINE>
<TEXT>

     AB Türkiye Temsilcisi Büyükelçi Karen Fogg'un bir sempozyum için geldiği otelde çantasını çalanların, davetli olmasından şüpheleniliyor. 
     Asayiş Şube Müdürlüğü Yankesicilik ve Dolandırıcılık Büro Amirliği'nden alınan bilgiye göre, Fogg'un, Liberal Düşünce Derneği'nce düzenlenen ''İfade Özgürlüğü Mağduriyetleri Sempozyumu''nda konuşma yapmak üzere geldiği Armada Otel'de, içinde cep telefonu, 200 euro, kredi kartı, pasaportu ile AB Ankara Temsilciliği'nin anahtarları ve bazı evraklar bulunan çantasının çalınmasıyla ilgili başlatılan soruşturma sürdürülüyor. 
     Aynı gün akşamı olay yerinde bilgisine başvurulan Fogg'un, lobiden bir ara dışarı çıktığını, geriye döndüğünde çantasını bulamadığını söylediğini ifade eden polis yetkilileri, bu nedenle hırsız konusunda bir teşhis yapılamadığını bildirdiler. 
     Armada Otel'in, iyi korunan otellerden biri olduğunu ve sıradan insanların giremeyeceğini ifade eden polis yetkilileri, bu nedenle hırsızın davetlilerden biri olabileceğini ve konuyla ilgili çalışmaların sürdürüldüğünü kaydettiler. 
     






</TEXT>
</DOC>
