<DOC>
<DOCNO> 79362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/20/guncel/agun.html </URL>
<DATE> 2002/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Remziye, Askerliğin bitince üniformanla dön, seni öyle göreyim’ demişti 
</HEADLINE>
<TEXT>
Üniformasıyla geldi kefen içinde buldu 
17 yaşında ölümü seçen eşine söz verdiği gibi eve üniformasıyla dönen komando er Erhan Özkaya, gözyaşları içinde "Remziye geldim, çık balkona" diye haykırdı ama... 
     SEMRA KARDEŞOĞLU İstanbul 

     Vatani görevini Hakk ri Yüksekova’da yapan komando er Erhan Özkaya, iki yıllık karısı Remziye’ye verdiği sözü tuttu. Mavi bereli asker kıyafeti ile döndü evine. Ama sözünü tutmayan, 17 yaşında ölümü seçen Remziye oldu. "Çık balkona" diye bağırdıysa da henüz üç aylık evliyken ayrı düştüğü biricik eşi, artık onu duyamayacak kadar uzaktaydı. 
     Remziye, Nevşehir’in Kozakçık Köyü’nde beş çocuklu bir ailenin kızı. İlkokul bittiğinde çanta, defter, kalemlerini toplayıp çeyizlerini hazırlanmaya başladı. Bunun dışında neyi özler bir genç kız, neyi hayal eder bilmiyordu. Okul bittikten iki sene sonra bir düğün için İstanbul’dan gelen köylüsü Erhan’la karşılaştı. Aşk, 14’ündeki Remziye ile 17’sindeki Erhan’ın kapılarını çaldı. İlk aşklarının son aşkları olmasını istediler. Remziye’nin yaşı küçüktü. Bir yıl nişanlı kalıp Erhan’ın askerliğini yapmasını beklemeden evlendiler. 
     
     Her gün konuşuyorlardı 
     İstanbul Ümraniye’de kayınvalidesi ile yaşayacağı eve gelin geldi. Sevecen, herkesin yardımına koşan, büyüklerine saygıda kusur etmeyen, gelen misafirlere bir saatte mantı açan, mahalle kuaföründe saçını özenerek yaptıran, sonra teybe koyduğu memleket türkülerini dinleyen, küçük bir kadın oldu. Erhan, nik hlarından üç ay sonra askere gitti. Önce İzmir’e, ardından Yüksekova’ya... 
     
     Banyo yapıp gelirim’ 
     Remziye hemen her gün, eşiyle telefonla görüşüyordu. Asker resmini, anahtarlığının içinde saklıyordu. Dört gözle eşinin dönüşünü bekliyordu. 20 gün kalmıştı şunun şurasında. Erhan’dan söz aldı. "Komando kıyafetinle döneceksin askerden. Seni öyle görmek istiyorum" dedi. Remziye önceki sabah kayınvalidesi Yıldız Özkaya ile birlikte karşı apartmanda oturan görümcesine gitti. Bir süre sonra "Evde banyo yapıp geleyim. Çay içeriz gelince" dedi. Remziye’nin koyduğu çay ocakta demleniyordu. Ondan bir cevap alamayınca içeri girenler küçük kadını banyoda kalorifer borusuna asılmış olarak buldular. Önce yıkandı, giyindi, geride tek bir not bırakmadan ölümü seçti. Yüksekova’da karısına kavuşacağı günü çentik atarak bekleyen Erhan, kara haberi alıp çıktı yola. Yüzlerce kilometre biter mi Komutanı ile bindiği otomobilde, karısına söz verdiği gibi asker kıyafetlerini giydi mahalleye girmeden. 
     
     Köyüne tabutla döndü 
     Apartmanın önünde mavi beresi ile bağırıp "Remziye bak geldim, sözümü tuttum, çık balkona" diye bağırdı, gözyaşlarını tutamadı. Remziye, gelinlikle çıktığı köyüne dün tabutla geri gönderildi. Remziye giderken, yaşıtı liseli kızlar ellerinde kitaplarla aynı sokaktan evlerine dönüyordu. 
     



 GÜNCEL 






















</TEXT>
</DOC>
