<DOC>
<DOCNO> 66288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/07/ekonomi/eko05.html </URL>
<DATE> 2002/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Paşa paşa birleştiler 
</HEADLINE>
<TEXT>

Aselsan, Genelkurmay’ın isteği ile Mikes’in yüzde 72’sini alıyor. Aselsan ve Mikes’in ilk ortak işi Türk savaş uçaklarına savunma sistemleri takmak olacak 
     UTKU ÇAKIRÖZER Ankara 

     Genelkurmay Başkanlığı tarihi bir ilki gerçekleştirerek, yerli bir silah şirketini batmaktan kurtardı. Hisselerinin büyük kısmı Türk Silahlı Kuvvetlerini Güçlendirme Vakfı’na ait Aselsan, Genelkurmay ve Milli Savunma Bakanlığı’nın isteği ile rakibi Mikes’in çoğunluk hisselerini satın aldı. 
     Yarın Milli Savunma Bakanlığı’nda düzenlenecek törenle Aselsan, Mikes’in yüzde 72 hissesinin sahibi olacak. İki şirketin evlilik öyküsü şöyle Türk savaş uçaklarına takılacak savunma sistemleri için 1997’de açılan ihaleye Aselsan - Fransa ve Mikes - ABD ortaklıkları katıldı. İhale Mikes’e verildi. Daha ucuz teklif veren ASELSAN, Başbakan ve Genelkurmay Başkanı’na giderek, ihalede usulsüzlük yapıldığını ileri sürdü. Orgeneral Kıvrıkoğlu Mikes’le anlaşmayı iptal edip projeyi Aselsan - Fransa ortaklığına verdi. 
     Bu sefer devreye ABD girdi ve "Uçaklara yabancı sistem takarsanız riske girersiniz" uyarısında bulundu. Genelkurmay ve MSB yetkilileri, uçakların acil ihtiyacını karşılamak için film senaryosu gibi bir evlilik planı hazırladılar. Senaryoya göre iki düşman kardeş ASELSAN ve MİKES barıştırılıp uçaklara Amerikan sistemi takılacak. 
     
Evlilik ödülü haftaya      Mikes’in 15 - 20 trilyon lira borcunu üstlenen Aselsan, ödülünü bir hafta içinde alacak. Genelkurmay 300 trilyon liralık F - 16 savunma sistemleri projesini yeni evlenen çifte verecek. Türk silah sektörünün ilk evliliğinin en çok sistemleri Türkiye’ye satacak olan Amerikan şirketlerini sevindirecek, projeden Ermeni meselesi’ gerekçesiyle atılan Fransızları üzecek. 
     



 EKONOMİ 





















</TEXT>
</DOC>
