<DOC>
<DOCNO> 73633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/son/sonspo04.html </URL>
<DATE> 2002/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Cansun "Seneye daha zengin bir kadroyla mücadele edeceğiz'' 
</HEADLINE>
<TEXT>

     Galatasaray Kulübü Başkanı Mehmet Cansun, FC Barcelona karşısında kısmetsiz olduklarını kaydederek, ''Gol atmasını beceremedik. Top bizi sevmedi'' dedi. 
     Cansun, 1-0 kaybettikleri maçtan sonra yaptığı açıklamada, futbolcularının olağanüstü mücadele ettiğini belirterek, ''Bugün Türkiye'nin iftihar edeceği bir futbol oynadılar ama gol atamadılar. 
     Futbolda gol atamayınca kazanamıyorsunuz. Soyunma odasına inip futbolcuları ve Mircea Lucescu'yu tek tek tebrik ettim. Taraftarımız da 1-0 yenik duruma düşmemize rağmen bizi sonuna kadar destekledi. 
     Onlara teşekkür ediyorum'' diye konuştu. 
     Bundan sonra Birinci Süper Lig'de şampiyon olmak için çalışacaklarını vurgulayan Cansun, şampiyon olup gelecek sezon çok daha güçlü, çok daha zengin bir kadroyla yeniden Avrupa Şampiyonlar Ligi'nde mücadele edeceklerini söyledi. 
     Galatasaraylı yönetici Osman Güneri de gol fırsatlarını değerlendiremediklerini ifade etti ve şanssızlıktan yakındı. Güneri, Roma'da yaşanan olayların da yenilgide etkisinin olduğunu kaydetti. 
     






</TEXT>
</DOC>
