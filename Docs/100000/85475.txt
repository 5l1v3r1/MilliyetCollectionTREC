<DOC>
<DOCNO> 85475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/son/soneko17.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
SPK Başkanı "Enflasyon muhasebesi Türkiye'de uygulanmalı" 
</HEADLINE>
<TEXT>

     Sermaye Piyasası Kurulu SPK Başkanı Doğan Cansızlar, Türkiye'de mutlaka enflasyon muhasebesinin uygulanması gerektiğini bildirdi. 
     Uluslararası Menkul Kıymetler Komisyonları Örgütü'nün IOSCO 27. Yıllık Konferansı sırasında gazetecilerin sorularını yanıtlayan Cansızlar, bankaların gayrimenkullerinin rayiç bedelden hesaplanmasına ilişkin bir soru üzerine bu konuyla ilgili olarak henüz ortaya çıkan bir bilanço olmadığını ifade etti. 
     Belli bir prosedüre göre hazırlanan bilançoları görmeden bir şey söylemenin mümkün olmadığını kaydeden Cansızlar, ''Enflasyon muhasebesinin mutlak surette Türkiye'de uygulanması lazım. Sadece gayrimenkuller açısından değil, diğer tüm aktifteki mevcutlarla ilgili uygulanması gereken bir husustur'' dedi. 
     Enflasyon muhasebesini Türkiye'de ilk defa SPK'nın yayınladığını, ancak uygulamasını 1 yıl ertelediklerini hatırlatan Cansızlar, ''Bankacılık ve Maliye Bakanlığı'nın aynı şekilde paralel geçelim yönünde talepleri vardı. O uygun görüldü ve ertelendi. Hep beraber 2003 yılında inşallah enflasyon muhasebesine geçmiş olacağız'' dedi. 
     SPK Başkanı Cansızlar, bankaların bilançolarının açıklanmasının ardından SPK ile bankalar arasındaki ilişkinin nasıl olacağına dair bir soruyu da, ''Zaten sıkıntı yoktu. Biz birlikte çalışıyoruz. Yasa gereği Haziran sonuna kadar bilançolar yeni baştan gözden geçirilecek ve bütün standartlara tabi olarak bilançolar yayınlanmış olacak'' diye yanıtladı. 
     Doğan Cansızlar, Gelişmekte Olan Piyasalar Komitesi EMC Başkanlığı'na seçilmesiyle ilgili sorular üzerine de bu görevi 2 yıl sürdüreceğini, sürekli dışarıyla teması gerektirdiği için çok faal bir görev olduğunu kaydetti. 
     Görevi süresince 73 ülkedeki piyasaların koordinasyonunu sağlayacağını belirten Cansızlar, Komite'nin üye 73 ülkenin piyasaları ile gelişmiş ülkelerin piyasaları arasındaki entegrasyonu sağladığını ve gelişmekte olan piyasalarda da dünya standartlarında bir yapının oluşturulması için çalıştığını ifade etti. 
     Doğan Cansızlar, Gelişmekte Olan Piyasalar Komitesi'ne Yeni Zelanda, Çin, Arjantin, Meksika ve Kore gibi ülkelerin sermaye piyasalarının dahil olduğunu bildirdi. 
     





</TEXT>
</DOC>
