<DOC>
<DOCNO> 57273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/15/guncel/agun.html </URL>
<DATE> 2001/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Küçük Hanımefendi ile Şoför Nebahat’i birleştirin... İşte Renan Özgör'ün hayatı 
</HEADLINE>
<TEXT>
Küçük hanım şoför olacak 
Bir dönem kapısında 3 - 4 araba bekleyen, davetlerde boy gösteren Alemdağ Süt Mamülleri'nin sahibi Arif Özgör'ün eski eşi, şoförlük yapmak için ilan verdi 
     GÜLAY FIRAT İstanbul 

     İki çocuk annesi Renan Özgör'ün yaşamındaki çıkış ve inişe ancak Türk filmlerinde rastlayabilirsiniz. Eşinin fabrikasında genel müdürlük yapan, lüks içindeki herkesin imrendiği bir hayatı olan Özgör, şimdi gazeteye kadın şoför olmak için ilan verdi. Renan Özgör'ün yaşamı aynen Belgin Doruk'un ünlü iki filmi, "Küçük Hanımefendi" ve "Şoför Nebahat"ın senaryolarını anımsatıyor. 
     
     KRİZE GİRİNCE SATTILAR 
     40 yaşındaki Renan Özgör, İstanbullu kültürlü bir aileden geliyor. İstanbul Nişantaşı'nda büyüyen Renan Özgör, yine Nişantaşı'nda babasının işlettiği kitabevinde ticareti öğreniyor. İtalyanca ve İngilizce'yi ana dili gibi konuşuyor. Sonra 1984'te Türkiye'nin ilk tereyağı fabrikalarından Alemdağ Süt Mamülleri'nin üçüncü kuşak sahibi M. Arif Özgör ile evleniyor. Özgör, ekonomik sıkıntı nedeniyle 1993 - 1994 arasında fabrika satılana dek üst düzey yöneticilik yapıyor. 
     
     'BİRKAÇ ARABAM VARDI' 
     Karı - koca daha sonra da ticaretle uğraşmayı sürdürüyor. İki yıl önce eşinden ayrılan Özgör, şu an Türkiye Denizcilik İşletmeleri TDİ Expo Ticaret Merkezi 3. Antrepo'daki küçük dükk nında toptan ve perakende kırtasiye malzemeleri satıyor. Buradan kazandığı parayla geçimini sağlayamayan Renan Özgör, "Tost ve yol parasını zor karşılıyorum. Bir zamanlar evimin önünde birkaç arabam varken, bugün akbil hesabı yapıyorum" diyor. 
     Özgör, gazeteye verdiği ilanda ise şu ifadeleri kullanıyor "Bayan şoför. 40 yaşında. Avrupa yakasında oturan oldukça titiz, deneyimli..." Ayrıldıktan sonra eşinden nafaka istemeyen ve annesi ile Nişantaşı'nda oturan Özgör, şöyle konuşuyor 
     
     '28 YILLIK SÜRÜCÜYÜM' 
     "İnsanların yaşamında iniş ve çıkışlar olur, benim de oldu, gocunmuyorum. Buna da şükür, aç değil, açıkta değilim. Bağkur'dan emekliyim ve oradan düzenli bir maaşım var. Ancak İstanbul'da yaşamak için yetmiyor. Sadece namusumla çalışıp yaşamımı sürdürecek kadar kazanmak istiyorum. Birçok yere iş başvurusunda bulunmama rağmen yaşım nedeniyle kapılar yüzüme kapandı. Bunun üzerine aklıma şoförlük geldi. 12 yaşından beri araba kullanırım, iyi sürücüyümdür. Aileme bile söylemeden gazeteye 'şoför ilanı' verdim. İlandan sonra çok sayıda telefon aldım. Arayanların yarısını kadınlar oluşturuyor. Nedeni ilanımı 'kadın şoför aranıyor' olarak algılamaları. Gelecekte özel kadın şoförlerin artacağı sinyalini veriyor. Amerika'ya özenen bir ülkeyiz, orada kadınlar özel şoförlük yapıyor, neden Türkiye'de olmasın İyi bir aileye özel şoför olmakta bir sakınca görmüyorum." 
     
Eski eşi yorum yapmak istemedi      İki yıl önce ayrıldığı eşi Renan Özgör'ün şimdiki durumu ve verdiği ilan hakkında yorum yapmaktan kaçınan Arif Merih Özgör ise "Eski eşim bir dönem fabrikada genel müdürlük görevini üstlendi. Ancak fabrikayı 1993 - 1994'te krizin de etkisiyle, gelen iyi bir teklifi değerlendirip elden çıkardım. Ben sattıktan bir yıl sonra firma iflas etti" dedi. 
     



 GÜNCEL 






















</TEXT>
</DOC>
