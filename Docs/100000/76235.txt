<DOC>
<DOCNO> 76235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/03/son/sonspo17.html </URL>
<DATE> 2002/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü ''Aziz Yıldırım kuralları bilir..'' 
</HEADLINE>
<TEXT>

     Devlet Bakanı Fikret Ünlü, Futbol Federasyonu Disiplin Kurulu tarafından Fenerbahçe Kulübü Başkanı Aziz Yıldırım'a verilen cezanın uygulanmasının kaçınılmaz olduğunu söyledi. 
     Türkiye Spor Yazarları Derneği Ankara Şubesi Yönetim Kurulu'nu kabulünde soruları da yanıtlayan bakan Fikret Ünlü, herkesin kurallara uygun hareket etmesi gerektiğini belirterek, ''Aziz Bey'i aradım. 
     Pakistan'da olduğunu söylediler. Aziz Bey kuralları bilen birisidir. 
     Nasıl davranması gerektiğini bilir. Futbol Federasyonu ile yapılan protokol gereği, disiplin kurulunun cezası uygulanır ve Aziz Yıldırım kural nedeniyle protokol tribününe oturamaz'' dedi. 
     Bazı milletvekillerinin ligden düşmenin kaldırılması için bir çaba içinde olduğunun hatırlatılması üzerine bakan Ünlü, ''Düşmenin kaldırılması gibi bir usul yok. Futbol Federasyonu özerk ve kuralları var. Böyle birşeyi beklemek yanlış. Ben milletvekili arkadaşlarımın bölgelerini düşünerek böyle iyiniyetli bir girişim yaptıklarını düşünüyorum. İnsanları böyle bir beklenti içine sokmak yanlış. Sonra böyle bir beklentiye cevap vermek gerekir. Ayrıca bunun kuralları var. 
     Dünyaya da cevabını veremeyiz'' diye konuştu. 
     Ligde son haftalara girilirken heyecanın arttığını ifade eden Ünlü, ''Ligde heyecan düzeyi çok yükseldi. Sezonun dostluk ve barış içinde tamamlanmasını temenni ediyorum. Yöneticiler, sporcular toplumu gerecek ve üzecek davranışlar içinde olmamalı. Sonra tüm toplumu üzecek olaylar olabilir. Herkesin sorumlu davranması gerekiyor. Öte yandan, heyecanın böyle artması memnuniyet verici. Toplumun moralinin yükselmesini sağlıyor. Toplumsal heyecanı arttırıyor'' diye konuştu. 
     
     Ülkerspor'un Maccabi maçı 

     Ülkerspor'un, basketbolda Erkekler Avrupa Ligi'nde Maccabi Elite Tel Aviv takımıyla İsrail'de yapacağı maçın bu ülkede yapılıp yapılmaya konusunda henüz bir gelişmenin olmadığını belirten bakan Ünlü, ''Henüz Dışişleri Bakanlığı'ndan bu yönde bir açıklama yok. 
     Ancak orada bir güvenlik sorunu var. Maçın tarafsız sahaya alınması gündeme gelebilir. Fakat Dışişleri Bakanlığı'ndan aksi bir karar bildirilmedi. Temaslar sürüyor. İsrail takımından haber bekliyoruz. 
     Onların bir girişim yapması daha doğru geliyor'' diye konuştu. 
     Türkiye Spor Yazarları Derneği Ankara Şubesi Yönetim Kurulu'nu kabulünde de meslek yaşamında spor gazetecileriyle hep birlikte olduğunu kaydeden bakan Ünlü, şunları söyledi 
     ''Meslek hayatım boyunca sizlerle ilişkilerim hep üst düzeyde oldu. Hangi görevde olursam olayım, spor gazetecileriyle ilişkilerim sürdü. Sporun içinden gelmiş olmamın bunda büyük payı var. Yapacağınız herşeyin Türk sporu adına olduğu inancındayım. Türkiye Spor Yazarları Derneği Ankara Şubesi olarak da iddialı bir ekipsiniz. Ben de üzerine düşeni yaparım. Aynı amaç için çalışıyoruz. Siz, Türk sporunun gözü kulağısınız.'' TSYD Ankara Şubesi Başkanı Metin Gören de yaptığı konuşmada, şu görüşlerini dile getirdi 
     ''Spor bakanlığının yanında, siz gerçekten sporcu bir insansınız da. Dağlara çıkıyorsunuz, golf, basketbol, voleybol oynuyorsunuz, yüzüyorsunuz. Bu Türk sporu adına bir şanstır. Türk sporu sizinle birlikte büyük kazanımlar sağlamıştır. Ayrıca sizi fahri spor yazarı ilan ediyoruz.'' 
     






</TEXT>
</DOC>
