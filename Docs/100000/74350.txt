<DOC>
<DOCNO> 74350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/24/son/sondun10.html </URL>
<DATE> 2002/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair "Afganistan'daki afyon üretimi ile mücadeleye başlayacağız" 
</HEADLINE>
<TEXT>

     İngiltere Başbakanı Tony Blair, İngiltere ve ABD'nin, Afganistan'daki afyon ekim alanlarına karşı mücadele başlatacağını ve Batı'daki giderek artan eroin satışlarına darbe indirmeye çalışacağını açıkladı. 
     Sunday Mirror gazetesine açıklama yapan Blair, İngiltere'deki eroinin yaklaşık yüzde 90'ına kaynak oluşturan bu ekim alanlarının imha edilmesi için, Afganistan'daki geçici hükümetle ortak bir çalışma yapacaklarını ifade etti. 
     Yapılacak çalışmanın Afganistan'daki tarımla uğraşan kesimin de memnun edilmesi temeline oturtulmasına çalışılacağına işaret eden Blair, bunun için afyon ekimini gönüllü olarak bırakması için çiftçilere belli bir ödeme yapılmasının da düşünüldüğünü bildirdi. 
     Çiftçiler arasında her şeye rağmen bu çözümü reddedenlerin bulunması halinde de halen afyon ekimi yapılmış tarlaların yakılacağını belirten Blair, ''önceliğin tarım kesimini başka ürünler ekmeye ikna etmek olduğunu'' vurguladı. 
     Blair, uyuşturucuyla mücadeleye ayrılan büyük fonların bir kısmının Afganistan'daki çiftçinin başka alanlara kaymasını sağlamaya harcanması halinde, Avrupa'ya ağır uyuşturucuların girmesinin önlenebileceğine bütün kalbiyle inandığını da kaydetti. 
     






</TEXT>
</DOC>
