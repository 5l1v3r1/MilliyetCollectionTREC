<DOC>
<DOCNO> 97521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/son/soneko29.html </URL>
<DATE> 2002/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayi kuruluşlarının dönem zararı toplamı 339.2 trilyon TL. 
</HEADLINE>
<TEXT>

     Türkiye'nin en büyük 500 sanayi kuruluşunun net satışları 58.3 katrilyon liraya ulaşırken, kuruluşların dönem zararı toplamı 339.2 trilyon lira olarak gerçekleşti. 
     İSO tarafından gerçekleştirilen, ''Türkiye'nin 500 Büyük Sanayi Kuruluşu 2001'' sonuçlarına göre, 500 büyük sanayi kuruluşunun 2001 yılında üretimden satışlarının toplamı 58 katrilyon 377 trilyon 591 milyar 211 milyon lira oldu. 
     Sanayi kuruluşunun satış hasılatı toplamı 70 katrilyon 777 trilyon 324 milyar 414 milyon lira, yaratılan brüt katma değeri 19 katrilyon 
     139 trilyon 29 milyar 323 milyon lira, öz sermayesi toplamı 19 
     katrilyon 936 trilyon 919 milyar 952 milyon lira, net aktifler tutarı da 70 katrilyon 181 trilyon 862 milyar 645 milyon lira olarak hesaplandı. Firmaların vergi öncesi dönem zararı toplamı da 339 trilyon 275 milyar 396 milyon lira olarak belirlendi. 500 büyük sanayi kuruluşundan 343'ü kar açıklarken, 157 kuruluş zarar bildirdi. Kar edenlerin sayısında yüzde 12.5 gerileme kaydedildi. Türkiye'nin büyük sanayi kuruluşlarının yüzünü güldüren ise ihracat oldu. 500 büyük sanayi kuruluşu, 2001 yılında toplam 14 milyar 811 milyon 787 bin dolarlık ihracat yaptı. 
     
     KAMUDA DAHA FAZLA İSTİHDAM KAYBI 
     Firmaların, geçen yıl istihdam ettiği çalışan sayısı da, 526 bin 314 olarak saptandı. Geçen yıl, 500 büyük kuruluşta istihdam, özel 
     büyük kuruluşlarda yüzde 5, kamu kuruluşlarında ise yüzde 7.1 oranında geriledi. İSO 500 araştırmasının sonuçlarına bakıldığında, 2001 yılında ilk kez bir yıl içinde 82 yeni kuruluşun sıralamaya girdiği dikkat çekiyor. Yeni girenlerin performansının, çıkanlara göre iyi olmasının, toplam satışlarda reel düşüşün sadece yüzde 3.4 ile sınırlı kalmasına neden olduğu vurgulanıyor. 2001 yılında, özel sanayi kuruluşu sayısı 468 ve kamu kuruluşu sayısı da 32 oldu. Araştırmada dikkat çeken bir sonuç ise, işgücü verimliliğinde yaşanan gelişme oldu. Özel büyük kuruluşlarda 1990 yılı 100 olarak baz alındığında, işgücü verimliliğinin 2001'de yüzde 82 olduğu ve bu değerin son on yıldaki en düşük işgücü verimliliği düzeyi olduğu bildirildi. 
     





</TEXT>
</DOC>
