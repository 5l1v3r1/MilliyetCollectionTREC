<DOC>
<DOCNO> 50963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/06/son/sontur16.html </URL>
<DATE> 2001/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Küçükarmutlu'da operasyon..Hastanedekilerden 6'sı taburcu oldu 
</HEADLINE>
<TEXT>

     Güvenlik kuvvetlerinin dün Küçükarmutlu'da gerçekleştirdikleri operasyonun ardından hastaneye kaldırılan 10 kişiden 6'sı taburcu edildi. 
     Şişli Etfal Eğitim ve Araştırma Hastanesi yetkililerinden alınan bilgiye göre, operasyondan sonra hastaneye getirilen 10 kişiden 6'sı, tedavilerinin tamamlanması sonucu taburcu oldu. 
     Vücudunda ateşli silah yarası ve yanıklar bulunduğu belirtilen Haydar Bozkurt ile diğer 3 kişinin tedavisi ise, aynı hastanede sürüyor. Bu kişilerin hayati tehlikelerinin bulunmadığı bildirildi. 
     Bu arada, operasyon sırasında ölen Sultan Yıldız, Arzu Güler, Bülent Durgaç ve Barış Kaş'ın cesetleri, otopsi işlemi için Adli Tıp Kurumu'na götürüldü. 
     Öte yandan, operasyonun gerçekleştirildiği evlerden birinin önünde toplanan TAYAD'lı aileler adına yapılan basın açıklamasında, polis operasyonu protesto edildi. Açıklamada, polisin evlere ateş açtığı ve ölen 4 kişinin üzerinde kurşun yaraları bulunduğu öne sürüldü. 
     Geçici 25. Sokak üzerindeki ölüm orucu eyleminin yapıldığı evlerden birinin önüne de masa konularak, operasyon sırasında güvenlik kuvvetlerince kullanıldığı ileri sürülen gözyaşartıcı gaz bombaları ile mermi boş kovanları basın mensuplarına gösterildi. 
     Açıklama sırasında, yanan evin çevresinde toplanan yaklaşık 30 kişilik grup, marşlar söyleyip slogan attı ve evin çatısına ''direnişlerinin sürdüğünü'' belirten pankart astı. 
     Operasyonun ardından Küçükarmutlu'nun ara sokaklarından çıkan güvenlik kuvvetleri, bu mahalleye ulaşan yollar üzerinde panzer destekli olarak beklemeyi sürdürüyor. 
     Ayrıca, dünkü operasyonda panzer ve iş makineleri kullanılarak yıkılan barikatlardan bazılarının yeniden kurulduğu, bunların önüne de molotofkokteylleri ile taşların dizildiği görüldü. 
     






</TEXT>
</DOC>
