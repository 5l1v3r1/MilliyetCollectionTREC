<DOC>
<DOCNO> 94722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/son/sontur26.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP'den Olağanüstü Kurultay çağrısına jet ret 
</HEADLINE>
<TEXT>

     Recep Önal'dan boşalan Devlet Bakanlığı'na atanan DSP Genel Başkan Yardımcısı Tayfun İçli, bakanlığa atandıktan sonraki ilk demecinde, "Başbakan'ın etrafındaki kuşatma kaldırıldı" dedi. İçli, DSP'li muhalif 9'ların olağanüstü kurultay çağrılarının zamansız olduğunu bildirdi. 
     İçli, DSP'deki istifalar ve muhalif 9'ların olağanüstü kurultay çağrısı konusundaki soruları yanıtladı. DSP içinde bir hizip hareketinin ortadan kaldırıldığını belirten İçli, "Sayın Başbakan'ın etrafındaki kuşatma kaldırıldı, etrafı temizlendi, daha önce içimize sindiremediğimiz olayları şimdi halka daha rahat anlatacağız. Temizlendik iki kat güçlendik" dedi. 
     DSP içinde bir süredir planlı programlı bazı tertipler kurulduğunu, bunların kamuoyu bilgisine sunulduğunu anlatan İçli, "Bir hizip hareketi vardı ve devletin her kademesinde Plan Bütçe Komisyonu, İdare Amirliğine kadar gelmişti. Bu arkadaşlar devletin kendilerine verdiği yetkileri kullanıyorlardı. Planlı programlı uzun zamana sarkan bu çalışmaların sonuçları görülüyor" şeklinde konuştu. 
     DSP'ye yakışmayan hareket ve davranışların sonuçlarının tüm toplum tarafından görüldüğünü anlatan İçli, "Örgüt bize bunu önlememiz için baskı yapıyordu. Demek zamanı şimdiymiş. 
     Tabanın, seçmenin, örgütün, tabanın taleplerini geç te olsa yerine getiresbiliyoruz, güç kaybetmiyoruz, güç kazanıyoruz. 
     Sayın Başbakan ve DSP yönetiminin iktidarda kalma uğruna kimseye taviz vermeyeceğini herkese gösterdik" dedi. 
     
     MUHALİFLERE RET 

     Tayfun İçli, DSP'li muhalif 9'ların basın toplantısıyla yaptıkları "olağanüstü kurultay" çağrısını yanıtlarken ise, "Şu anda ülke sorunları parti sorunlarından önce geliyor. 
     Önce o konularda çözüm üreteceğiz, sonra diğer taleplerde bulunulabilir. Olağanüstü kongre çağrısı zamanlama olarak yanlış" dedi. Tayfun İçli, olağanüstü kongre talebinin ancak parti delegeleri, partinin yetkili kurulları ve taban tarafından yapılabileceğini belirtirken, "Milletvekilleri kongreyi bireysel olarak belirleyemez. Halktan örgütten bir kongre talebi gelmiyor, ancak milletvekillerinin özgür görüşleridir" dedi. 
     





</TEXT>
</DOC>
