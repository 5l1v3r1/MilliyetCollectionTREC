<DOC>
<DOCNO> 71454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/08/yazar/temelkuran.html </URL>
<DATE> 2002/03/08/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Uzun çoraplı kızlar 
</HEADLINE>
<TEXT>

     STOCKHOLM 

     Uzaktayım, İsveç'te. Hiçbir şeyin bana ait olmadığı bir otel odasında, "mülksüzleşmiş", dolayısıyla ürkütücü bir biçimde hafiflemişim. Sabahları Uzakdoğulu bir kadın temizliyor odayı. İş icabı, zorla gülümsüyor ağzı genişleyince sanki yanakları acıyor. 
     Camdan bir şairin kar altında boğulmuş heykeli görünüyor. Şiirleri fena değilmiş de aksi bir adammış diyorlar. Ben de aksileştim biraz bir haftadır boğazımdan Türkçe bir şey geçmiyor. İnsan, insanın kendi dilinden sürgün olmasının ne ağır bir şey olabileceğini biraz anlıyor böyle zamanlarda. Kendi dilinden sınırdışı, başka bir dilde sığıntı... 
     Tuhaf bir yer burası, tuhaf işte. İnsanlar hafta sonları teknelere binip sarhoş oluyorlar, karada içki pahalı diye. Kadınlar hala erkeklerle eşit ücret almıyorlarmış mesela. 1950'lere kadar "seks düşkünü" kadınları kısırlaştırıyorlarmış... mesela. Akıl hastanesinde "tecrit ediliyorlar" diye sokaklara salmışlar hasta kadınları... mesela. Deli kadınlar soğukta ölüyorlarmış... mış... mış. Bir de havada tuhaf bir şey var, hüzünleniyorsun durup dururken. Sanki herkesin burnunun ucunda zorla zaptedilen bir ağlama. 
     İşte tüm bunların ortasında, iyi bir şey oluyor. Ama bunun da tadına sadece 70'lerde doğan kız çocukları varabilir galiba. Bugün yazar Astrid Lindgren için bir tören var burada. Kimdir Pippi Uzun Çorap'ın yaratıcısı. O kimdir peki Pamuk Prenses, Sinderalla gibi mıymıntı masal kahramanlarının yanında gerçek bir kahraman. Bir ağacın tepesinde maymunuyla yaşayan, uzun çoraplar giyen, kızıl saçları iki yandan havaya doğru örgülü kız çocuğu. Bir kız çocuğunun tek başına maceralara çıkmanın ne şahane olabileceğini öğrenebileceği tek çocuk kitabı kahramanı. Prens falan beklemeden yollara düşen, kendi başına beceren, hayalle gerçeği karıştırırken eğlenen küçük insan. Asla "aklı başında bir kadın" olamayacak kız çocuğu. Birazdan bir tekneye atlayıp gideceğim Pippi Uzun Çorap adasına. Dönüş teknesinin saatini kimse bilmiyor, yani başıma neler gelir belli değil. 
     Ama zaten Pippi'den "zehirlenenlerin" başı beladan mı kurtulmuş hiç Ağacın tepesinden, hayallerin bulutundan, maceraların gürültüsünden mi kurtulmuşlar Hayatın ortasına çapur çupur dalan kız çocukları düşen çoraplarını kaldırmaya vakit mi bulmuşlar 
     8 Mart Dünya Kadınlar Günü kutlu olsun Niye burada olduğuma gelince... Esrarengiz gerekçe pazar yazısında... 
     
     







İşimiz AB'ye mi kaldı 


Eğer soysaydım 


Tıkanma noktaları 


Önce ekmek sonra Afganistan 


AB "öcü" olmasın 


Kariyer günleri ve mühendisler 


Hangisi tercih edilmeli 


Akademide alternatif tartışması 


Biz erkekler bir günlüğüne kenara çekildik 


AB kapışmalarının sonu gelir mi 


Siyasette alavere dalavere... 


Kuleli Sokak notları 


Koç’un Fiat ve Ford’la zor dansı 


Uzun çoraplı kızlar 


Halk markasız mala, semt pazarlarına yöneldi 


</TEXT>
</DOC>
