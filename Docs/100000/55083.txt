<DOC>
<DOCNO> 55083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/01/son/sonspo19.html </URL>
<DATE> 2001/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Altaylı "Hakemin galibiyetimize gölge düşürmesine üzüldük" 
</HEADLINE>
<TEXT>

     Galatasaray Kulübü İkinci Başkanı Fatih Altaylı, İstanbulspor'u rahat yenebilecek güce sahip olduklarını kaydederek, "Galibiyetimize hakem gölgesinin düşmesine üzüldük" dedi. 
     Galatasaray'ın maçta rahat oynadığını ifade eden Altaylı, hakemin iki oyuncuyu bu şekilde atmamış olması durumunda dahi, kendilerinin maçı farklı şekilde kazanabileceklerini düşündüğünü söyledi. 
     Hakemlerin sürekli formda olmasını savunduğunu belirten Altaylı, "Hakem Zafer Önder İpek'in verdiği ilk kırmızı kart anlamsız. Burada hem hakemin, hem de yardımcı hakemin hatası var. Pozisyon yardımcı hakemin hizasında oluyor. Onun, faul veya kart olmadığı konusunda hakemi uyarması gerekirdi" diye konuştu. 
     Hafta içinde Şampiyonlar Ligi'nde yapacakları FC Barcelona maçına da değinen Altaylı, "İspanyol ekibi yenilmeyecek bir takım değil" dedi. 
     Kulüp ikinci başkanı Altaylı, FC Barcelona maçında "En az bir beraberlik" beklediklerini kaydederken, "Ama galibiyet de olabilir. Biz kazanmak için İspanya'ya gideceğiz. FC Barcelona, Athletic Bilbao'ya kendi sahasında 2-1 yenildi. Biz de yenebiliriz" şeklinde konuştu. 
     






</TEXT>
</DOC>
