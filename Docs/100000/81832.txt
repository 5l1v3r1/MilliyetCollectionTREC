<DOC>
<DOCNO> 81832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/03/yazar/uras.html </URL>
<DATE> 2002/05/03/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Arsel’lerin ismi okulun kapısında yaşayacak 
</HEADLINE>
<TEXT>

     Semahat ve Dr. Nüzhet Arsel’in bağışlarıyla İstanbul’da Güzelbahçe’de inşa edilen Koç Üniversitesi Yüksek Sağlık Okulu’nun binası dün hizmete açıldı. 
     Koç Üniversitesi Yüksek Sağlık Okulu, Amiral Bristol Sağlık Merkez Lisesi’nin yerini alan kuruluştur. 
     1920 yılında Kızılhaç’ın yardımlarıyla Amerikan Yüksek Komiserliği tarafından Çarşıkapı’da ahşap bir köşkte açılan Amerikan Hastanesi 1939 yılında bugün Güzelbahçe’de faaliyetini sürdürdüğü yere taşındı. 1945 yılında hastaneye, Birinci Dünya Savaşı sonunda İstanbul’da ABD Yüksek Komiserliği yapan ve hastaneye yardımları dokunan Amiral Bristol’un adı verildi. Hastaneyi ayakta tutan ABD kaynaklı fonlar kuruyunca ve hastane kapanma aşamasına gelince Vehbi Koç Vakfı hastanenin yönetimini devraldı. Şimdi bu hastane Koç Amerikan Hastanesi olarak faaliyetini sürdürüyor. 
     Amerikan Hastanesi’nin kuruluş yıllarında İstanbul’a gelen yabancı askerlerin tedavisine yardımcı olacak personel yetiştirmek amacıyla Amiral Bristol’un gayreti ile bir hemşire okulu açılmıştı. 1920 yılında eğitime başlayan okul Cumhuriyet döneminde "Hususi Ecnebi Mektebi" statüsü ile faaliyetini sürdürdü. 1957 yılında "Hemşire Sağlık Koleji", 1981 yılında Amiral Bristol Özel Hemşire Meslek Lisesi, 1982 yılında Amiral Bristol Sağlık Meslek Lisesi adını aldı. 1990 yılına kadar bu eğitim kurumunu Amerikalı müdürler yönetti. 
     
Önce Hemşirelik Fonu’ kuruldu      Vehbi Koç’un büyük kızı Semahat Arsel hemşirelik mesleğine özel ilgi duyuyor, hemşireliğin sağlık hizmetlerinin vazgeçilmez bir parçası olduğuna inanıyor. Semahat Arsel’in özel ilgisi ile Vehbi Koç Vakfı tarafından 1974 yılında bir "Hemşirelik Fonu" kuruldu. 
     Vakfın hemşirelik mesleğine yönelik faaliyetleri 1990 yılından sonra genişletildi. 1992 yılında hemşirelere mezuniyet sonrası eğitim veren "Semahat Arsel Hemşirelik Eğitim ve Araştırma Merkezi" SANERC faaliyete geçti. Amiral Bristol Hemşirelik Lisesi 1995 - 1996 öğretim yılında Amerikan Hastanesi ile birlikte Koç Vakfı yönetimine girince, Semahat Arsel hemşire eğitimine daha çok zaman ve kaynak ayırmaya başladı. 
     1999 yılında Avrupa Birliği’ne uyum sürecinde hemşirelikte dört yıllık lisans zorunlu kılındı. Bunun üzerine Amerikan Bristol Sağlık Meslek Lisesi, Koç Üniversitesi Sağlık Yüksek Okulu’na dönüştürüldü. 
     Nişantaşı’nda Güzelbahçe Sokağı’nın köşesinde, Amerikan Hastanesi’nin yanında Güzelbahçe Hastanesi vardı. 1920’lerde İtalyan mimar Mondieri tarafından Art - Deco stilinde Alagöz ailesi için yapılan bu bina daha sonra hastaneye dönüştürülmüş, 1965 yılına kadar Dr. Tevfik Remzi Kazancıgil yönetiminde, 1965 yılından 1995 yılı sonuna kadar da Dr. Kemal Atay yönetiminde hastane olarak kullanılmıştı. 1995 yılı sonunda Vehbi Koç Vakfı tarafından satın alınan eski Güzelbahçe Hastanesi binası yıktırıldı. Koç Üniversitesi Sağlık Yüksekokulu binası onun yerine yapıldı. 
     
İsminizi okul yaptırıp yaşatın      Semahat ve Dr. Nusret Arsel’in 10 milyon dolarlık bağışlarıyla yapılan binanın yeraltında 3, yer üstünde 5 katı var. Yaklaşık 12 bin metrekare kapalı alana sahip. 
     Üst katlarda derslikler, öğretim salonları, laboratuvarlar, giriş katında konferans ve toplantı salonları yer alıyor. 
     Sağlık Yüksek Okulu’na üniversite seçme sınavı ile öğrenci kabul ediliyor. Yüz öğrenci kapasitesine sahip. Ücretli bir okul. Ama halen ders gören öğrencilerin tamamı burslu. Öğrenciler okulun arkasındaki dört katlı yurt binasında kalıyor. Binanın bitişiğindeki Koç Amerikan Hastanesi’nde klinik çalışması yapıyor. Binanın zemin katı "Koç Üniversitesi ve Amerikan Hastanesi Toplantı Merkezi" olarak düzenlendi. Burada değişik büyüklükte dört kongre, konferans ve toplantı salonu var. Semahat ve Dr. Nusret Arsel ile üniversite ve hastane yönetimi bir "kadirbilirlik" örneği göstererek bu toplantı salonlarından birine Dr. Gürbüz Barlas Salonu adını vermiş. Dr. Gürbüz Barlas, Koç Amerikan Hastanesi’nin Tıbbi Kadro Onur üyesi. 1953 yılında İÜ Tıp Fakültesi’nden mezun olduktan sonra üroloji ihtisasını Cleveland Clinic’te suni böbrek mucidi Dr. Kolff’un asistanı olarak yaptı. Chicago Edwater Hastanesi suni böbrek merkezini kurarak iki yıl yönetti. İÜ Tıp Fakültesi’nde Türkiye’nin ilk suni böbrek merkezini kurdu. 1968 yılından bu yana Koç Amerikan Hastanesi’nde hizmet veriyor. 
     Semahat ve Dr. Nusret Arsel benzerleri var olsun, çok olsun da, böyle güzel müesseseler ortaya çıksın. Yaşasın. 
     Allah herkese sağlıklı ve uzun ömür versin ama... İnsanlar fani... En beğendiğim deyim de şu "Okul yaptırın. İsminizi okulun kapısına yazdırın. İsminiz mezar taşında değil, bir okulun kapısında yaşasın .." 
     
     







Siyasette yeni isimler 


"Sol" kavramı, Türkiye ve Dünya’da ne kadar algılanabildi 


Sezer’e övgü 


Ameliyatlar arapsaçı 


Işığa götürecek tünel nerede .. 


Gül kokusu 


Bugün Milliyet'in doğum günü 


Bekleyişler hızla aşağıya dönüyor 


Kilit adam 


Milliyet 52 yıldır sadece ve sadece gerçeğin aynası 


Turizm ve Türkiye 


Bir dahaki sallantıya kadar iyisiniz 


"Alamanya Alamanya umduğunu bulamanya" 


Özal'ı çevresi öldürdü 


Çok sesli zam yapmayın korosu 


Nasıl sevmeli 


Arsel’lerin ismi okulun kapısında yaşayacak 


</TEXT>
</DOC>
