<DOC>
<DOCNO> 53812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/24/ekonomi/eko05.html </URL>
<DATE> 2001/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Her yıla bir kademe 
</HEADLINE>
<TEXT>

10 SORU - 10 CEVAP 
     ATİLLA ÖZSEVER 

     Türk - İş Sosyal Güvenlik Danışmanı Celal Tozan, Anayasa Mahkemesi’nin emeklilik yasası ile ilgili iptal gerekçesini yorumladı. Soru ve yanıtlar şöyle 
     
     Mahkemenin kararı ne ifade ediyor 
     4447 Sayılı Kanunu’nun emeklilik yaşını kademeli olarak yükselten Geçici 81. maddesinin B bendi ile C bendinin b alt bendi iptal edildi. Yani, 8 Eylül 1999 tarihinde sigortalılık süresi bakımından emekliliklerine 2 yıldan fazla süresi olan kadın ve erkek sigortalıların emekli yaşı ile prim gün sayısını kademeli olarak yükselten hükümler iptal edildi. 
     
     İptal kararı ne zaman yürürlüğe girecek 
     Yüksek Mahkeme’nin iptal kararı, altı ay sonra yani 23 Mayıs 2002 tarihinde yürürlüğe girecektir. Bu süre içinde TBMM’nin yeni düzenleme yapması gerekiyor. 
     
     Hangi hükümler iptal edilmedi 
     4447 Sayılı Yasa’nın 8 Eylül 1999 tarihinden sonra ilk defa işe başlayan kadın sigortalılar için 58, erkek sigortalılar için 60 yaşında emekli olmasını öngören maddesi ile aynı yasanın 8 Eylül 1999’da sigortalılık süresi bakımından emekliliğine 2 tam yıl ve daha az süresi kalanların önceki hükümlere göre emekli olmasına olanak sağlayan maddesi iptal edilmedi. 
     
     İptal gerekçesinde ne gibi örnekler var 
     Önceki sistemde kadınlar 38, erkekler ise 43 yaşında emekli olabilme olanağına sahipken, yeni düzenlemeyle getirilen kademelendirme sonucu kadınlara 52, erkeklere ise 56 yaşına kadar oldukça geniş bir aralık içinde emekli olabilme olanağı getirilmiştir. 
     
     Adil olmayan başka örnekler hangisi 
     Sigortalılık süresi yönünden yapılan kademelendirmeler arasında adil olmayan geçişler yapılmıştır. Sigortalılık süresi 1 günlük farkla alt kademeye indirildiğinden yaşlılık aylığına hak kazanabilmek için 2 yıl daha beklemek zorunluluğu doğmaktadır. 
     
     Sigorta süresi 10 yıldan az olanların durumu 
     8 Eylül 1999 tarihi itibariyle sigortalılık süresi 10 yıldan az olan kadın ile sigortalılık süresi 15 yıldan az olan erkek sigortalılar, kendi aralarında kademelendirme yapılmayarak bir günlük sigortalılık süresi olan kişiyle aynı yaş grubuna bağlı tutulmuşlardır. 
     
     Bundan sonra nasıl bir düzenleme yapılacak 
     Yeni düzenleme, adil, makul ve ölçülü ilkelere uygun olmazsa Anayasa Mahkemesi’ne götürüldüğünde yeniden iptal edilecektir. 
     
     Yeni düzenlemede önemli olan faktör nedir 
     İptal gerekçesine göre, her sigortalılık süresine bir kademe getirilmesi gerekiyor. 
     
     6 aylık sürede sigortalılar emeklilik talebinde bulunabilecekler mi 
     Bu altı aylık süre içinde, yani 23 Mayıs 2002 tarihine kadar mevcut düzenleme geçerli olduğundan bu tarihe kadar emekli olmak isteyenler yasaların öngördüğü şekilde emeklilik talebinde bulunabileceklerdir. 
     
     6 ayda yeni düzenleme yapılmazsa ne olacak 
     Yeni düzenleme yapılmadığı takdirde tüm sigortalıların 58 - 60 yaşında emekli olacağı görüşü doğru değildir. Düzenleme yapılmazsa doğacak boşluklar yerel mahkeme kararlarıyla doldurulacaktır. Mahkemeler de Anayasa Mahkemesi’nin iptal kararını göz önünde tutacağından sigortalıların aleyhine bir karar çıkmaması gerekir. 
     



 EKONOMİ 























</TEXT>
</DOC>
