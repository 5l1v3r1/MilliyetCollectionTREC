<DOC>
<DOCNO> 74095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/23/ekonomi/eko06.html </URL>
<DATE> 2002/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ben böyle art niyetli bakan görmedim 
</HEADLINE>
<TEXT>

     ANKARA Milliyet 

     Türkiye İşveren Sendikaları Konfederasyonu TİSK Başkanı Refik Baydur, İş Güvencesi Yasası’nın Meclis’e geldiğinde en az 300 bin kişinin işinden olacağını iddia etti. Ostim Sanayici ve İşadamları Derneği’nin toplantısında konuşan Baydur, Ekonomik Sosyal Konsey’in son toplantısında Başbakan Bülent Ecevit’e Ben 39 yıldır sendikacılık yapıyorum, 4 tane işçi lideri bakanla çalıştım, bu kadar art niyetli, bu kadar önyargılı bir bakanla çalışmadım’ dediğini aktardı. 
     Baydur, "Bizim siyasilerimiz, özellikle Çalışma Bakanımız zorlamayla iş güvencesini Uyum Programı’na koydurmuştur. Şimdi de Avrupa’ya karşı taahhüdümüz diyor. Hayır, bu Avrupa’ya karşı taahhüdümüz değildir" dedi. 
     
     300 bin kişi işsiz kalır 
     Baydur, Okuyan’ın iş güvencesini getirirken, İş Kanunu’na el atmadığını belirterek, "Dünyanın en yüksek kıdem ve ihbar tazminatını ödüyoruz. Bu kanun Meclis’e girdiğinde en az 300 bin işçi yeniden işinden olacaktır. Ben bir işverenin işçi çalıştırma potansiyelinin ne olduğunu biliyorum" dedi. Baydur, Bakan Derviş’in kriz bitti’ sözlerini değerlendirirken de "Bizde bitmedi. Sayın Derviş’te bittiyse onu bilmiyorum" dedi. 
     



 EKONOMİ 


















</TEXT>
</DOC>
