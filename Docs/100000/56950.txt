<DOC>
<DOCNO> 56950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/13/spor/ymese.html </URL>
<DATE> 2001/12/13/ </DATE>
<TIME>  </TIME>
<AUTHOR> BİLAL MEŞE  </AUTHOR>
<HEADLINE>
Sistemin başarısı 
</HEADLINE>
<TEXT>

     BEŞİKTAŞ'ın ligde yakaladığı seriyi, SİSTEME ve TAŞLARIN yerine oturmasına borçludur. 
     Kartal'ın savunması adeta TAŞ gibi... 
     Ali Eren, Ronaldo, Ahmet Yıldırım ve İbrahim mükemmel bir uyum içindeler. Savunmadaki yardımlaşma ve kademe anlayışı kaleci Myhre'ye büyük HUZUR getiriyor. Norveçli file bekçisinin de önündeki savunmayla diyaloğu, uyarıları ve moral vermesi ayrı bir özelliği. 
     Bu savunma kolay, kolay gol yemez... 
     Kartal'da her maç bir KURTARICI çıkıyor her maçta... 
     Ofansda Sertan ve İlhan Mansız'ın gol sıkıntısına orta alandan isimler yetişiyor... 
     Tayfur'un ilk yarıda attığı gol hazırlanış ve son vuruş açısından mükemmeldi. Bu gol Kartal'ı rahatlattı... 
     İlk yarıda rakibini presle boğan Beşiktaş, ikinci yarının başlarından zorlandı, savunmaya çekildi, rakip ayaklanır gibi oldu. 
     İşte Bayram... 
     Orta alandan çıkan bir KAHRAMAN daha... 
     İlk yarıda nefis bir vuruş yaptı, golü atamadı. İkinci yarıda çıktı, gizli golcülük görevini yaptı, takımını rahatlattı. 
     Bitmedi... 
     Kartal'da serbest adam ve ileri ikilinin arkasında oynayan Baya da şık bir gol atarak, görevini yapmanın mutluluğuyla soyunma odalarının yolunu tuttu. 
     Seyirciyi de anlamak mümkün değil, doğrusu... 
     Baya'yı bir maçta protesto ediyorlar, diğerinde bağırlarına basıyorlar. 
     Bu nasıl bir çelişkidir, anlamak zor... 
     Gelelim Sertan'a... 
     O bize kızıyor, biz ona... 
     Hem iyi insan, hem de iyi futbolcu... 
     Gol atmak için çırpınıyor, olmuyor. Ya rakibe takılıyor, ya da son vuruşlarda yeterli dikkati gösteremiyor. Hele hele topla driplinglerde rakibe takılması affedilir gibi değil. Onca emeği, teri heba olup, gidiyor. 
     Rasim Kara'lı konuk takım tur umudunu sürpriz kontraataklara bağladı. Savunma ve orta alanı kalabalık tutan Yozgatspor, Hüseyin ve Preko ile gol aradı, durdu. Ne var ki karşısında GEÇİT vermeyen bir Beşiktaş savunması vardı. Kartal'ın savunması rakip ataklara GEÇİT vermeyince Yozgatspor'un PES etmekten başka çaresi yoktu. 
     Ligde müthiş bir çıkış yakalayan Kartal, çeyrek finale kalırken, taraftarlarına da şimdiden KUPA mesajını gönderdi. 
     



 SPOR 

























</TEXT>
</DOC>
