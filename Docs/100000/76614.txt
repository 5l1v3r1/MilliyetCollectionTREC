<DOC>
<DOCNO> 76614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/05/son/sondun34.html </URL>
<DATE> 2002/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat ile Zinni 1,5 saat görüştü 
</HEADLINE>
<TEXT>

     ABD'nin Ortadoğu Özel Temsilcisi Anthony Zinni'nin, Filistin lideri Yaser Arafat ile Ramallah'ta İsrail kuşatması altındaki karargahında yaptığı görüşme sona erdi. 
     Filistinli ve Amerikalı yetkililer arasında günün ilerleyen saatlerinde yeni görüşmeler yapılacağı bildirildi. 
     Arafat'ın danışmanı Nebil Ebu Rudeyna, Arafat-Zinni görüşmesinin 1.5 saat sürdüğünü, görüşmede ateşkes konusunun ele alındığını 
     kaydetti. 
     Filistinli ve Amerikalı yetkililer arasında ilerleyen saatlerde bir dizi görüşme yapılması konusunda anlaşmaya varıldığını belirten Rudeyna, bu görüşmelere Arafat'ın da katılacağını söyledi. 
     Ramallah'taki gazetecilerin Arafat-Zinni görüşmesini izlemesine izin verilmezken, İsrail askerleri, karargaha yaklaşmaya çalışan yaklaşık 30 kişilik gazeteci grubuna göz yaşartıcı ve ses bombaları atmıştı. 
     Zinni, İsrail'in Arafat ile görüşmesine izin verdiği ilk üst düzey yabancı yetkili oldu. 
     İsrail Başbakanı Ariel Şaron, BM, Rusya ve AB temsilcilerinin Arafat ile görüşme taleplerini reddetmişti. 
     






</TEXT>
</DOC>
