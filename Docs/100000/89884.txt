<DOC>
<DOCNO> 89884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/14/son/sonspo16.html </URL>
<DATE> 2002/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli Serhat "Çin maçı bizim için patlama oldu" 
</HEADLINE>
<TEXT>

     Fenerbahçe'nin milli futbolcusu Serhat Akın, özelikle Kosta Rika maçından sonra bazı tatsız günler yaşadıklarını ve yaşanan olaylardan sonra Çin maçının kendileri için bir patlama olduğunu belirtti. 
     Milli futbolcu, ''www.serhatakin9.com'' adresli internet sitesinden yaptığı açıklamada, Çin maçını ve milli takımın 2. turdaki durumunu şöyle değerlendirdi 
     ''Özellikle Kosta Rika maçı sonrası bazı tatsız günler yaşadık. Ama yaşananlar ne olursa olsun, kafilede herkes 2. tura çıkacağımıza yürekten inanıyordu. Takımdan kimle konuştuysam bu inancını dile getirdi ve sonuçta dileğim, inandığımız oldu. 
     İlk 15 dakikalık süre içinde 2 sahada da bize yarayan sonuçlar ortaya çıkınca o tribünlerdeki en neşeli insanlardan biri ben oldum. Gerçi ikinci yarıda kısa bir süre avantaj Kosta Rika'ya döndüyse de genel olarak hep mutlu taraf bizdik.'' İkinci tur maçını psikolojik açıdan daha rahat oynayacaklarını ifade eden Serhat, açıklamasını şöyle tamamladı 
     ''Yaşanan olaylardan sonra Çin maçı bizim için bir patlama oldu. Üzerimizdeki futbol dışı sıkıntıları attık. Her zaman arkamızda olan Türk insanının sesini artık daha yakından duymaya başladık. Bu inanç 2. tur maçında sahada istenileni daha iyi yapmamızı sağlayacaktır. Biz ikinci tur maçını psikolojik açıdan daha rahat oynayacağız. 
     İkinci tura adım atmamızdan itibaren etrafımızdaki tüm yabancılar, 2. turu bizim hak ettiğimiz görüşünü belirttiler. 
     Biz bu turu gerçekten hak ederek geçtik. Umarım aynı başarıyı göstermeye devam ederiz.'' 
     





</TEXT>
</DOC>
