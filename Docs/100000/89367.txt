<DOC>
<DOCNO> 89367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/12/spor/yurundul.html </URL>
<DATE> 2002/06/12/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Fransız dersi 
</HEADLINE>
<TEXT>

Dünya ve Avrupa Şampiyonu, hiç gol atmadan grup sonuncusu olarak veda etti. Seyircisi, takımı çağırıp alkışladı. İşte sporun, bir oyun olduğunun en güzel örneği 
     Fransa kader maçında başarılı olamayarak büyük bir sürprizle Dünya Kupası’na çok erken veda etti. 
     Teknik Direktör Lemerre sakatlığına rağmen son koz olarak Zidane’ı da sahaya sürmüştü. Fransa oyuna hızlı, atak ve rakibini baskı altına alarak başladı. Ancak Danimarka Teknik Direktörü Olsen sahaya çok akıllı düşünülmüş bir takım tertibi çıkarmış ve akılcı bir taktik plan oluşturmuştu. Çok koşan iki orta sahasının arkasına ön libero olarak Poulsen’i monte etmişti. Alan daraltan savunma kurgusu, kazanılan toplarda ayağa paslarla tempoyu ayarlamak, imkan buldukça da Fransa’nın çizgi defansının arkasına Tomasson ve Rommedahl’ı kaçırmak Olsen’in temel taktik ilkeleriydi. Başarılı takım savunması ve futbolcuların sakin oyun anlayışları planı kusursuz işletti. Skor avantajı yakaladıktan sonra daha da rahatladılar. İkinci yarıya bu güvenle çıktılar. Kısa süreli yoğun baskıyı atlattıktan sonra Fransa’nın mecburen aldığı riskleri değerlendirip ikinci golü de bularak işi bitirdiler. Bütün futbolcular görevlerini yaparken, defansın ortasında Laursen en başarılı isimdi. 
     Fransa istediği oyun düzenini bir türlü oturtamadı. Takımı ateşleyecek golü atamadılar. Bilhassa forvetler çok formsuzdu. Ve sonuca razı olmak mecburiyetinde kaldılar. Zidane’ın oynaması da bir şeyi değiştirmedi. Büyük bir yıldız ama, futbol bir ekip oyunu. Makinanın dişlileri işlerse yıldızlar da yeteneklerini kullanırlar. 
     Bu maçtan sonra çok anlamlı görüntülere şahit olduk. Dünya ve Avrupa Şampiyonu hiç gol atamadan grup sonuncusu olarak şampiyonaya veda etti ama seyircisi takımı tribünlere çağırıp alkışladı. İşte sporun bir oyun olduğunun en güzel örneği. Başarılı da olunur, başarısız da. Hiçbir şeyin garantisi yok. Küçük takım, büyük takım da kalmadı. Bizim de ülke olarak bu görüntüden ders çıkarmamız gerekir. 
     



 SPOR 

































</TEXT>
</DOC>
