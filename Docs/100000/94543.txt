<DOC>
<DOCNO> 94543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/guncel/gun07.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Marmaris’te helikopter düştü 
</HEADLINE>
<TEXT>

Eskişehir Anadolu Üniversitesi’ne ait helikopterin düştüğü kazada 1 pilot öldü, 4 kişi yaralandı 
     MUSTAFA SARIİPEK DHA 

     Eskişehir Anadolu Üniversitesi’ne ait bir helikopter dün Marmaris Robinson Club Tatil Köyü’nün pistinden kalktıktan birkaç dakika sonra düştü. Helikopterde bulunan Pilot Can Özdemir öldü, bir teknisyenle 3 pilot da yaralandı. 
     İçerisinde beş kişi bulunan Bell206L1 Jet Ranger’ tipi, TC - HYS’ tescil işaretli helikopter saat 15.30’da Tatil Köyü’nün pistinden havalandıktan birkaç dakika sonra 200 metre uzaklıkta, denize yakın sarp ve kayalık araziye düştü. Kazada Pilot Can Özdemir yaşamını yitirirken, Sivil Havacılık Yüksek Okulu Müdürü Prof. Dr. Mustafa Kara ile pilotlar Yalçın Uz, Mustafa Koç ve uçuş teknisyeni Onur Topçu yaralandı. Yaralılar kaldırıldıkları Marmaris Ahu Hetman Hastanesi’nde tedaviye alındı. 
     Bir görgü tanığı ise helikopterin kalkıştan kısa süre sonra pervane kollarından birinin koptuğunu, dereye doğru sürüklendiğini ve yükselmeye çalışırken kollardan birinin daha kopması üzerine düştüğünü söyledi. 
     
     Kaza nedeni teknik arıza 
     Marmaris Cumhuriyet Başsavcısı İzzet Bellek, inceleme için ordudan yardım istediklerini belirterek, "Kanıtlar toplanıyor. Ama ilk bulgulara göre teknik arıza olduğu yönünde ipuçları elde ettik" dedi. 
     



 GÜNCEL 

















</TEXT>
</DOC>
