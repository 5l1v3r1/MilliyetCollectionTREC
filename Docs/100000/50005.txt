<DOC>
<DOCNO> 50005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/01/son/soneko07.html </URL>
<DATE> 2001/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Alanya'da işyerlerinin kışın da açık tutulması zorunlu olacak 
</HEADLINE>
<TEXT>

     Alanya Belediyesi, ilçedeki işyerlerinin kış aylarında da açık olmasını zorunlu tutacak. 
     Alanya Belediye Başkanı Hassan Sipahioğlu, gazetecilere yaptığı açıklamada, turizm sezonunu daha geniş bir zamana yaymak ve kış turizmini geliştirmek amacıyla bazı düzenlemeler yapılacağını belirterek, seyahat acentelerinden gelen talep üzerine, kış aylarında işyerlerinin açık tutulmasının da bunlar arasında yer aldığını bildirdi. 
     Turizm sezonunda açık olan, kış aylarında ise işyerini kapatan esnafın bundan böyle cezalandırılacağını kaydeden Sipahioğlu, ''Kışın kapatan esnaf, kapatma gerekçesi olarak haklı bir neden göstermezse, yasal uygulamayı yapar ve ceza veririz'' dedi. Sipahioğlu, şöyle konuştu 
     ''Alanya'yı kış programlarına almak isteyen acentelerin bu yönde yoğun bir talebi var. Ancak ilk şartları dükkanların açık tutulması. 
     Bununla birlikte, çok sayıda esnaf, kış aylarında işyerini kapatıyordu. Bu da, şehrin turizm hareketini sınırlıyordu. Böyle bir durumda, Alanya'ya kış aylarında turist gelmesi beklenemezdi. 
     Acentelerin teklifini değerlendirerek, böyle bir çalışma içine girmeyi kararlaştırdık.'' Sipahioğlu, yeni düzenleme ile özellikle ana caddelerdeki işyerlerinin kış aylarında açık tutulmasının sağlanacağını bildirdi. 
     






</TEXT>
</DOC>
