<DOC>
<DOCNO> 73438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/19/son/soneko16.html </URL>
<DATE> 2002/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski Merkez Bankası Başkanı Erçel'in yargılanmasına başlanıyor 
</HEADLINE>
<TEXT>

     Eski Merkez Bankası Başkanı Gazi Erçel'in, ''görevini kötüye kullandığı'' gerekçesiyle Yargıtay'da yargılanmasına, 21 Mart Perşembe günü başlanacak. 
     Yargıtay Cumhuriyet Başsavcısı Sabih Kanadoğlu tarafından hazırlanan iddianamede, Erçel'in, dalgalı kura geçilmeden önce bazı kurumlara toplam 5 milyar 188 milyon 900 bin ABD Doları sattığı, hesabındaki Türk Lirası'nı da dolara çevirdiği belirtiliyor. 
     Davanın ilk duruşması, Yargıtay 4. Ceza Dairesi'nde 21 Mart Perşembe günü yapılacak. 
     İddianamede, Merkez Bankası'nın döviz rezervlerinin, 16 Şubat 2001 tarihinde 27.4 milyar dolar olduğu, bu rezervlerin 20 Şubat'ta 5.36 milyar dolar azalarak, 22.58 milyar dolara düştüğü belirtilerek, ''Devlet hazinesi, zarara uğratılacak şekilde, hızlı bir döviz çıkışı olmuştur'' deniliyor. 
     İddianamede, 9, 20 ve 21 Şubat 2001 tarihlerinde, Merkez Bankası rezervlerinden toplam 5 milyar 188 milyon 900 bin ABD Doları'nın satıldığı belirtilerek, bu miktarın, daha önceki satış miktarları dikkate alındığında, ''olağandışı'' olduğu kaydediliyor. İddianamede, bu miktarın 59 banka, 5 özel finans kurumu, 22 yetkili kurum olmak üzere, toplam 86 kuruma satıldığına dikkat çekiliyor. 
     Bilirkişi raporlarına göre, satılan dövizin yüzde 55'ini alan 7 yabancı bankada bu miktarın aktiflerine girmediği ifade edilen iddianamede, ''Bu bankaların, bu alacakları finanse edecek Türk Lirası varlıkları dahi bilançolarında yer almamaktadır'' deniliyor. 
     İddianamede, Erçel'in, bankalara menfaat sağlamak kastıyla bu satışları yaptığının tespit edilemediği, ancak Türk Ceza Kanunu'nun TCK 240. maddesinde düzenlenen, ''görevin genel nitelikte kötüye kullanılması'' fiilini, birden fazla işlediği ifade ediliyor. 
     
     Vade tarihinden önce parasını çekti 

     İddianamede, Erçel'in kendi özel hesabındaki paralarını, sahip olduğu bilgiyi dalgalı kura geçilmesi kullanarak, dolara çevirip görevini kötüye kullandığı da belirtiliyor. 
     Erçel'in, sekreteri aracılığıyla, vadesi 19 Şubat 2001'de dolan, Halk Bankası'ndaki milyar 323 milyon 570 bin 225 Türk Lirası'nı bu tarihte çektiği vurgulanan iddianamede, vadesi 1 Mart 2001'de dolan 2 milyar 175 milyon liranın ise vade tarihinden önce bozdurularak, toplam 83 bin 952 bin ABD doları alındığı kaydediliyor. 
     İddianamede, Erçel'in, TCK'nın ''görevi kötüye kullanma'' fiilini düzenleyen 240 ve suçun tekrarında cezanın yarıya kadar artırılmasını öngören 80. maddelerine göre, 4.5 yıla kadar hapis cezasına çarptırılması isteniyor. 
     






</TEXT>
</DOC>
