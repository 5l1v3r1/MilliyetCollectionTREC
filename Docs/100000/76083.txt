<DOC>
<DOCNO> 76083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/03/guncel/gun05.html </URL>
<DATE> 2002/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Canaydın sözünü tuttu 
</HEADLINE>
<TEXT>

Galatasaray Başkanı Özhan Canaydın, Diyarbakır’da ilköğretim okulu yapma sözünü verdikten iki gün sonra parayı gönderdi 
     RAMAZAN YAVUZ Diyarbakır 

     Galatasaray Başkanı Özhan Canaydın, Diyarbakırspor maçı öncesi ziyaret ettiği Diyarbakır Valisi Cemil Serhadlı’ya verdiği 17 dersliğin yapımıyla ilgili destek sözünu tuttu. Canaydın, protokol imzaladıktan 2 gün sonra gerekli parayı gönderirken, Serhadlı, istek üzerine miktarın açıklanmayacağını söyledi. 
     "Eğitimde Çağı Yakalama Projesi" kapsamında 4000 dersliğe ihtiyaç duyulan Diyarbakır’a 17 derslikli 5 ilköğretim okulu için söz veren Canaydın, taahhüt ettiği parayı dün Diyarbakır Hizmet Vakfı hesabına yatırdı. Serhadlı, cumartesi günü Diyarbakırspor maçı için kente gelen Canaydın’la eğitime destek amacıyla protokol imzaladıklarını söylerken, gösterdiği hassasiyetten dolayı kendisine teşekkür etti. Serhadlı, "Paranın bu kadar çabuk geleceğini tahmin etmiyorduk. Başta Diyarbakırlı işadamlarımız olmak üzere herkesten destek bekliyoruz" dedi. 
     



 GÜNCEL 


















</TEXT>
</DOC>
