<DOC>
<DOCNO> 58020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/20/guncel/gun01.html </URL>
<DATE> 2001/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Sevil şimdi daha umutlu 
</HEADLINE>
<TEXT>
Derdini sadece kimsesizler anladı 
Ne annesi ne babası sahip çıktı sokağa bıraktıkları 8 aylık hamile Sevil’e. Tam düşüyordu’ ki, kendisi gibi kimsesiz ama iyi insanlar tuttu elinden... 
     ŞÜKRAN ÖZÇAKMAK İstanbul 

     Adı Sevil Telli. 30 yaşında ve 8 aylık hamile. Bir zamanlar, parlayan gözleri, yüzünden eksilmeyen tebessümüyle artistlere taş çıkartacak kadar güzel ve alımlıydı ama o filmlere konu olacak bir yaşamöyküsünün kahramanı oldu sonunda. 
     Daha 3 yaşındayken boşanmıştı anne babası. Baba Turan, emekli asker, anne Sabiha ise emekli öğretmendi. İkinci evliliklerinden de çocukları vardı ikisininde ve Sevil istenmediğini hissederek büyüdü. Babası annesine, anneside babasına gönderiyordu onu. 
     Mutsuz bir çocukluk döneminin sonunda Manisa Ruh ve Sinir Hastalıkları Hastanesi’ne yatırıldı Sevil. Kronik Psikoz’ teşhisi ile yattığı hastaneden 16 gün sonra taburcu oldu. O hastanedeyken, annesi taşınmış ve izini kaybettirmişti. Babası ise h l onu istemiyordu. Mecburen hastaneye geri döndü ancak "Sen tedavi oldun, burada kalman sağlığını bozar, yine de iş bulana kadar kalabilirsin" dediler. 
     
     Yeni bir yaşam hayalleri 
     Aydın’da bir tatil köyünde temizlik işçisi olarak çalışmaya başladı. Bir barmene şık olduysa da, o ilişki yürümedi. Yeni bir hayata başlarım umuduyla kalkıp İstanbul’a geldi. İş bulamamıştı ve birikmiş parası kısa sürede tükendi. Kaldığı otelin sahibi kapıya koyunca, sokakta sabahladı. Tekirdağlı asker’ lakaplı bir taksiciye rastladı ve taksici onu bir pansiyona yerleştirdi. Ancak, tacize uğrayınca pansiyondan kaçıp sokaklara sığındı. 
     Bu kez polis buldu Sevil’i ve onu alıp bir otele yerleştirdi. Polisin "İş bulana kadar burada kalsın. Para isteme ondan" dediği otelci 15 gün sonra Rumen kadınları örnek göstererek vücudunu satarak para kazanmasını önerince, kendisini yine sokaklara attı. 
     
     Darülaceze kucak açtı 
     Polisler onu ikinci kez bulduğunda, Sevil altı aylık hamileydi. Soğuktan ve korkudan titriyordu. Polis, Ege Üniversitesi’nde doktor olan dayısına ulaştıysa da, yeğenini istemeyen dayı, rahatsız ettikleri gerekçesiyle polisi azarladı. Babası Turan Telli ise aynı şeyi söylüyordu "Annesine götürün onu." 
     Anne bulunamayınca, son çare olarak Darülaceze’ye yerleştirildi Sevil. Sosyal Hizmet Uzmanları bir kez daha, Ege Üniversitesi Parazitoloji Anabilim Dalı’nda görevli olan dayısına ulaştılar ama aldıkları yanıt yine aynı oldu "Telefon bırakın annesini görürsem söylerim. Beni de rahatsız etmeyin." 
     Şimdi, Sevil’i ömürleri evlat yolu gözlemekle geçen kimsesiz insanlar tıpkı kendi çocukları gibi bağırlarına basmış durumda ve hepsi seferber olmuş, onun için uygun bir iş arıyorlar. 
     
Sıcak bir yuva, sımsıcak umutlar...      Sevil Telli, parçalanmış bir ailenin sokaklara düşmüş kızıydı. Hayata umutla sarılmaya çalıştığı her adımında yeni bir felaket çıktı karşısına. 8 aylık hamileydi ve nihayet polis elinden tutup Darülaceze’ye, kendisi gibi kimsesiz kalmışların yanına koydu onu. Ve o kimsesiz kalmışlar, sımsıcak elleriyle umudu oldular Sevil’in... 
     



 GÜNCEL 

























</TEXT>
</DOC>
