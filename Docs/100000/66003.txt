<DOC>
<DOCNO> 66003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/05/son/sondun02.html </URL>
<DATE> 2002/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide, Clinton'u da öldürmeye çalışmış 
</HEADLINE>
<TEXT>

     Terörist El Kaide örgütünün, eski ABD Başkanı Bill Clinton'ı başkanlık yaptığı sırasında öldürmeye çalıştığı öne sürüldü. Terörist örgütün, başka dünya liderlerine karşı suikast girişimleri planlamış olabileceği de kaydedildi. 
     UPI ajansının haberine göre, bu yoldaki bilgiler, Kabil yakınlarında bulunan ve El Kaide mensuplarının, rehine alma ve cinayet işleme teknikleri konusunda eğitildikleri Şomali kampında Amerikan gizli servis elemanlarınca ele geçirilen el yazması notlardan elde edildi. UPI ajansı, notlarda, ''Clinton'ı öldürmeyi denedik, fakat başaramadık'' denildiğini duyurdu. Clinton'a yönelik saldırının, uluslararası bir zirve ya da yüksek düzeyli bir toplantı sırasında yapılmasının planlandığı da notlarda yer aldı, ancak tarih ve yer belirtilmedi. Uzmanlar, saldırının yaklaşık 2 yıl önce yapılmasının düşünüldüğünü tahmin ediyor. 
     Kabil'de bulunan Amerikan güvenlik uzmanlarından biri, El Kaide'nin Clinton'a karşı, bir golf turnuvası sırasında ikinci bir suikast girişimi planladığının anlaşıldığını da öne sürdü. Amerikan ordusunun terörle mücadele ekibi ''Delta Force'' uzmanları, ''El Kaide'nin Amerikan gizli servisinin güçlü ve zayıf yanlarını araştırdığını ve başkana yönelik bir suikast için en iyi yerin açık alanlar ya da sokak olduğunu saptadığını'' açıkladı. El Kaide'nin ''cinayet el kitabında'' Amerikan başkanlarının nasıl korunduğu konusunda da çok ayrıntılı bilgiler yer alıyor. 
     
     İlk hedef korumalar 
     ''Başkanı korumakla görevli olan ve zırhlı araçla yolculuk eden acil tepki gücünün, başkanın limuzinin hemen arkasında yer aldığına'' dikkat çekilen el kitabında, ''saldırının önce koruma ekibine yöneltilmesi ve bu sırada başkanın arabasının kuşatma altına alınması'' tavsiye ediliyor. 
     El Kaide'nin suikast için susturucu takılmış, uzaktan etkili silahlar yerine roketatar ya da makineli tüfek gibi halk üzerinde şok etkisi yaratacak silahlar kullanmayı tercih ettiği de uzmanlar tarafından belirtildi. Uzmanlar, bunun en canlı örneğinin 11 Eylül saldırıları olduğunu ifade ediyor. 
     Amerikan kaynakları, El Kaide militanlarının en iyi eğitimi aldıkları Şomali kampının, Amerikan istihbarat uyduları tarafından hiçbir zaman tespit edilemediği için şimdiye kadar hiç vurulmadığını da açıkladı. 
     






</TEXT>
</DOC>
