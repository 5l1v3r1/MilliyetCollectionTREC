<DOC>
<DOCNO> 66684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/09/ekonomi/aeko.html </URL>
<DATE> 2002/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Fındık - fıstık savaşı 
</HEADLINE>
<TEXT>

Türkiye, AB’nin, antepfıstığı, incir ve fındıkta kansere yol açan aflatoksin bulunduğu gerekçesiyle ithalata getirdiği kısıtlamaya karşı kampanya başlattı 
     NEDİM ŞENER 

     Avrupa Birliği’nin AB karaciğer kanserine yol açan aflatoksin görüldüğü gerekçesiyle incir ve antepfıstığına getirdiği ithalat kısıtlamasına fındığı da dahil etmesi Türkiye ile AB arasında fındık savaşı’ başlattı. 
     Kurutmadan depolanmaya kadar birçok aşamada yer yer görülen küflenme üzerinde oluşan bir tür bakteri olan aflatoksin vakaları üzerine 4 Şubat 2002’de AB Komisyonu’nun aldığı kararda Türkiye’den gelen incir, antepfıstığı ve fındıkta da belirlenen üç gümrük kapısında aflatoksin kontrolü yapılması şart koşuldu. 
     AB’nin aldığı bu kararı haksız bulan Türk tarafı AB’nin kendi çiftçisini korumaya çalıştığını savunuyor. Türkiye fındığın kentalini 100 kilogram 280 dolara satarken, İspanya ve İtalya teşviklere rağmen ancak 320 dolara mal edebiliyor. 
     
     Rekabetin nedenleri 
     Almanya Türkiye’nin hakim olduğu fındık piyasasındaki düşük fiyat avantajından yaarlanmak için AB Komisyonu’nda lobi çalışması yaparak kararın geri alınması için uğraşıyor. Almanya, fındığı çikolata sanayinde girdi olarak kullanıyor. 
     Fındıktaki sorunun bir diğer nedeni dünya genelinde 150 bin tona yakın üretim fazlasının doğması. Dış Ticaret Müsteşarlığı yetkilileri,Türkiye’de fındık ağaçlarının sökülmesi için çalışan Batılı ülkelerin kendi ülkelerindeki ekim alanlarını sürekli geliştirerek üretim fazlası yaratıklarını söyledi. 
     
Karar 1 Mart’a ertelendi      4 Şubat tarihli AB Komisyonu kararını 5 Şubat’ta öğrendiklerini belirten Dış Ticaret Müsteşarlığı yetkilileri, yapılan girişimler sonucunda kararın yürürlük tarihini 1 Mart’a ertelettiklerini anlattı. 
     11 Şubat’ta Tarım Bakanlığı ile laboratuvarların geliştirilmesi ve özel sektörün elindeki laboratuvarların akredite edilmesi konusunda görüşmeler yapılacağını belirten yetkililer, Türk tarafının hazırlıklarını 18 Şubat’ta Brüksel’de AB Komisyonu ile yapılacak toplantıda anlatacağını bildirdi. 
     AB Komisyonu da 21 Şubat’ta kendi arasında bir toplantı yaparak kısıtlamanın kaldırılıp kaldırılmayacağı konusundaki kararı verecek. Ancak Ankara’nın bu konudaki beklentileri iyimser değil. Türkiye buna göre hazırlığını yapıyor. 
     Tarım Bakanlığı’nın AB’de geçerli sertifika verebilecek laboratuvalarının sayılarının artırılması ve özel sektörün laboratuvarlarının da buna göre düzenlenmesi gerektiği belirtiliyor. 
     Yetkililer, kısa vadede fındık ihracatının olumsuz etkilenmesini beklemediklerini söylerken, "Şu ana kadar fındığın yüzde 80’i ihraç edildi. Ay sonuna kadar da önemli bir kısmı gider ama gelecek yıllar için önlemleri almalıyız" dedi. 
     
Teftişe gelecekler      GÜVEN ÖZALP Brüksel 

     Avrupa Birliği AB Besin ve Veteriner Ofisi’nin yaptığı incelemelerde, kilogram başına 0.05 miligram düzeyinde aflatoksin bulunması normal karşılanırken, Türkiye’den gelen incir, antepfıstığı ve fındıkta bu oranın 10 -12 kat fazla olduğu belirlendi. 
     Karaciğer kanseri ve hamile kadınlarda düşük ya da sakat doğumlara yol açabilen aflatoksinin düzeyinin bu denli yüksek olması üzerine AB Komisyonu, "Birlik standartlarına uygun" kısıtlamaları yürürlüğe soktu. Belli gümrük noktalarından girişine olanak tanınacak üç ürünle ilgili analizlerden çıkan sonuç negatif olursa ürünler AB pazarına girmeyecek. 
     Üye ülkelerin gerçekleştirecekleri analizlerin sonuçları ivedilikle Komisyon’un gıda sağlığıyla ilgili birimine iletilecek. 
     
     Denetim sonucu önemli 
     Komisyon aldığı bu kararlar çerçevesinde 1 Temmuz 2002 tarihinden önce bir "teftiş" daha gerçekleştirecek. Bu inceleme sırasında Türkiye’de üretilen ve ihraç konusu olan fındık, kuru incir ve antepfıstığının Birliğin sağlık standartlarına uygun olup olmadığı belirlenecek. Çıkan sonuçlar doğrultusunda alınan özel önlemlerin kaldırılıp kaldırılmayacağı karara bağlanacak. 
     



 EKONOMİ 


















</TEXT>
</DOC>
