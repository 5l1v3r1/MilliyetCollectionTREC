<DOC>
<DOCNO> 72216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/son/sontur11.html </URL>
<DATE> 2002/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan sahtecilikten hüküm giyen Erbakan'ın dürüstlüğünü savundu 
</HEADLINE>
<TEXT>

     SP Genel Başkan Recai Kutan, kapatılan RP'nin Genel Başkanı Necmettin Erbakan'a ''sahtecilik'' nedeniyle verilen ceza sonrası gazetelerde yer alan haber başlıklarını eleştirerek, ''Düşmanlık yapabilirler, bizim için her şeyi söyleyebilirler ama ülkemize ve milletimize bağlılığımıza ve dürüstlüğümüze söz söyleyemezler, bize hain ve hırsız diyemezler, bunu kimseye dedirtmeyiz'' dedi. 
     Kutan, partisinin bugünkü grup toplantısında yaptığı konuşmayı, Ankara 9. Ağır Ceza Mahkemesi'nin Erbakan ve arkadaşlarıyla ilgili verdiği karara ayırdı. Mahkeme kararının ''nihai'' olmadığını ifade eden Kutan, kararın da ''hangi saikle verildiğinin ortada'' olduğunu öne sürdü. 
     Recai Kutan, 28 Şubat öncesinde Türkiye'de iyi-kötü her şeyin tartışıldığını, ülkede heyecan, umut, beklenti olduğunu ifade ederek, sözlerini şöyle sürdürdü 
     ''Bazı şeyler yapılıyordu, daha büyük şeylerin yapılabileceğine ilişkin inanç vardı. Bu inançta, bu heyecanda, bu umudun oluşmasında elbette birçoklarının katkısı olmuştur. Bu katkıların hiçbirini küçümsemiyoruz ama bir kişi var ki eğer onun hakkı teslim edilmezse çok büyük bir haksızlık yapılmış olur. 
     Şimdi büyük bir haksızlık yapılıyor. Elbette herkes O'nun gibi düşünmeyecek, elbette insanların bir kısmı O'na karşı olacak, yaptıklarını söylediklerini eleştirecek, hatta düşmanları da olacak. 
     Ben, milli görüş lideri Sayın Necmettin Erbakan'dan söz ediyorum.'' Erbakan'ın adının geçmesiyle birlikte salondakiler uzun süre alkışlayarak Kutan'ın konuşmasını böldü. 
     Daha sonra konuşmasına devam eden Kutan, 28 Şubat sürecinden sonra işbaşına gelen hükümetlerin ülkeyi iç ve dış borç batağına soktuğunu, geçtiğimiz günlerde Türkiye'ye gelen spekülatör Saros'un ''en kıymetli ihraç ürününüz, ordunuzdur, askerinizdir'' dediğini bildirdi Kutan, ''Bu millet ancak bu kadar küçültülebilir, bir millete bu kadar hakaret edilebilir'' diye konuştu. 
     
     Susmuyoruz 
     SP Genel Başkanı Kutan, söyle konuştu 
     ''Hayır susmuyoruz, geri adım da atmadık, durduğumuz yeri de duruşumuzu da terketmedik. Elbette kolaycılar, ucuzcular, korkaklar ve savrulanlar oldu. Ama bizim kızılcık şerbeti içtik dememiz, korumaya çalıştığımız değerler için, milletin geleceği içindir.'' Her şeyi sabırla, sükunetle karşıladıklarını, ülke ve millet için tüm baskılara, haksızlıklara göğüs gerdiklerini anlatan Kutan, sözlerini şöyle konuştu 
     ''Ama bir yere kadar... Şimdi o bir yerdeyiz ve durun artık diyoruz. Alaylarınıza, tehditlerinize, yalanlarınıza, karalamalarınıza, siyaseten linçlerinize sabrettik, gülüp geçtik ama hayatları yüz kızartıcı suç işlemekle geçenlerin bize sahtekar 
     demeleri karşısında susmayacağız. 
     Düşmanlık yapabilirler, bizim için her şeyi söyleyebilirler ama ülkemize ve milletimize bağlılığımıza ve dürüstlüğümüze söz söyleyemezler, bize hain ve hırsız diyemezler, bunu kimseye dedirtmeyiz.'' 
     






</TEXT>
</DOC>
