<DOC>
<DOCNO> 57044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/13/son/sonspo14.html </URL>
<DATE> 2001/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da imza atmayan Hakan Ünsal idmana katılmadı 
</HEADLINE>
<TEXT>

     Galatasaray, hafta sonunda Kocaelispor ile yapacağı lig maçının hazırlıklarını, tek idmanla sürdürdü. 
     Teknik direktör Mircea Lucescu yönetiminde, Florya Metin Oktay Tesisleri'nde basına kapalı olarak gerçekleştirilen idmanda, sarı-kırmızılı futbolcuların taktik ağırlıklı bir idman yaptıkları bildirildi. 
     Yönetim kurulunun talebine karşın sözleşme yenilememekte direnen ve PAF takımıyla idmanlara çıkacağı açıklanan Hakan Ünsal, çalışmaya katılmadı. Hafif sakatlıkları bulunan Sergen, Fleurquin ve Bülent Akın'ın idmanda yer aldıkları, çalışma sırasında Victoria ile çarpışan Sergen'in dudağının sıyrıldığı öğrenildi. 
     Sarı-kırmızılı takımda, sakatlıkları süren Perez, Batista, Hasan ve Berkant dışındaki oyuncuların Kocaelispor maçında oynayabilecek durumda oldukları kaydedildi. 
     Galatasaray, Kocaelispor maçı hazırlıklarını, yarın yapacağı idmanla sürdürecek. 
     






</TEXT>
</DOC>
