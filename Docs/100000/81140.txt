<DOC>
<DOCNO> 81140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/30/guncel/gun04.html </URL>
<DATE> 2002/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bodrum uçağı korkuttu 
</HEADLINE>
<TEXT>

Bodrum’a gitmek üzere dün sabah havalanan THY uçağında kabin basıncı aniden düşüp oksijen maskeleri inince, yolcular büyük panik yaşadı... 
     SERHAT OĞUZ İstanbul 

     THY’nin İstanbul - Bodrum seferini yapan Boeing 737 - 500 tipi uçak, kabin basıncının düşmesi üzerine İzmir’e indi. Atatürk Havalimanı’ndan dün saat 08.15’te havalanan TK 286 sefer sayılı "Bursa" adlı uçak, Bodrum’a doğru yol alırken, kabin basıncını düzenleyen sistemde arıza meydana geldi. Kabin basıncının düşmesiyle birlikte koltuk üstlerinde bulunan oksijen maskeleri otomatik olarak açılarak devreye girdi. 
     Yolcular kabin ekibinin uyarılarıyla kısa sürede sakinleşti ve uçak da İzmir’e yöneldi. Boeing 737 - 500, Adnan Menderes Havalimanı’na iniş yaptı. Arıza üzerine İstanbul’dan kalkan ikinci bir uçak, İzmir’e giderek, yolcuları Bodrum’a götürdü. Türkiye Özel Sektör Havacılık İşletmecileri Derneği Genel Başkanı Kaptan Pilot Tuncay Doğaner, uçakta yaşanan olayı şöyle değerlendirdi "Bu tip uçaklarda ikisi otomotik biri manuel olmak üzere kabin basıncını düzenleyen üç sistem bulunuyor. Dışta, gövdenin altında bulunan valf sayesinde uçağın içindeki tazyikli hava dışarı çıkar ya da içeride tutulur. Kabin basıncının ani bir şekilde düşmesi, delik açılmasından ya da valfin patlamasından kaynaklanır." 
     Kaptan Pilot Kutsal Önder de söz konusu durumun yolcular için hayati bir tehlike oluşturmadığını kaydederek, "Uçak istese Bodrum’a da inebilirdi. Ancak teknik ekipler İstanbul, Ankara ve İzmir’de çok daha donanımlı olduğundan arızayı gidermek için İzmir’e inmiş" diye konuştu. 
     



 GÜNCEL 





















</TEXT>
</DOC>
