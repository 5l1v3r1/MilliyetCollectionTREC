<DOC>
<DOCNO> 86432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/27/son/sontur23.html </URL>
<DATE> 2002/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz'dan, Ecevit'in hastalığıyla ilgili spekülasyonlara yanıt 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, Başbakan Bülent Ecevit'in hastaneden taburcu olmasıyla, ''spekülasyon yapanların bir malzemesinin eksildiğini'' belirtti. 
     ANAP Başkanlık Divanı, Genel Başkan, Devlet Bakanı ve Başbakan Yardımcısı Mesut Yılmaz'ın başkanlığında, parti genel merkezinde toplandı. 
     Yılmaz, partiye gelişinde, gazetecilerin sorularını yanıtladı. 
     Cumhurbaşkanı Ahmet Necdet Sezer'in Türkiye'nin AB üyeliği ile ilgili zirveye davetinin ulaşıp ulaşmadığı sorusuna Yılmaz, ''Cumhurbaşkanlığı'ndan bu sabah aramışlar. 7 Haziran'da uygun olup olmadığımızı sormuşlar. Benim, 6 ve 7 Haziran tarihlerinde Avrupa Konvansiyonu toplantısı vardı. O toplantıya katılmayacağım, onun yerine Cumhurbaşkanı'nın tertiplediği toplantıya katılacağım'' karşılığını verdi. 
     Bir gazetecinin, toplantıdan umutlu olup olmadığını sorması üzerine Yılmaz, ''Tabii... Umutsuz olmamak için bir sebep yok. Hangi düzeyde olursa olsun, bu mesele enine boyuna tartışılırsa, sonunda bir uzlaşmanın olabileceğini umut ediyorum'' diye konuştu. 
     Yılmaz, bir gazetecinin Başbakan Bülent Ecevit'in taburcu olduğunu anımsatarak, ''Sıkıntı ve spekülasyonlar sona erecek mi '' sorusunu, ''Bir kere, spekülasyon bitmez ama Sayın Başbakanımız'ın hastaneden çıkmış olması bu spekülasyon yapanların bir malzemesini eksiltti'' diye yanıtladı. 
     Büyük oğlu Yavuz Yılmaz'ın önceki gün İstanbul'da gazetecilerle tartışarak, kavgaya karıştığı yönündeki haberlerin hatırlatılması üzerine de Yılmaz, bu konuyla ilgili oğlu ile henüz görüşemediğini söyledi. Yılmaz, İstanbul Emniyet Müdürü ile konuyla ilgili görüştüğünü belirterek, ''Bana olay hakkında bilgi verdikten sonra gerekeni yapacağım'' dedi. 
     





</TEXT>
</DOC>
