<DOC>
<DOCNO> 75000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/guncel/gun07.html </URL>
<DATE> 2002/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis, imdat’ dedi 
</HEADLINE>
<TEXT>

İnsan Hakları Kurulu’na başvuran İzmirli polise hukukçulardan destek geldi Çalışma şartları Anayasa ve insan haklarına aykırı 
     HABER MERKEZİ 

     İzmir’de Ali Güven adlı bir polis, çalışma koşullarından şik yet ederek İnsan Hakları Kurulu’ndan yardım istedi. 
     Güven, "tahammülü aşan bir şekilde çalıştırıldıklarını" belirterek, İzmir İl İnsan Hakları Kurulu’na başvurdu. NTV’nin haberine göre, kurul polis memurunun haklı olup olmadığını belirlemek için, 9 Eylül Üniversitesi Hukuk Fakültesi Ceza Hukuku Anabilim Dalı Başkanlığı’ndan görüş istedi. 
     Görüşlerini rapor haline getiren fakülte, Avrupa Birliği ülkeleri ile Türkiye’yi karşılaştırarak ilginç tespitlerde bulundu. Raporda "polislik gibi hassas bir kamu görevinin yorgun ruh halinde iyi yapılamayacağı, hatta kötü muameleye yol açabileceği" belirtildi. "Burada sadece yorgun polis değil, böyle bir polisin, işi gereği muhatap olacağı vatandaşlara verebileceği zarar gözden uzak tutulmamalı" tespiti yapıldı. 
     Fakülte, maaşların düşük olmasının suçlularla mücadeleyi de olumsuz yönde etkileyebileceğini belirtti. Polisin barınma sorununun da maaş ve çalışma düzeni kadar önemli olduğu vurgulanırken, "Polise lojman sağlanması ciddi bir yardım gibi görünüyor ise de bu tür lojmanların halktan uzak getto şeklinde oluşturulması halkın polis ile kaynaşmasına engel olmaktadır" dendi. Raporun "sonuç" bölümünde "Polisin çalışma koşullarına ilişkin uygulamalar Anayasa’nın, insan hakları evrensel beyannamesinin ve Avrupa İnsan Hakları Sözleşmesi’nin ilgili hükümlerine aykırı" hükmü yer aldı. 
     Polis Dergisi’nin son sayısında "Yöneticilerin dikkatine" başlığıyla yayımlanan rapor Emniyet teşkilatında tartışmalara sebep oldu. 
     



 GÜNCEL 





















</TEXT>
</DOC>
