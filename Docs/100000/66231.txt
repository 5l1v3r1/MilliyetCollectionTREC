<DOC>
<DOCNO> 66231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/06/son/soneko29.html </URL>
<DATE> 2002/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD'tan uyum yasaları yorumu... 
</HEADLINE>
<TEXT>

     Türk Sanayicileri ve İşadamları Derneği TÜSİAD , Anayasa'ya uyum amacıyla hazırlanan ve ''Mini demokrasi paketi'' olarak da adlandırılan yasa tasarısının, demokrasi ve insan hakları alanında evrensel ölçülere uyarken, özgürlük sınırlamalarının ne olması gerektiği konusunda tartışma yaratmaması gerektiğini bildirdi. 
     TÜSİAD'dan yapılan ''Uyum Yasaları Kopenhag Kriterlerini Karşılamalı'' başlıklı açıklamada, Türkiye'nin demokratikleşme yolunda atması gereken adımların öneminin, 1999 yılında AB Konseyi Helsinki Zirvesi'nde tam üye adaylığının kabul edilmesinden sonra daha da arttığı ve AB'ye üyelik için Kopenhag siyesi kriterlerine uyumun önşart olmasının aynı zamanda Türk demokrasisinin evrensel standartlara getirilmesi için de önemli fırsat sunduğu belirtildi. 
     Türkiye'yi, aday ülkeler arasında Kopenhag siyasi kriterlerini yerine getirmemiş tek ülke durumundan çıkarmak ve AB üyeleri arasına katmak üzere AB ile 2002 yılı sonunda müzakerelere başlayacak şekilde Kopenhag Kriterlerine ve AB müktesebatına uyumda mesafe kaydedilmesinin büyük önem taşıdığı vurgulanan açıklamada, şunlar kaydedildi 
     ''Anayasa'ya uyum amacıyla hazırlanan ve Mini demokrasi paketi 
     olarak da adlandırılan yasa tasarısı, demokrasi ve insan hakları alanında evrensel ölçülere uyarken, özgürlük sınırlamalarının ne olması gerektiği konusunda tartışma yaratmamalıdır. Gerek başka ülkelerdeki benzer düzenlemelere gerek Avrupa İnsan Hakları Mahkemesi'nin Türkiye'ye ve diğer üye ülkelere ilişkin kararlarına bakıldığında bu ölçülerin hakaret, sövme, şiddet ve zor kullanmaya, ayaklanmaya, başkaldırıya, terör eylemine tahrik ve teşvik unsurlarını içerdiği açıkça görülmektedir. Bu unsurları içermediği sürece düşünmeyi açıklama özgürlüğünün devletin temel değerlerinin korunmasında bir zaafiyet yaratmayacağı ama bireyin devlete karşı özgürlük alanını güvence altına alacağı göz önünde bulundurulmaktadır. Batı ülkelerindeki örnek düzenlemeler ve uygulamalar, birtakım temel değerleri Devletin ülkesi ve milletiyle bölünmez bütünlüğünü koruma, cürüm işlenmesini teşvik etmeme, belirli kişilere karşı hakaret ve sövmede bulunmama korumakta, ancak bu korumayı yaparken cezalandırılması gereken eylemin sadece bir düşünce açıklaması ve eleştiri değil, hakaret, sövme, şiddeti, zor kullanmayı tahrik ve teşvik olduğunu açıkça göstermektedir.'' TÜSİAD açıklamasında, uluslararası düzenlemelerde ve evrensel standartlarda suçun niteliğine ve maddi unsuruna yönelik düzenlemenin ve uygulamanın bu denli belirginleştirilmesinin bir amacı olduğu kaydedildi. Amacın, suçları ve cezaları herkes tarafından anlaşılabilecek ve öngörülebilecek şekilde belirginleştirmek ve duruma, zamana, konjonktüre göre değişebilecek uygulamaları ortadan kaldırmak olduğuna dikkat çekilen açıklamada, ''Kısaca, vatandaşlar için hukuk güvencesini sağlamaktır'' denildi. 
     
     Muğlak ifadeler yerine... 
     Bu nedenle anılan ibarelerin Türk Ceza Kanunu'nun hem 159, hem 312 1, hem 312 2 maddelerinde yer almasını ısrarla vurgulamalarının 
     sebebinin bu belirsizliği ortadan kaldırmak ve herkesin öngörebileceği ve yargıçların rahatlıkla uygulayabileceği düzenlemeler oluşturulmasına yardımcı olmak olduğu belirtilen açıklamda, şöyle devam edildi ''TÜSİAD olarak şuna inanıyoruz ki, söz konusu maddelerde yer alan temel değerleri korurken şimdi olduğu gibi muğlak, belirsiz düzenlemeler yerine hiçkimsenin tartışmayacağı ve evrensel standartlara uygun belirginleştirme ibarelerinin metinlere yerleştirilmesi Türkiye'nin önünü açacaktır. Bu yönde getirilen düzenlemeler, bir yandan örnek uluslararası düzenlemelere benzerlik sağlayacak ve Avrupa İnsan Hakları Mahkemesi kararlarına uygun olacak, diğer yandan AB'ye üyelik yolunda sonu gelmez gibi görünen tartışmalara son verecek ve herşeyden önemlisi Türkiye'nin koruması gereken temel değerleri kesinlikle zedelemeyecektir.'' Bu çerçevede, Türkiye'nin AB'ye üyelik süreci açısından hayati önemde bir yıla girilmiş olmasının, TBMM'ye tarihi bir misyon yüklediği vurgulanan açıklamada TÜSİAD'ın, TBMM Genel Kurulu'nda ele alınan söz konusu yasa tasarılarının, belirtilen kaygıları giderecek şekilde değiştirilmesi konusunda Meclis'in gerekli hassasiyeti göstereceği inancında olduğu belirtildi. 
     






</TEXT>
</DOC>
