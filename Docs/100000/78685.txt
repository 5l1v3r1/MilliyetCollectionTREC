<DOC>
<DOCNO> 78685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/son/soneko17.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Öztrak ''Kamu harcamaları ile borçlanma ihtiyacı artıyor'' 
</HEADLINE>
<TEXT>

     Hazine Müsteşarı Faik Öztrak, kamu harcamaları ile bir yandan borçlanma ihtiyacının arttığını, borçlanma ihtiyacının artması ile de faizlerin arttığını vurgularken, ''bunu vergi ile finanse etme noktasına gitseniz dahi, yine size borç verilebilecek kaynaklar azaldığı için, bu da yine faiz artışına yol açıyor'' dedi. 
     Öztrak, dolayısıyla çözümün büyük ölçüde, ''kamu harcamalarının kontrol altına alınmasından'' geçtiğini söyledi. 
     Hazine Müsteşarı Faik Öztrak, Müsteşar Yardımcıları ve ilgili Genel Müdürlerin katıldığı bilgilendirme toplantısında, Borçlanma Kanunu ile Hazine'nin borçlanma politikalara hakkında bilgi verdi. 
     Öztrak, Hazine borçlanmasını etkileyen önemli faktörlerden birinin, Hazine'nin garanti vermiş olduğu borçların, ilgili kuruluşlar tarafından ödenmeyip, Hazine tarafından geri ödenmesi ile görev zararları olduğunu belirtti. 
     Öztrak, bu çerçevede Hazine garantileri ile ilgili gelişmelere bakıldığında, 1992'den bu yana Hazine tarafından üstlenilen garantilerin 1-1.5 milyar dolar arasında değiştiği, 1995 yılında bu rakamın 2-2.5 milyar dolar arasına kadar ulaştığının görüldüğünü belirtti. 
     
     Garantili borç ödemeleri 

     Müsteşar Öztrak, bir diğer önemli gelişmenin de, toplam garantili borç ödemeleri içinde, Hazine tarafından üstlenilen tutarların son yıllarda ciddi bir artış eğilimine girmesi olduğunu söyledi. 
     Öztrak, bunların esas itibarıyla bütçe açıkları içinde yer almamakla birlikte, Hazine'nin bir şekilde sistemden borçlanarak finanse etmek zorunda kaldığı harcamalar olduğunu ifade ederken, şöyle konuştu 
     
     Görev zararları 

     ''Üçüncü önemli unsur olarak gördüğümüz, kamu bankalarının oluşturduğu görev zararları. Görev zararları esas itibarıyla kamunun bu bankalardan yapılmasını talep ettiği ve bunun yapılması sonrasında oluşacak zararları kabul ettiği büyüklüklerdir. Yıllar itibarıyla bakıldığında, GSMH'ye oran olarak da görev zararlarının ciddi şekilde arttığını görüyoruz. Bunlar esas itibarıyla kağıda bağlanmamış birikmiş görev zararlarıdır. 
     2001 yılında piyasalarda yaşanan mali krizin giderek derinleşmesinde de donmuş nitelikte olan, nakte süratle çevrilemeyen, dolayısıyla kamu bankalarının nakit ihtiyaçlarının artmasına neden olan görev zararı önemli rol oynamıştır.'' 
     





</TEXT>
</DOC>
