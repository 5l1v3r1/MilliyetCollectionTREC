<DOC>
<DOCNO> 74227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/23/son/sontur04.html </URL>
<DATE> 2002/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan'a partisinden bir çıkış daha 
</HEADLINE>
<TEXT>

     AKP'yi karıştıran parti kurucusu Mehmet Gazioğlu'nun ağır suçlamalarının ardından Genel Başkan Tayyip Erdoğan'a bir eleştiri de Ankara Milletvekili Eyyüp Sanay'dan geldi. Sanay, Erdoğan'ın alkol konusundaki tutumunu eleştirerek, "İçki içenler de seçmen. Yarın seçim olduğunda Tayyip Bey meyhanelerden de oy istemeli" dedi. 
     Eyyüp sanay, ANKA'ya yaptığı açıklamada, Tayyip Erdoğan'ın alkolle ilgili sözlerinin parti açısından doğru olmadığını söyledi. Tayyip Erdoğan'ın "Ülkede açlık yoksulluk ve büyük bir sıkıntı varken" alkolle ilgili açıklamalar yapmasının partiye yarar getirmediğini belirten Erdoğan, "Tayyip Bey, artık tecrübeli bir siyasetçi. Bu nedenle zaten kendisinden bu tür açıklamalar bekleyen medyaya böyle alkol, doğum kontrolü gibi konularda malzeme vermemeliydi. Bunlar yerine ülkenin gerçek sorunlarıyla uğraşmalı, proje üreten parti olmalıyız. Biz alkolü bırakıp halkın geçim sorununun çözümüyle uğraşmalıyız" dedi. 
     Erdoğan'ın "Kamuda içki yasağından" sözetmesine karşın konunun "AKP iktidara geldiğinde içkiyi yasaklayacak" şeklinde algılanması gibi bir olumsuzluk doğduğunu ifade eden Sanay şunları söyledi 
     "Ben Ankara'dan milletvekili seçilirken seçim bölgemde halkın toplu olarak bulunduğu her yere giderek oy istedim. 
     Seçim bölgemdeki meyhanelere de gittim ve orada içki içen vatandaşlara bana oy vermeleri için projelerimi anlattım. 
     Yine böyle yapacağım. Kimse bizi sadece camilerde propaganda yapan bir parti olarak görmemeli. Biz yarın AKP olarak seçime girdiğimizde yine meyhaneleri dolaşarak oy isteyeceğiz. Tayyip Bey de bu partinin lideri olarak meyhanelere gidip oy istemelidir. Biz AKP olarak meyhanelerdeki vatandaşları ve hatta genelevde çalışan zavallı hayat kadınlarını seçmen olarak görmeme hakkına sahip değiliz. Türkiye'nin partisiysek, bunlardan da oy isteyeceğiz" 
     
     YÜZDE 99 ZATEN GÜVENCEDE 
     Sanay, katıldığı teşkilat toplantılarında parti tabanının en çok laiklikle ilgili sorularıyla karşılaştıklarını bildirdi. Sanay, "Ben partililerin laiklikle ilgili sorularına çok açık ifadelerle, Laiklik devletin bütün inançlara eşit mesafede yaklaşmasıdır. Hatta laiklik yüzde 99 olan müslümanların haklarının güvencesi değildir. Yüzde 1 olan azınlığın haklarının güvencesidir 
     diye cevap veriyorum" şeklinde konuştu. 
     Türban konusunda da partisinin bağıran çağıran bir tutum içinde olmasını doğru bulmadığını belirten Sanay, "Biz bu konuda yeni sorunlar çıkarıcı değil, sorun çözücü olmalıyız. Bağırmayla, çağırmayla, sertleşerek bu konunun çözülmeyeceği anlaşıldı. Hatta bu nedenle iki parti bile kapatıldı. Bu nedenle şimdi gerçekçi olmalıyız. Partiyi kurarken, Devlet dine dayalı olmayacak dediğimize göre, buna uygun ve bunu kabul ederek hareket etmeliyiz" dedi. 
     






</TEXT>
</DOC>
