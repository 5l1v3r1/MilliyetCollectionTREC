<DOC>
<DOCNO> 66271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/06/son/sontur24.html </URL>
<DATE> 2002/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızılay Afyon'da da sınıfta kaldı.. 
</HEADLINE>
<TEXT>

     17 Ağustos depremi Kızılay'ın yetersizliğini, hantallığını bütün çıplaklığıyla gözler önüne serdi. 
     Depremde yetersiz kalan Kızılay, deprem sonrasında da yardımları korumayı bile beceremeyerek yöneticilerinin yargı önüne çıktığı skandallara imza attı. 
     Yeniden yapılandığı sanılan Kızılay'ın yerinde saydığı Afyon'da bir kez daha ortaya çıktı. 
     Yaklaşık 20 bin çadıra ihtiyaç duyulurken, depremin üzerinden 4 gün geçmesine rağmen Kızılay Ankara'dan Afyon'a hala 10 bini biraz aşkın çadır gönderebildi. Çadırlar geç ulaştığı için bunların sadece 7 bini kurulup depremzedelerin kullanımına sunulabildi. 
     Oysa karayolu ile Ankara-Afyon arası 3-4 saatte alınabiliyor. Ancak Kızılay'ın hantal yapısı bu yolu dört günde almayı başaramıyor. 
     Kızılay yöneticileri ise deprem Pazar sabahı olduğu için çadırları taşıtacak Tır bulamadıklarını öne sürdüler. Daha sonraki günlerde Kızılay'ın gerekçesi ise "trafik çok yoğun" oldu. 
     Depremzedeler ise Afyon'un geceleri insanın yüzünü kesen ayazında küçük ateşlerle ısınmaya çalışıyorlar. Kamyonetlerin üzerine gerdikleri battaniyelerle oluşturdukları ilkek barınaklarda geceyi geçiriyorlar. 
     Kızılay'ın yetersizliği Başbakan Yardımcısı Mesut Yılmaz'ın da tepkisini çekti. Yılmaz bugün yaptığı açıklamada şunları söyledi 
     Valilik 20 bin çadır istedi ancak 7 bin çadır gönderildi. Bunu Kızılay'ın sağlaması gerekiyordu. Kızılay burada da iyi sınav verememiştir. 2-3 saatlik bir yol için tır bulunamaması, trafiğin yoğun olması gibi mazeretlerin arkasına saklanılamaz. Demek ki, büyük bir felaket olsaydı, daha büyük aksaklıklar ortaya çıkacaktı" 
     
     Peşini bırakmayacağız 

     Herkesin yakındığı, bir kez daha eleştirilerin merkezine oturan Kızılay'da yeniden yapılanma konusunda ne gibi adımların atılacağını önümüzdeki günlerde göreceğiz.. 
     Biz beklenen İstanbul depremi öncesinde Kızılay'ı izlemeye ve size anlatmaya devam edeceğiz... 
     






</TEXT>
</DOC>
