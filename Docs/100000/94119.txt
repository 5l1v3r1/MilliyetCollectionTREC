<DOC>
<DOCNO> 94119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/06/son/soneko13.html </URL>
<DATE> 2002/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunusların balık neslini yok ettiği iddiası 
</HEADLINE>
<TEXT>

     Rize Tarım İl Müdürü Yakup Akpınar, Doğu Karadeniz'de özellikle Rize sahillerinde yoğunlaşan yunus balıklarının, denizdeki diğer canlı neslini tehlikeye düşürdüğünü söyledi. 
     Akpınar, zaman zaman yaptıkları kontrollerde, sahilden yaklaşık 1-2 mil açıklarda yoğun yunus akınına tanık olduklarını belirtti. 
     Karadeniz'de yaklaşık 1 milyon yunus balığının varlığının tespit edildiğini kaydeden Akpınar, ''Bir yunus, günde 15-30 kilogram balık tüketiyor. Varlığının korunması amacıyla yunus balığının avlanma izni bulunmuyor. Ancak yunuslar, denizdeki diğer canlı neslini tehlikeye düşürüyor'' dedi. 
     Denizdeki canlılar açısından dengenin sağlanması için yunus sayısının 300 bine düşürülmesi gerektiğini savunan Akpınar, ''Bu konu bölgesel toplantılarımızda da gündeme getirildi. İlgili kuruluşların konuyu ele alarak yunus sayısının belli seviyede tutulması için yasal düzenleme getirmelerini bekliyoruz. Bir canlı neslini korurken diğerlerini de belli seviyelerde tutmak, yok olmalarını önlemek gerekiyor'' diye konuştu. 
     





</TEXT>
</DOC>
