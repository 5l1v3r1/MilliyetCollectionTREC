<DOC>
<DOCNO> 62934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/18/son/sondun10.html </URL>
<DATE> 2002/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçağı ayakkabı bombası mı düşürdü.. 
</HEADLINE>
<TEXT>

     New York'un Queens kesiminde 12 Kasım'da düşen American Airlines uçağının, "ayakkabı bombasıyla" düşürüldüğü iddia edildi. 
     İnternetteki "World Net Daily" adlı sitede, Paris-Miami seferi sırasında ayakkabısındaki bombayı patlatmaya çalışırken hostesler ve yolcular tarafından etkisiz hale getirilen İngiliz uyruklu Richard Reid adlı ayakkabı bombacısının aksine, New York-Santo Domingo seferini yapan uçaktaki bombacının fitili ateşlemeyi başararak uçağı düşürdüğü öne sürüldü. 
     Bazı görgü tanıkları, uçak düşmeden sağ ön tarafında önce küçük bir patlama olduğunu, daha sonra kanat hizasından büyük bir alev topunun fışkırdığını söylemişlerdi. Uçak düşmeden önce motorlarının koptuğunu kaydeden uzmanlardan biri ise, "havacılık tarihinde, daha uçak havadayken her iki motorun da ana gövdeden ayrıldığı bir kazaya rastlanmadığına" dikkat çekti. 
     Öte yandan bu uçak kazasında ölen yolculardan birinin karısı, bu kazayla ilgili ilk tazminat davasını açtı. 
     Margarita Del Carmen Montan adlı kadının, 225 milyon dolar tazminat istediği bildirildi. 
     






</TEXT>
</DOC>
