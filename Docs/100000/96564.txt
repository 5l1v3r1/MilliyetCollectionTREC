<DOC>
<DOCNO> 96564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/18/son/soneko04.html </URL>
<DATE> 2002/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF eski baş ekonomisti "Arjantin'in çöküşünden IMF sorumlu" 
</HEADLINE>
<TEXT>

     Uluslararası Para Fonu IMF'nin eski baş ekonomisti Michael Mussa, son kitabında IMF'ye ağır suçlamalarda bulunurken, Arjantin'in çöküşünden de yine Fon'un sorumlu olduğunu ileri sürdü. 
     Mussa, henüz piyasaya çıkan ''Arjantin ve IMF, zaferden trajediye'' Argentina the Fund from Triumph to Tragedy adlı kitabında, Arjantin'in geçen yılın sonunda finansal çöküşünün sorumluluğunun ağırlıklı olarak IMF'de olduğunu yazdı. 
     Chicago Üniversitesi'nde ekonomi profesörü olan ve IMF'de 1991 ile 2000 yılları arasında baş ekonomist olarak görev yapan Mussa, özellikle geçen yıl Ağustos ayında Arjantin'e verilen büyük kredi dilimini eleştirdi ve hiç verilmemesi gereken bu kredinin, zaten kronik bütçe açığını kapatmada başarısız olan Arjantin'in finansal olarak erimesini kaçınılmaz hale getirdiğini savundu. 
     Mussa, 2000 yılının sonundan itibaren pezo ile doların birbirine eşitlenmesinin tutmayacağının ve bunun arkasından bankaların çökeceğinin, Arjantin'in de dış borca gömüleceğinin açık hale geldiğini yazdı. Michael Mussa, Arjantin'de durumun zaten 2000 yılı sonunda ''umutsuz'' hale gelmiş olduğuna işaret etti. 
     Arjantin sorununun çözümü için kolay bir cevap bulunmadığını belirten Mussa, ülkenin, 1980 ile 1996 yılları arasında, kaos ve hiper enflasyondan istikrar ve sürekli büyümeye doğru kayda değer bir dönüşüm geçirdiğini ancak ''bu mucizenin kaçınılmaz sonunun'', 1998'de komşu Brezilya'yı vuran global finansal krizin ardından geldiğini kaydetti. Arjantin'in tersine Brezilya, para biriminin dolar karşısında düşmesine izin vermişti. 
     ''IMF'nin artık Arjantin'de daha yapıcı bir rol oynayacağını umuyorum'' diyen Mussa, Arjantin'de hiper enflasyon riskinin de bitmediğine işaret etti. 
     IMF ve Dünya Bankası'nı eleştiren bir başka ekonomisti ise, Dünya Bankası'nda 1997 ile 2000 yılları arasında başkan yardımcısı olarak çalışan Joseph Stiglitz oldu. Stiglitz'in, ''Globalleşme ve Tutarsızlıkları'' adıyla kısa süre önce piyasaya çıkan kitabı, en çok satanlar arasına girdi. ABD'nin eski Başkanı Bill Clinton döneminde baş ekonomik danışman olan Stiglitz, kitabında, Dünya Bankası ve IMF gibi kurumların, gelişmekte olan ülkelerde fakirliği daha da artırdığına, bu kurumların belli bir politikası olmayıp, ABD'nin siyasi konumu ve stratejik çıkarlarına göre hareket ettiğine işaret ediyor. 
     IMF'yi çok kızdıran Stiglitz'in kitabının ardından, IMF'nin ekonomik danışmanı ve araştırma bölümü direktörü Kenneth Rogoff, ''Zekası John Nash gibi tartışılamayacak kadar parlak olan Stiglitz'' diyerek, ağır bir eleştiride bulunmuştu. Temel ekonomi kuramlarının ortaya çıkmasındaki rolüyle Nobel ödülü alan Amerikalı Profesör John Nash'in hayatı, başrolünü Oscarlı aktör Russel Crowe'un oynadığı ''A Beautiful Mind'' filmiyle anlatılmıştı. John Nash, bu filmde, gerçekte olmayan kişileri ve olayları varmış gibi gören bir şizofren olarak portre ediliyordu. 
     





</TEXT>
</DOC>
