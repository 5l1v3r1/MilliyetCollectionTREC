<DOC>
<DOCNO> 60390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/03/son/soneko13.html </URL>
<DATE> 2002/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası, bilançosunda yıl sonu hedeflerini tutturdu 
</HEADLINE>
<TEXT>

     Merkez Bankası, 20 Kasım 2001 tarihli niyet mektubunda belirlenen yıl sonu Merkez Bankası bilançosu temel büyüklüklerine ilişkin hedeflere ulaşıldığını bildirdi. 
     Merkez Bankası'ndan yapılan açıklamada, Banka'nın bilançosundaki temel büyüklüklere ilişkin yıl sonu hedefler ve gerçekleşmeler konusunda bilgi verildi. 
     Niyet mektubunda da belirtildiği gibi Net İç Varlıklar kaleminin, Kasım-Aralık döneminde Temmuz ayı sonu kurlarıyla hesaplandığı hatırlatılan açıklamada, Net İç Varlıklar kaleminin Aralık ayı son 5 iş günü ortalamasının 19 katrilyon 493 trilyon lira olarak gerçekleştiği ve gösterge niteliğinde belirlenen 22 katrilyon 400 trilyon liralık tavanın altında kaldığı bildirildi. 
     Açıklamada, niyet mektubunda, Net Uluslararası Rezervler kaleminin Kasım-Aralık döneminde en fazla 600 milyon ABD Doları ile sınırlı kalacak şekilde azalması performans kriteri olarak belirlendiği kaydedilerek, ancak, Eylül-Ekim döneminde kullanılmayan imkanın tamamının Kasım-Aralık dönemine aktarıldığı belirtildi. 
     Bu çerçevede, Eylül-Ekim döneminde 3 milyar 250 milyon dolarlık azalış limitinin yalnızca 304 milyon dolarlık kısmı kullanıldığından, 2 milyar 946 milyon dolarlık imkanın Kasım-Aralık dönemine aktarıldığı 
     belirtilen açıklamada, böylece Kasım-Aralık dönemi Net Uluslararası Rezervler azalış limitinin 3 milyar 546 milyon dolara çıktığı kaydedildi. Açıklamada, Kasım-Aralık döneminde Net Uluslararası Rezervlerdeki azalışın 1 milyar 730 milyon dolar olarak gerçekleşerek performans kriteri olan 3 milyar 546 milyon dolarlık belirlenen limitin altında kaldığı bildirildi. Para Tabanı Aralık ayı son 5 iş günü ortalamasının, 7 katrilyon 642 trilyon lira olarak gerçekleştiği bildirilen açıklamada, niyet mektubunda performans kriteri olarak belirlenen 7 katrilyon 750 trilyonluk tavanın altında kaldığı belirtildi. 
     






</TEXT>
</DOC>
