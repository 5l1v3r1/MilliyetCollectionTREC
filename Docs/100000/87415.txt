<DOC>
<DOCNO> 87415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/01/son/sontur06.html </URL>
<DATE> 2002/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli ''Ecevit çekilene kadar yanındayız'' 
</HEADLINE>
<TEXT>

     Çin ziyaretini sürdüren Devlet Bakanı ve Başbakan Yardımcısı Devlet Bahçeli, ''Başbakan görevde olduğu sürece, kendi çekiliyorum deyinceye kadar biz yanındayız'' dedi. 
     Bahçeli, Sincan Uygur Özerk Bölgesi'nin Turfan kentinde, gazetecilerin iç politikaya ilişkin sorularını yanıtladı. 
     Devlet Bahçeli, Başbakan Bülent Ecevit'in bir süredir rahatsızlığı bulunduğunu, ancak bunun yanında tedavi de gördüğünü belirterek, Ecevit'in asli görevi olan bakanlar arası koordinasyonu sürdürdüğünü kaydetti. 
     Başbakan'ın sağlığıyla ilgili çıkarılan söylentileri sürekli tartışmaya açmanın ve siyasi istismar yoluyla menfaat sağlamaya çalışmanın doğru olmadığını vurgulayan Bahçeli, şöyle konuştu 
     ''Bu konuda yapılan tartışmaları siyasi açıdan ahlaklı bulmuyorum. 
     Bir toplantıya katılmadı diye istifasını istemek, görev boşluğu oldu demek, doğru değildir. Hükümetteki koordinasyon görevini yerine getirdiği sürece istifa etsin demek doğru değildir. Biz şu anda bu görevi yerine getirdiği kanaatindeyiz. Kendisine acil şifalar diliyoruz. Bir an önce sağlığına kavuşmasını Cenab-ı Allah'tan niyaz ediyoruz. Çekilip çekilmeyeceği varsayımı üzerine yorum yapmak doğru değildir.'' Bahçeli, Sağlık Bakanı'nın Başbakan'ın sağlığıyla ilgili rapor hazırladığı yönündeki iddialarla ilgili olarak da, bu konuda bilgisi olmadığını söyledi. 
     -''KRİZİ AŞMAK DURUMUNDAYIZ''- Türkiye'nin içinde bulunduğu sosyoekonomik koşullarda Başbakan'ın bir kriz doğmasını istemediğini belirten Bahçeli, ''Türkiye bir program uyguluyor ve bir krizi aşma durumundayız'' dedi. 
     Bahçeli, sorular üzerine Başbakan'ın çekilmesi durumunda da anayasal prosedürün işleyeceğini belirterek, başbakanın çekilmesinin aslında bakanlar kurulunun çekilmesi demek olduğunu, bu durumda Cumhurbaşkanı'nın yeniden görevlendirme yoluyla yeni hükümetin kurulması sürecini açacağını kaydetti. 
     Bu arada, ''Erken seçim güdeme gelebilir mi '' şeklindeki soruya karşılık da Bahçeli, Türkiye'nin bugün yaşadığı krizin nedenlerinden birinin de çok sık hükümet değişikliği olduğunu, böyle bir durumda Türkiye'nin seçimden başka hiçbir temel meselesini ele alamayacak hale geleceğini belirtti. 
     -MİLLETVEKİLİ TRANSFERİ- Bahçeli, koalisyonda çoğunluk olmak için milletvekili transferine gidip gitmeyeceleri şeklindeki soruya da, ''milletvekili transferini siyasi ahlaksızlık kabul ettiği''yanıtını verdi. 
     Pekin'de yaptığı açıklamalarla ilgili dile getirilen tepkiler hakkında da Bahçeli, ''MHP, AB ile ilgili görüşlerini ortaya koymuştur. Karşı çıkanın da benimseyenin de olması normaldir, hoşgörüyle karşılıyoruz'' dedi. 
     Türkiye-AB ilişkileri açısından gündemin sıcak olduğunu kaydeden Bahçeli, ''Neden Pekin'de konuştu '' şeklindeki tepkileri anlamadığını, Ankara'da da aynı şeyleri söylediklerini kaydetti. 
     Bahçeli, ''Ankara'da söylediklerimize kulaklarını tıkayanların Pekin'de konuştuklarımızı yadırgamamaları gerekir'' diye konuştu. 
     -MGK TOPLANTISI- Başbakan Yardımcısı Bahçeli, MGK'nın son toplantısıyla ilgili olarak da, MGK'nın çalışmalarının kozmik bir alan olarak sadece bildirileriyle değerlendirilmesi gerektiğini, basın ve kamuoyuna başka bilgilerin yansıtılması geleneği bulunmadığını belirterek, bunların üzerinde yorum yapılmaması gerektiğini söyledi. 
     MGK'nın fikirleriyle kendi fikirlerinin ayrı düşmesi durumunda ne yapacağı yönündeki bir soruyu da Bahçeli, ''MGK, hükümete tavsiye kararı alır, ancak her parti olayları kendi görüşleri ve anlayışı açısından değerlendirir'' diye yanıtladı. 
     Bahçeli, terör örgütü elebaşısı Abdullah Öcalan'ın idam yerine, af yolu kapalı olmak koşuluyla ömürboyu hapse mahkum edilmesiyle ilgili öneriler konusunda ise ''Askeri yetkililerin kendi değerlendirmeleridir saygı duyarız. Biz kendi inandığımızı söyleriz'' dedi. 
     Devlet Bahçeli, TÜSİAD'ın gazetelere verdiği ilanla ilgili olarak, TÜSİAD'ın bir sivil toplum kuruluşu olarak her zaman ilan verebileceğini, ancak bu ilanların konusunun bazen de ''işsizlik, yoksullluk, açlık, bölgeler arası gelir adaletsizliği, üretimin nasıl artırılacağı'' gibi konularla ilgili olması durumunda daha çok hizmet edeceğini söyledi. 
     Bahçeli, Çin ziyareti hakkında da, Sincan Uygur Özerk Bölgesi'ni ziyaret etmekten büyük mutluluk ve heyacan, burayı ziyaret eden ilk Türk yetkili olmaktan da büyük haz duyduğunu kaydetti. 
     Bölge yetkilileriyle verimli görüşmeler yaptıklarını ifade eden Bahçeli, Türk halkıyla başta Uygurlar olmak üzere bölgedeki etnik grupların akrabalık ilişkileri bulunduğunu belirtti. 
     ''Türkiye'nin bu kardeşlerinin mutluluk ve refahıyla yakından ilgilendiğini'' vurgulayan Başbakan Yardımcısı Devlet Bahçeli, bu milliyetlerin kültürlerini koruyup geliştirmeleri, refah içinde yaşamaları ve iki ülke arasında dostluk köprüsü olmalarını arzuladıklarını sözlerine ekledi. 
     





</TEXT>
</DOC>
