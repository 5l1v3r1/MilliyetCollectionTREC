<DOC>
<DOCNO> 97639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/spor/spo04.html </URL>
<DATE> 2002/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
TRABZON ORTA ŞEKERLİ 
</HEADLINE>
<TEXT>

İkinci kamp dönemini de tamamlayan Bordo-Mavililer yeni oyun sistemi 4-3-2-1’e alışmaya çalışıyor. Ancak takım oyunundaki yetersizlik şimdilik büyük sorun yaratıyor 
     MEHMET TAN 

     İki etap halinde tamamladığı hazırlık döneminde Trabzonspor ne çok iyi, ne de çok kötü bir görüntü verdi. 18 yeni oyuncuyla yola çıkan Bordo - Mavili takım, yeni bir oyun sistemi uygulamak istiyor. Dörtlü alan savunmasını ilke olarak benimseyen ve sayısal olarak 4-3-2-1 düzenini oturtmaya çalışan Trabzonspor defansif açıdan maçların genelinde 4-5-1’e dönebiliyor. Defans blokunda tandem oynayan Mehmet Kahraman ile Serkan Özsoy başarılı maçlar çıkartırken, bu alanın sağ ve sol dış kulvarları istenilen düzeye ulaşamadı. Oumar’ın transferi ile defansını güçlendiren Trabzonspor’un sağ dışta alt yapıdan gelen Feridun’dan büyük beklentileri var. 
     
     Hasan Üçüncü parladı 
     Defansın önünde yer alan üçlü bloğun sağındaki Hasan Üçüncü her iki kamp döneminin de yıldızıydı. Mükemmel maçlar çıkardı. Ön liberoda Hüseyin oyun zekası, iş yeteneği ile güven verdi. Bu alanın solunda Trabzonspor h l bir arayış içinde. Trabzonspor, Mehmet Yılmaz ile tek santrfor oynuyor. Onun arkasında Gökdeniz ile Aurelio görev yaptı. Teknik kapasitesi yüksek bu iki oyuncudan Gökdeniz henüz istenilen form düzeyine gelemedi. Bu ikiliye alternatif Bushi, Selahattin ve Muzaffer’den Bushi son derece formsuz, duygu ve düşünce olarak henüz yarışa hazır değil. Çalışmalarda giderek formu yükselen Muzaffer ise bu üçlü içinde forma şansı en yüksek oyuncu. 
     
     Patlama bekleniyor 
     Trabzonspor alt yapıdan gelen Ali Şen ve yeni transferleri Mustafa Yalçınkaya ve Serkan Kılıç’tan da patlama bekliyor. Trabzonspor’un yeni oyun sistemine sadık kaldığı anlarda verimliliği son derece yüksek oluyor. Ancak takım oyunundaki yetersizlik ve eksiklikler sistemin çok deforme olmasına ve kolay çökmesine yol açıyor. 
     
     Değişim var’ 
Ahmet Ağaoğlu artık hem koştuklarını, hem de mücadele ettiklerini söyledi 
     TRABZONSPOR Başkan Yardımcısı Ahmet Ağaoğlu, kamp döneminde takımdaki eksikleri gördüklerini söyledi, "18 yeni oyuncumuz var. Bazı sıkıntılar yaşayacağımızı biliyorduk" dedi. Sol kanada mutlaka transfer yapacaklarını da kaydeden Ağaoğlu, "Takımda bazı şeylerin değişmeye başladığı görüldü. Koşan ve mücadele eden bir takıma sahibiz. Lige hazır gireceğiz" diye konuştu. 
     
     İki gün izin 
     ALMANYA kampını tamamlayarak Türkiye’ye dönen Trabzonspor cuma gününe kadar izin yapacak. 26 Temmuz’da Mehmet Ali Yılmaz Tesisleri’nde yeniden hazırlıklarına start verecek olan Bordo - Mavililer, hafta sonu da Erzurum’da Erzurumspor ile karşı karşıya gelecek. Trabzonspor, 31 Temmuz’da da TSYD Trabzon Şubesi Kupası’nda Samsunspor’un önüne çıkacak, lig öncesi son ciddi sınavını verecek. 
     



 SPOR 
























</TEXT>
</DOC>
