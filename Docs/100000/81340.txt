<DOC>
<DOCNO> 81340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/01/ekonomi/eko01.html </URL>
<DATE> 2002/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
FB’nin değeri 400 milyon 
</HEADLINE>
<TEXT>

Fenerbahçe Kulübü’nün sonbaharda gerçekleşecek halka arz projesinin başında bulunan Asbaşkan Zeynep Sabancı, 40 - 50 milyon dolar gelir bekliyoruz’ dedi 
     SONGÜL HATISARU 

     Galatasaray ve Beşiktaş’tan sonra Fenerbahçe Kulübü’de halka açılmak için kolları sıvadı. Kulüplerin sahada skor Borsa’da finansal güç yarıştırdıkları futbol dünyasında, Fenerbahçe Kulübü, halka arz projesinin başına finans konularında uzmanlığıyla bilinen Zeynep Sabancı’yı getirdi. 
     Kulübün borsaya iddialı geleceğini söyleyen Fenerbahçe Asbaşkanı Sabancı, halka arzın önümüzdeki eylül veya ekim aylarında gerçekleştirileceğini kaydetti. 
     Yatırımcıya istikrarlı olarak kazandıracak bir şirket yapılanması üzerinde çalıştıklarını söyleyen Sabancı, her yıl temettü vereceklerini, halka arzdan 40 - 50 milyon dolar gelir beklediklerini ifade etti. 
     Galatasaray ve Beşiktaş’ın borsadaki performansının kendilerini olumsuz etkilediğini söyleyen Sabancı, kulübün değerini 400 milyon dolar olarak belirlediklerini söyledi. Sabancı, reklam ve ilan gelirleri ile stadın işletme hakkının halka arz edilecek bu şirkette toplanacağını kaydetti. 
     
     Çikletler rafta, kravat yolda 
     Yüzde 15’ini halka açmayı planladıkları Fenerbahçe’nin ticari gelirlerini artıracaklarını söyleyen Sabancı, SarıKanarya’ sakızlarının raflara çıktığını, Yıldırım Mayruk ve Barbaros Şansal’a özel tasarımlı Fenerbahçe kravatları ürettirme projelerinin bulunduğunu söyledi. 
     Fenerbahçe stadında yapılan 35 milyon dolarlık yenileme projesinin bitmek üzere olduğunu vurgulayan Sabancı, stadın mülkiyetinin de Kulübe geçmesi için çalışmaların sürdüğünü söyledi. Fenerbahçe’nin şirketleşme çalışmalarını başlatan ilk kulüp olduğuna dikkat çeken Sabancı, "Biz halka açılmayı kaynak sağlamak için değil kurumsallaşmak için istiyoruz. Öyle büyük borçlarımız yok. Acelemiz de yok" dedi. 
     
Akmerkez’e rakip geliyor      Fenerbahçe, Kadıköy yakasına Akmerkez benzeri otoparklı bir alışveriş merkezi kuracak. Sabancı, 60 milyon dolarlık bir bütçeyle projelendirilecek komplekste mağazalar, kafeler, sinemalar ve konferans salonu bulunacağını söyledi. 
     Kenan Evren Lisesi alınarak buraya kurulması planlanan alışveriş merkezinin aylık gelirinin 10 milyon dolar olması bekleniyor. Sabancı, "Alışveriş merkezi de devreye girdiğinde Fenerbahçe 1 milyar dolarlık bir kulüp haline gelecek" dedi. Sabancı, alışveriş merkeziyle birlikte Kadıköy’ün Şişli’yi geride bırakacağını ifade etti. 
     
Mehmet Sabancı eşinin yanındaydı      Kadın, futbol ve borsa bileşenlerini Fenerbahçe bünyesinde birleştiren Zeynep Sabancı, Hacı Sabancı’nın oğlu Mehmet Sabancı’yla evli. Beşiktaşlı eşi Mehmet Sabancı’nın futbol tutkusuyla ilgili olarak kendisini her zaman desteklediğini söyleyen Sabancı, tam bir Fenerbahçe fanatiği. Sabancı kulübün deplasmandaki maçlarını da kaçırmıyor. 
     Eşinin futbol tutkusundan keyif aldığını söyleyen Mehmet Sabancı ve büyük oğlu Faruk da deplasmandaki maçlarda Zeynep hanımı yalnız bırakmıyor. Sabancıların oğulları 10 yaşındaki Faruk ve Burak Fenerbahçeli. Bursa’da, Bursaspor - Fenerbahçe maçına gitmek üzere Vaniköy’deki evinde buluştuğumuz Zeynep Sabancı, yolculuğa, arabasına Fenerbahçe bayrağını asarak çıktı. 
     
     Maç öncesi İskender kebabı yedi 
     Bursa Köy İskenderi Restoranı’nda bir taraftan yemek yerken, diğer taraftan da Başkan Aziz Yıldırım’la telefonda maç kritiği yapan Sabancı, küçük oğlu dört yaşındaki Burak’ın da uyuyup uyumadığını öğrenmeye çalışıyordu. Maç esnasında Galatasaray’ın galibiyet haberini aldığında Sabancı’nın morali 1 - 0’lık Fenerbahçe - Bursaspor maçı skoruyla bozulsa da, "Önümüzdeki sezonu bekleyin, takım olarak, stad olarak yepyeni bir Fenerbahçe olarak geliyoruz" dedi. 
     
Porselen çay fincanı kültürü      Dünyada yönetim bilimine esneklik gibi kadın değerlerinin girmesiyle performansın arttığının görüldüğünü söyleyen Sabancı, "Kadınların olduğu toplantılarda küfür azalıyor, nezaket artıyor. Çok cinsiyetli toplantılarda daha medeni bir hava oluşuyor" dedi. 
     Üyelerin yönetim toplantılarına daha sık gelmeye başladığını söyleyen Sabancı, "Toplantılara porselen çay fincanları kültürü girdi" dedi. Kendisinin futbolu erkek egemen bir faaliyet olmaktan çıkarmak misyonunu üstlendiğini söyleyen Sabancı, futbolun kadının sosyal hayata karışmasının da bir aracı olacağını söyledi. Sabancı, "Kadınlar sosyal kapasitelerini yükseltmek için de sporla ilgilenmeliler" dedi. Futbolun sadece erkek egemenliğinde olan bir spor olmadğını söyleyen Sabancı, kadınları trübüne çağırdı. 
     



 EKONOMİ 
















</TEXT>
</DOC>
