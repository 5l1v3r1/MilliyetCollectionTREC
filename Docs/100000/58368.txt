<DOC>
<DOCNO> 58368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/22/dunya/adun.html </URL>
<DATE> 2001/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak gündemde yok 
</HEADLINE>
<TEXT>

ABD Dışişleri Bakanı Powell, Irak’a operasyonun bu aşamada gündemde olmadığını vurgularken, dikkatlerini El Kaide’nin barındığı Somali’ye yönelttiklerini söyledi 
     YASEMİN ÇONGAR Washington 

     ABD Dışişleri Bakanı Colin Powell, Irak’a yönelik bir askeri müdahale için zaman ve zeminin oluşmadığını söyledi. ABD’nin kısa süre içinde Irak’a saldırabileceği yönündeki spekülasyanlara karşı konuşan Powell, ülkesinin Afganistan’daki askeri başarısının, Irak’ta da benzer bir başarı sağlanabileceği anlamına gelmediğini vurgulayarak, "Irak Afganistan’a benzemez" mesajını verdi. Powell, Irak’ın mevcut askeri gücü, Saddam Hüseyin karşıtı muhalefetin yapısı ve ABD’nin müttefiklerinin olası bir Irak harekatına olumsuz bakışı gibi unsurları sayarak, Irak harekatının, Afganistan’da yapılandan çok daha zor olacağını ima etti. Powell’ın The Washington Post’taki açıklamaları şöyle 
     
     Afgan modeli işlemez 
     "Irak ile Afganistan, iki farklı rejime ve iki farklı askeri yeteneğe sahip iki farklı ülke. Afgan modelini alıp hemen Irak’a uygulayamazsınız. Bu formül, Afganistan’da işledi, şimdi benzerini Irak’ta yapalım’ demek, bence çok yanlış." 
     
     El Kaide’nin peşindeyiz 
     "Sanki tek meselemiz Irak’mış gibi ya da zaten halihazırda yaptığımızın ötesinde bir şey yapmamızın zamanı gelmiş gibi, herkes bu konuda yoğunlaşıyor. Oysa dünyanın her yanında, peşine düştüğümüz birçok El Kaide hücresi var." 
     
     Askeri zorluk var 
     "Irak askeri açıdan çok daha güçlü bir ülke. Ayrıca Afganistan’daki Kuzey İttifakı ile Paştun aşiret liderlerini, Irak Ulusal Kongresi INC ile bir tutamazsınız. Üstelik, iş Irak’a gelince, Afganistan için gösterilen destek mevcut değil." 
     
     Somali’yi izliyoruz 
     "Somali, bu ülkedeki kaosu fırsat bilmek isteyenler için elverişli bir yer. Dikkatimizi Somali’de yoğunlaştırmamızın nedeni bu. Somali’nin bazıları için bir anda güvenli barınak haline gelme olasılığına karşı özellikle duyarlıyız." 
     



 DÜNYA 












</TEXT>
</DOC>
