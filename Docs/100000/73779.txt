<DOC>
<DOCNO> 73779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/21/son/sondun08.html </URL>
<DATE> 2002/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus polisinden Türk işadamına keyfi tutuklama 
</HEADLINE>
<TEXT>

     Moskova'da faaliyet gösteren bir Türk inşaat firmasının sahibi, dün gece polis tarafından keyfi olarak gözaltına alındı. 
     Daha önce firmada tercüman olarak çalışmış bir Azeri kökenlinin ''Ondan alacağım var'' şeklindeki sözlü ifadesini yeterli görerek şantiyeye gelen sivil giyimli polisler, Türk işadamını Moskova Güneydoğu Bölgesi İçişleri Merkezi'ne götürdüler. 
     İşadamının ortağının basına ve büyükelçiliğe haber vermesinden sonra, bu polis merkezine telefon edildi. Ancak nöbetçi memurun, ''Gözaltı kayıtlarımızda bu isimde bir kişi veya herhangi bir Türk yok'' demesi, gözaltının kayıtlı yapılmadığı ve keyfi olduğu izlenimi yarattı. 
     Büyükelçiliğin telefonla devreye girmesi ve işadamını götüren aracın plakasını vermesi sonucu polis merkezi, işadamının orada tutulduğunu kabullendi ve ''Önemsiz bir konu için getirilmiş, biraz sonra serbest bırakılacak'' yanıtı verdi. 
     Yaklaşık üç saat gözaltında tutulan işadamı, serbest bırakıldıktan sonra yaptığı açıklamada, şikayetçinin yalan söylediğini, kendisinden 30 bin dolar ''koparmaya'' çalıştığını ve ortada hiçbir belge olmadan polisin kendisini geceyarısı götürmesini anlayamadığını belirtti. 
     






</TEXT>
</DOC>
