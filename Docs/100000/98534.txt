<DOC>
<DOCNO> 98534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/28/son/sontur18.html </URL>
<DATE> 2002/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ereğli'deki "mini seçim" Alman televizyonunda... 
</HEADLINE>
<TEXT>

     Kocaeli'nin Karamürsel İlçesi'ne bağlı Ereğli Beldesi'nde Belediye Meclisi üyeliği seçimi için oy verme işlemi devam ediyor. 
     Güzelkıyı İlköğretim Okulu'nda konulan 8 sandıkta, sabah saatlerinde başlayan oy verme işlemi sakin devam ediyor. Alman ARD televizyon kanalı da bir muhabir ve kamerayla seçimleri izliyor. ARD Televizyonu Muhabiri Cemal Taştan, erken seçime öncesinde partilerin önem verdiği bu seçimle ilgili olarak Alman ve Türk kamuoyunu bilgilendirmeyi amaçladıklarını söyledi. 
     Bu arada, çok sayıda yaşlı seçmen de yakınlarıyla oy kullanmaya geldi. Bunlardan 80 yaşındaki Emine Yılmazer adındaki kadın, görüntü almak isteyen gazetecileri engellemek için bastonla üzerlerine saldırdı ve yüzünü gizledi. 75 yaşındaki Fikret Bora ile 73 yaşındaki eşi Muhterem Bora da sağlık sorunları olmasına rağmen, vatandaşlık görevlerini yerine getirdiklerini söylediler. 
     Öte yandan, seçimi, partilerin genel merkez ve il yöneticileri de izliyor. CHP Genel Sekreter Yardımcısı Algan Hacaloğlu, merkez yönetim kurulu üyeleri Ali Dinçer, İzzet Çetin, Mehmet Ali Özpolat, Ali Kemal Kumkumoğlu ve Kadın Kolları Genel Başkanı Güldal Okuducu da beldede seçim sonucunu bekliyorlar. 
     





</TEXT>
</DOC>
