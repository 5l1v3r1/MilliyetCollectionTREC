<DOC>
<DOCNO> 76160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/03/son/sondun12.html </URL>
<DATE> 2002/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Jennifer Lopez ve Britney Spears restoranları ile yarışacak 
</HEADLINE>
<TEXT>

     Müziğin yanında sinema ve moda başta gelmek üzere pek çok alana el atan Britney Spears ve Jennifer Lopez, bu kez de yiyecek sektöründe yarışacak. Güzel yıldızların hazırlıkları süren yeni restoranları açılış için gün sayıyor. 
     Internetteki ''people'' sitesinin haberine göre, Hollywood'da ''Conga Room'' adlı bir gece kulübü açan, ancak kulübün batmasıyla hayal kırıklığına uğrayan Lopez, bu kez de yeni bir restoran için kolları sıvadı. 
     California'da Küba mutfağından örnekler sunacak bir aile restoranına yatırım yapan güzel yıldızın Oscar törenleri öncesinde müşterilerini karşılama planları suya düştü. Lopez'in sözcüsü Alan Nierob, restoranın açılışının bu ay sonuna kadar yetiştirilmeye çalışıldığını belirtti. 
     California Restoranlar Birliği'nden Mark Martin ise, Lopez'in restoran için iyi bir şef ve müdür arayışında bulunduğunu, sahip olduğu restoranda müşteri memnuniyetini esas aldığını söyledi. 
     Ünlü şarkıcı Britney Spears da Manhattan'daki Dylan Hotel bünyesinde ''Nyla'' adlı bir restoran açacak. 
     New York ile Spears'ın doğup büyüdüğü Louisiana eyaletlerinin isimlerinin karışımından oluşan ''Nyla'' restoranının mutfağını tanınmış ''Mulholland Drive'' lokantasının eski şefi Michael Perselay yönetecek. New York'taki orta bütçeli sınıfa hitap etmesi planlanan restoran, kapılarını Mayıs ayında açacak. 
     

     
</TEXT>
</DOC>
