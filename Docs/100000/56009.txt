<DOC>
<DOCNO> 56009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/son/sondun17.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistin yönetimi İsrail'i uyardı "Ateşle oynamayın" 
</HEADLINE>
<TEXT>

     Özerk Filistin yönetimi, Başbakan Bülent Ecevit'in İsrail'in Yaser Arafat'tan kurtulmak istediği yönündeki açıklamasıyla ilgili olarak, İsrail'in ''ateşle oynadığı'' değerlendirmesinde bulundu. 
     Filistin lideri Yaser Arafat'ın danışmanı Nebil Ebu Rudeyna AFP'ye yaptığı açıklamada, ''Başbakan Ecevit, çok ciddi bir İsrail planını açıkladı. Eğer Şaron hükümeti, Arafat'tan kurtulmak istiyorsa ateşle oynuyor'' dedi. 
     Ebu Rudeyna, ''Bölgede sadece şiddet, gerginlik ve istikrarsızlığa yol açacak bu İsrail planına karşı tüm gücümüzle uyarıda bulunuyoruz'' diye konuştu. 
     Arafat'ın danışmanı, İsrail'in bu sabah şafak sökerken Gazze'deki Filistin polis karargahına yönelik ve 18 kişinin yaralandığı İsrail hava akınını da kınadığını belirtti. 
     Başbakan Bülent Ecevit, Ortadoğu'da yaşanan sorun konusunda, İsrail Başbakanı Ariel Şaron'un Arafat'tan kurtulmak istediğini açıkça ifade ettiğini söyledi. Ecevit, ''Arafat'ın yeri doldurulamaz. Arafat faktörü ortadan kalkarsa, sorun ağırlaşır'' dedi. 
     






</TEXT>
</DOC>
