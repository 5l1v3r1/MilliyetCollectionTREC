<DOC>
<DOCNO> 70093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/01/ekonomi/aeko.html </URL>
<DATE> 2002/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Akbank zammı 
</HEADLINE>
<TEXT>
Çalışanı sevindirdi Hazine’yi korkuttu 
Yüzde 43’lük Akbank sözleşmesi Hazine’yi kızdırdı. Hazine, bu sözleşmenin eylülde yapılacak tekstil ve metal sözleşmesine emsal olmaması için 2002 zammının yüzde 35’te kalmasında diretti 
     ATİLLA ÖZSEVER 

     Devlet Bakanı Kemal Derviş ve Hazine’nin önceki gün işçi ve işveren temsilcileriyle yaptığı toplantıda 2002 ücret zammının yüzde 35’i geçmemesi konusundaki ısrarının Akbank sözleşmesinden kaynakladığı öğrenildi. Banksis Banka ve Sigorta İşçileri Sendikası ile Sabancı Grubu’na bağlı Akbank işvereni arasında yapılan toplu iş sözleşmesinde 2002 yılı ücret zammı yüzde 43 olarak belirlendi. 
     Önceki gün Hazine Müsteşarlığı’nda Devlet Bakanı Kemal Derviş’in başkanlığında yapılan toplantıya Hazine yetkililerinin yanı sıra işçi ve işveren örgütlerinin temsilcileri de katıldı. Hazine, 2002 yılı enflasyon hedefinin yüzde 35 olduğunu belirterek ücret zammının bu oranı aşmamasını istedi. 
     Türk - İş Genel Eğitim Sekreteri Salih Kılıç, konuya ilişkin şu değerlendirmeyi yaptı 
     "Bizle yapılan toplantıdan önce Hazine’de Akbank sözleşmesi konuşulmuş ve bu sözleşmeden doğan rahatsızlık dile getirilmiş. Derviş ve Hazine, eylül ayında özel sektörde yapılacak tekstil ve metal sözleşmelerinde Akbank sözleşmesinin emsal olmaması için şimdiden baskı yapmaya çalışıyor. Bu yılki enflasyon hedefi olan yüzde 35 konusunda ısrar ediyorlar" dedi. Eylül ayındaki tekstil ve metal sözleşmesi yaklaşık 150 bin işçiyi kapsayacak. Arkasından da 2003 yılında kamu sözleşmeleri başlayacak. 
     Hükümet, IMF’ye verilen niyet mektubu çerçevesinde toplu sözleşme zamlarının gerçekleşen enflasyon oranına göre değil hedeflenen beklenen enflasyona göre yapılmasını öngörüyor. Önceki günkü toplantıda Derviş ve Hazine yetkililerinin bu yöndeki yaklaşımı, işçi kesiminin tepkisiyle karşılaştı. Türk - İş Başkanı Bayram Meral ile Hak - İş Başkanı Salim Uslu, yüzde 35’lik zam önerisini reddettiler. 
     Öte yandan Mayıs 2000’de hükümetin öngördüğü yüzde 25’lik enflasyon hedefine karşılık yine Sabancı Grubu’na bağlı Sasa ve Brisa’da yapılan toplu iş sözleşmelerinde yüzde 60 oranında ücret zammı gerçekleşmişti. 
     
İş güvenceli sözleşme      Akbank sözleşmesi hakkında bilgi veren Banksis Genel Sekreteri Kadir Ulutaş, 2002 yılı zammının yüzde 43 olarak belirlendiğini, 2003’te de yüzde 40 olarak saptandığını söyledi. Ulutaş, sosyal haklarda yüzde 130’a varan bir artış sağlandığını bildirdi. Taban ve tavan ücretleri 400 milyon lira ile 1 milyar 400 milyon lira arasında değişiyor. 
     Kadir Ulutaş, "Bizde ücretler çok yüksek değildir, ancak bir gelecek güvencesi vardır. Bu ekonomik krizde Akbank’ta hiç kimse işten çıkarılmadı, yeni kişiler işe alındı. Toplu iş sözleşmemizde iş güvencesini sağlayan maddeler var. Sendika temsilcininin onayı olmadan hiç kimse İş Kanunu’nun 13 ve 17. maddeleri gerekçe gösterilerek işten çıkarılamıyor" dedi. 
     



 EKONOMİ 





















</TEXT>
</DOC>
