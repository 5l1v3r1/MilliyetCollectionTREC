<DOC>
<DOCNO> 64080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/25/siyaset/siy03.html </URL>
<DATE> 2002/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis’in ağır işçileri 
</HEADLINE>
<TEXT>

     GÜNSELİ ÖNAL Ankara 

     TBMM Başkanı Ömer İzgi’nin geçici işçilere zam yaparken bahçıvanlara, tuvalet temizleyenlere ve Meclis’in kreşinde çalışan süt annelere yüzde 35, çaycılara ise yüzde 15 zam yapmasının nedeni anlaşıldı. 
     TBMM İdare Amiri Ahmet Çakar, bu zam oranları belirlenirken "emek hakkı" değerlendirilmesi yapıldığını söyledi. Çakar, çaycıların kapalı ve temiz bir ortamda çalıştıklarını ve sadece çay taşıdıklarını, buna karşılık bahçıvanların karda kışta açık havada çalışmak zorunda kaldıklarını belirtti. Çakar, "Sıcacık yerde oturanla karda bahçıvanlık yapan bir mi " diye sordu. 
     Çakar, en ağır işçiliğin ise kreşlerde bebeklerin altlarını temizleyen süt annelerinin yaptığı iş olduğunu belirterek, "Çocuğun altını da temizliyorlar. Tuvaletleri temizleyenler de çok ağır bir kokuyu koklayarak çalışıyor. O kokuya dayanmak kolay mı" dedi. 
     Çakar, "İnsanların kaçmaya çalıştıkları bu zor işler cazibe merkezi haline getirildi. Hepsine eşit zam verilseydi dengesizlik olurdu" diye konuştu. 
     



 SİYASET 










</TEXT>
</DOC>
