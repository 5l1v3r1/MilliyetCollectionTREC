<DOC>
<DOCNO> 56149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/08/yasam/ayas.html </URL>
<DATE> 2001/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Avcıları’ böyle avladık 
</HEADLINE>
<TEXT>

Milliyet, Nataşalı promosyonla gündeme gelen ilaç sektörü skandallarını bir bir ortaya çıkardı... Hasta yakını rolündeki arkadaşımız, daha hastane kapısında reçete avcılarıyla başlayan kokuşmuşluğu yaşadı... 
     BÜLENT ÖZDEMİR İstanbul 

     İlaç sektöründe ardarda patlayan skandallar, gözleri suistimallerle dolu bu alana çevirdi. Firmalar, ilaçlarını yazması için doktorlara 'Nataşalı' promosyonlar sunuyor. Diğer yanda, eczacı diplomaları satışa çıkarılıyor. Hakkı olmadığı halde eczane işleterek vatandaşın sağlığıyla oynayanlar fırsatçılar ortada dolaşıyor. Usulsüz reçeteler düzenleten eczaneler SSK, Bağ - Kur ve Emekli Sandığı gibi sosyal güvenlik kurumlarını dolandırıyor. Tüm bunlar olurken de, ağır ekonomik şartlar ve hastalık altında ezilen dar gelirli vatandaşlar için taneyle ilaç satışı gündeme getiriliyor. 
Yakanıza yapışıyorlar      Böylece 'kurt kapanı' içine alınan hasta ve hasta yakınlarının karşılaştıkları, tuzaklardan biri de reçete simsarları. 
     Hastanelerin çevresinde anlaşmalı eczanelere 'komisyon karşılığı' iş yapan bu simsarlar, daha reçetenizi elinize aldığınızda yakanıza yapışıyor, size büyük indirimler vadediyor. Eczaneler ve medikal firmalar birbirinin alanlarına öyle el atmışlar ki, eczacılar medikal malzemelerini, medikalciler ise ilaçları temin edebiliyor. Yaklaşık 350 milyon liralık bir reçetede bile eczaneler arasında 150 milyon lirayı bulan farklar oluşuyor. 
     
Utandıran pazarlık      Bu reçete avcılarının nasıl çalıştığını ortaya koyabilmek için, biz de foto muhabiri arkadaşımızla bir hastanenin yolunu tuttuk. 
     Simsarları kendimize çekebilmek amacıyla, 'acil ameliyat olacak babamız' için hazırlattığımız reçeteyle, İstanbul Üniversitesi Tıp Fakültesi'nin ön kapısına çıktık. 
     Daha iki adım atmadan bir ilaç simsarı yanımıza yaklaşıp, "Abi yardımcı olayım" dedi. Reçetemizde hem ameliyat için kullanılan malzemelerin, hem de ilaçların olduğunu söyledik. "Farketmez, 10 dakikada hallederiz" deyip koluma yapıştı. Hastamızın durumunu sordu, bir doktor edasıyla "Merak etmeyin iyileşir. 15 gün sonra turp gibi olur" diyerek moral vermeyi ihmal etmedi. 
     
Duruma göre fiyat      Hatta yeşil ışık yanmasına rağmen araçların önünü kesip bize yol açtı. Son kıyağını ise, eczaneye geldiğimizde yaptı "Abi yakınım olur. İndirim yapın " 
     
Yani hizmette sınır yoktu ..      Üç ilaç ve sekiz parça ameliyat malzemesinin bulunduğu reçetemiz için indirimiyle birlikte 345 milyon liralık fatura çıktı. 
     Çok pahalı bulduğumuzu söyleyerek eczaneden ayrıldık. Yeniden hastanenin önüne geldiğimizde bu kez başka bir avcıya 'kapıldık'.. Hemen kartlarını sunup, aynı yöntemlerle anlaşmalı olduğu eczaneye götürdü. Eczacı bir kalemde malzemelerin fiyatını çıkardı ve ilk eczanenin tam 95 milyon lira altında bir fiyat verdi. 
     Yani reçetemizdeki malzemeleri 250 milyona alabileceğimizi söyledi. Ameliyat malzemelerini nasıl bulacaklarını sorduğumuzda, "Sorun değil birkaç dakikada temin ederiz" dediler. 'Acaba fiyat daha düşer mi ' diye şansımızı deneyince, 200 milyon liraya el sıkıştık. İki eczane arasındaki fark böylece bir anda 145 milyon liraya çıktı. Bu eczaneden de 'Para çekeceğiz' diyerek ayrıldık. 
     
Eczanemiz yanda..’      Son kez hastane önüne gittiğimizde, hemen yeni bir avcı yanımıza yanaştı. 
     Bu kez bir medikal firmasına gittik. İlaçları nereden alacaklarını sorduğumuzda, "Yan tarafta eczanemiz var. Çırak şimdi alır gelir ilaçları" diye yanıt verdiler. Fiyatta pazarlık yapmaya başladık. Fiş almazsam 275 milyona ineceklerini söylediler. Kısacası, bir gün de üç ayrı yerin kapısını çaldık ve hepsinde bize aynı ilaçlar ve malzemeler için üç ayrı fatura çıkarıldı. Hem de 5 - 10 milyon liralık değil, neredeyse yarı yarıyı bulan farklarla... 
     



 YAŞAM 
















</TEXT>
</DOC>
