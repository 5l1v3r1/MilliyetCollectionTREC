<DOC>
<DOCNO> 50427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/03/son/sontur10.html </URL>
<DATE> 2001/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Adapazarı'nda yangın..100 prefabrik kullanılamaz hale geldi 
</HEADLINE>
<TEXT>

     Adapazarı'nda, Orman Bölge Müdürlüğü'ne tahsis edilmek üzere bir süre önce boşaltılan 150 prefabrik konuttan 100'ü, sabaha karşı çıkan yangında kullanılamaz hale geldi. 
     Marmara depremi sonrası, ANAP Genel Başkanı, Devlet Bakanı ve Başbakan Yardımcısı Mesut Yılmaz'ın eşi Berna Yılmaz'ın katkılarıyla, Adnan Menderes Caddesi'ndeki Orman Bölge Müdürlüğü'ne ait arazide 4 blok halinde kurulan ahşap konutlarda, henüz belirlenemeyen nedenle yangın çıktı. 
     Adapazarı Büyükşehir ve çevre ilçelerin belediyelerine ait itfaiye araçları ile kurtarma ekiplerinin müdahale ettiği yangın, yaklaşık 1.5 saat içinde kontrol altına alındıktan sonra, toplam 3 saatlik çalışmayla söndürüldü. Yangında, konutlardan 100'ü tamamen yanarken, 50 konut ise kurtarıldı. 
     Bu arada, Valiliğin boşaltılması yönündeki uyarısına rağmen burada barınmayı sürdüren böbrek hastası Nurettin Kar ve eşi ile Hasan Aladağ, civardan yetişenlerce kurtarılırken, eşyaları ise tamamen yandı. 
     






</TEXT>
</DOC>
