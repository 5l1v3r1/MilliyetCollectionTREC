<DOC>
<DOCNO> 59264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/27/son/sondun05.html </URL>
<DATE> 2001/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kilise Harry Potter'a karşı "Allah'a olan inancı sarsıyor..." 
</HEADLINE>
<TEXT>

     ABD'nin New Mexico eyaletindeki bir kilise, tüm dünyada ses getiren ve filmi de çevrilen Harry Potter adlı kitabı, ''Allah'a olan inancı sarstığı'' gerekçesiyle yakmaya hazırlanıyor. 
     Rahip Jack Brock, topladıkları Harry Potter kitaplarını, New Mexico'nun güneyindeki Alamogordo'da bulunan İsa Topluluk Kilisesi'nde, Pazar günü yakacaklarını söyledi. 
     Brock, ilkokul çağına gelmiş bir çocuğun, trafik kazasında öldükleri söylenen anne ve babasının birer büyücü olduğunu öğrenmesi ve bir büyücü okuluna davet edilmesiye başlayan maceralarını konu alan kitabı, ''kutsal bir şenlik ateşi'' şeklinde yakacaklarını belirtti. 
     Kitabın yakılmasına gerekçe olarak, gençleri cadılık, büyücülük ve sihirbazlığa teşvik etmesini gösteren 74 yaşındaki Brock, Allah'a olan inancın yanı sıra rahip olarak kendisine inancın da sarsıldığını kaydetti. Brock, ''Harry Potter kitapları, birçok gencin hayatını mahvediyor'' dedi. 
     Bazı topluluklar tarafından eleştiri oklarına hedef olan Harry Potter'ın yazarı J.K. Rowling ise ''Bugüne kadar birçok çocukla karşılaştım. Şu ana kadar hiçbir çocuk bana gelip 'Bayan Rowling, bu kitapları iyiki okumuşum. Çünkü bir cadı olmak istiyorum' demedi'' diyerek, suçlamaları kabul etmiyor. 
     






</TEXT>
</DOC>
