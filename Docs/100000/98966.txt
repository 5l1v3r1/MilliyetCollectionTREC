<DOC>
<DOCNO> 98966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/son/sontur25.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP Lideri ''Nereden Buldun yasasını yok edeceğiz'' 
</HEADLINE>
<TEXT>

     DYP Genel Başkanı Tansu Çiller, iktidara geldiklerinde ''Nereden buldun '' yasasını yok edeceklerini söyledi. 
     TİM Genel Kurulu'na katılarak bir konuşma yapan Çiller, Türkiye'nin istikrarı aradığını belirterek, istikrarın statüko değil, sürdürülebilir bir değişim olduğunu bildirdi. 
     Doğrunun ne olduğunu anlamakta sivil toplum örgütlerine görev düştüğünü vurgulayan Çiller, '' Herşey iyi gidiyor, 10 yıl ilerisini görebiliyoruz. Hesabımızı yapabiliyoruz deyip de birkaç hafta sonraki çöküntüyü göremeyenler, o konuda eğer yargı yapabilecek, fikir öncülüğü yapacak konumda olurlarsa millet yanıltılır. Ben bugün o endişeyi hala taşıyorum'' diye konuştu. 
     Önümüzdeki yıllarda, ihracatçılara, yine büyük görev düşeceğini anlatan Çiller, toplam dış ve iç borç stoku miktarlarını tablolarla ihracatçıların dikkatine sundu. 
     Çiller, ''Devlette devamlılık var. IMF'yi, Dünya Bankası'nı beğenirsiniz, beğenmezsiniz. Bu dış borcu ödeyeceğiz. Bunu ödeyeceksek üretmemiz ve o dövizi kazanmamız lazım'' dedi. 
     -''ANKARA İLK ÖNCE IMF'Yİ KANDIRDI''- Ankara'nın sürdürülebilir değişimi değil, statükoyu temsil ettiğini savunan Çiller, ''Tam tersine Ankara yıkıcı oldu. Ankara büyüdü. Ankara ilk önce IMF'yi kandırdı. Bütçe açığına odaklanarak kandırdı. Sonra, bütçe açığı içindeki faiz dışı fazlaya odaklanarak kandırdı'' şeklinde konuştu. 
     Türkiye'nin 2003 ve 2004 yıllarında yüzde 10 faizle yapılan borçlanmaları ödemeye başlayacağını anlatan Çiller, ''2004'de daha fazlasını ödeyeceğiz. Kritik yıl 2004'' dedi. Memur ve kadro sayısındaki artışlara da dikkat çeken Çiller, alınan 289 bin kişinin aileleriyle 1 milyonu bulacağını ifade ederek, ''Bir il kadar daha Ankara'ya adam alındı'' şeklinde konuştu. 
     Çiller, 1994 yılında IMF'nin kendilerine kurun çıpa olarak kullanan modeli önerdiğini, ancak bunu kabul etmediklerini söyledi. Tansu Çiller, kurun çıpa olarak kullanılması uygulamasını kortizon tedavisine benzetti. 
     5 yıldır muhalefette olduklarını ve her 3 ayda bir hükümete gelecek gibi program yaptıklarını vurgulayan Çiller, kendileri döneminde ihracatta sağlanan artışın yine sağlanabileceğini bildirdi. 
     Çiller, ''Türkiye yine bunu yapar. Biz size güvendik, IMF'ye değil'' dedi. 
     İhracatçılara ''umutsuz olmayın'' diye seslenen Çiller, iktidara geldiklerinde vergi oranlarını düşüreceklerini, ancak bunu genel denge modeli içinde yapacaklarını anlattı. 
     -'' NEREDEN BULDUN 'U YOK EDECEĞİZ'' ''Biz nereden buldun 'u da yok edeceğiz'' diyen Çiller, iktidara geldikleri ilk gün yasayı topyekun kaldıracaklarını söyledi. 
     Gerçekçi kur politikasından yana olduklarını ifade eden Çiller, ilk iki yılın toplamı olarak 80-90 milyar dolar civarında ihracat hedeflerinin bulunduğunu bildirdi. 
     DYP lideri Çiller, AB'nin de çok önemli olduğunu vurgulayarak, kendilerinin Türkiye'yi Gümrük Birliği'ne sokan ekip olduklarını, bütün liderlere yalvarmalarına rağmen Meclis'in tatile girdiğini kaydetti. 
     Tansu Çiller, ''Eğer seçim olmasaydı Eylül'de açacaklardı. Şimdi yetişmez diye şikayet edenler var ya, onlar dua etsinler seçime'' dedi. 
     Çiller ayrıca istikrar için seçim yasalarının da önem taşıdığını, siyasi istikrar için 2 turlu seçimin önemli olduğunu vurgulayarak, ''Dar bölgeli değil, geniş bölgeli. Bunları yapalım'' şeklinde konuştu. 
     





</TEXT>
</DOC>
