<DOC>
<DOCNO> 81536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/01/son/sontur31.html </URL>
<DATE> 2002/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanlılar Paskalya bayramı için Büyükada'da... 
</HEADLINE>
<TEXT>

     Türkiye'den göç eden Yunanlılar tarafından kurulan Atina Büyükadalılar Derneği'nin organizasyonuyla yaklaşık 120 Yunanlı, Paskalya Bayramı'nı kutlamak amacıyla Büyükada'ya geldi. 
     Şehir Hatları İşletmesi vapuruyla Büyükada'ya gelen 120 Yunanlı, Adalar Kaymakamı Fevzi Orhan Arasan, Belediye Başkanı Coşkun Özden ve Adalar'da yaşayan Rumlar tarafından çiçeklerle karşılandı. 
     Yunanistan'dan gelen grup ile Büyükada'da yaşayan akraba ve komşuları, birbirlerine sarılarak hasret giderdiler. 
     Atina Büyükadalılar Derneği Başkanı İrini Noti, 1975 yılında Atina'ya gittiğini, ancak her yıl birkaç kez Büyükada'ya geldiğini anlatarak, eski dostlarını görmekten büyük mutluluk duyduğunu söyledi. 
     1964 yılında 4 yaşındayken Yunanistan'a göç ettiğini ifade eden 
     Kosla Hroni ise eşi Niki, kız kardeşi Efi, 6 yaşındaki kızı Olina ve 10 yaşındaki oğlu Nikolas ile Büyükada'ya geldi. 
     Kosla Hroni, büyükbabasının mezarının Büyükada'da olduğunu kaydederek, 1989 yılında bir kez İstanbul'a, Büyükada'ya ise 4 yaşından sonra ilk kez geldiğini bildirdi. 
     Yunanistan Dışişleri Bakanlığı'nda Türkçe tercümanı olan ve eşi Monique Artisti Belalidis ile Büyükada'ya gelen Nikol Belalidis de, 1980 yılında Yunanistan'a gittiğini ifade ederek, yeniden Büyükada'da 
     bulunmaktan dolayı çok mutlu olduğunu söyledi. 
     Nikol Belalidis, eşi ve kendisinin İstanbullu olduklarını, evlendikten sonra bir süre Kızıltoprak'ta oturduklarını kaydetti. 
     Monique Artisti Belalidis de, Büyükada'yı memleketleri gibi gördüklerini belirterek, Türkiye'de iken Osmanlı Bankası'nda çalıştığını, Atina'yı sevdiklerini, ancak burayı da unutamadığını anlattı. 
     Büyükada'da Cumartesi ve Pazar günleri Paskalya kutlamalarına katılacak olan grup, 7 Mayıs Salı günü Türkiye'den ayrılacak. 
     Yunanlılar, Büyükada Princess ve Splendid Otelleri ile yakınlarının evlerinde konaklayacaklar. 
     





</TEXT>
</DOC>
