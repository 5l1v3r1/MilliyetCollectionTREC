<DOC>
<DOCNO> 92344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/spor/spo08a.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulusoy yıkıldı 
</HEADLINE>
<TEXT>

Futbol Federasyonu Başkanı, maçın bitiş düdüğünün ardından bir süre kendine gelemedi. Futbolcuları ve teknik heyeti teselli etmeye çalışan Haluk Ulusoy, "Şu unutulmasın, biz tarih yazdık" diye konuştu 
     "Çok şey borçluyuz" 
     MİLLİ Takım’ın başarılı futboluna rağmen Brezilya maçını kaybetmesi Futbol Federasyonu Başkanı Haluk Ulusoy’u büyük üzüntüye uğrattı. Son dakikalara kadar beraberlik golünü bekleyen Ulusoy, karşılaşmanın bitiş düdüğünün ardından adeta şoka girdi. Futbolcular ve teknik heyete teselli vermeye çalışan Başkan Ulusoy’un, "Hepsiyle gurur duyuyorum. Şu unutulmasın ki, biz tarih yazdık. Bu ülke hepsine çok şey borçlu" dediği öğrenildi. 
     
     "Mükemmel miras" 
     MAÇIN ardından uzun süre yerinden kalkamayan Ulusoy’un, kimse ile konuşmadığı gözlenirken, üzüntüsü de yüzünden okunuyordu. Takım otobüsünde futbolcularla konuşan Federasyon Başkanı, Teknik Direktör Şenol Güneş’i de teselli etmeye çalıştı. Oyuncuların tek tek yanına giden Ulusoy, "Kimse üzülmesin. Türk futbolunda çıtayı yükselttik. Ülkenize güzel bir miras bıraktınız. Daha yolumuz uzun. Yine birlikteyiz" yorumunu yaptı. 
     
     "Alkışı hak ettiler" 
     SPORDAN Sorumlu Devlet Bakanı Fikret Ünlü de, Brezilya karşısında ortaya konulan futbolun karşılığını alamadıklarını söyledi. Ünlü, iyi mücadele ettiklerini belirterek, "Hepsini kutluyorum. Bize yarı final mutluluğunu yaşattılar. Alkışı hak ediyorlar" diye konuştu. Ay - Yıldızlı ekibimiz, bugün üçüncülük maçında karşı karşıya geleceği Güney Kore müsabakası için Busan’a geçecek. Futbolcular günü dinlenerek geçirecek. 
     



 SPOR 





































</TEXT>
</DOC>
