<DOC>
<DOCNO> 60080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/02/ekonomi/eko04.html </URL>
<DATE> 2002/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Stan, Citigroup Başkanvekili oldu 
</HEADLINE>
<TEXT>

IMF’deki Birinci Başkan Yardımcılığı görevinden ayrılan Stanley Fischer, Citigroup’un Başkanvekilliği’ne atandı 
     EKONOMİ SERVİSİ 

     Türkiye’nin Uluslararası Para Fonu’yla IMF birlikte uyguladığı ekonomik programda ve şubat krizi sonrası dalgalı kura geçilmesinde kilit rol oynayan IMF’nin eski Birinci Başkan Yardımcısı Stanley Fischer, Citigroup Başkanvekilliği’ne getirildi. 
     Kendisine Stan diye hitap eden’ Devlet Bakanı Kemal Derviş’in yakın arkadaşı olan Fischer, Başkan Yardımcılığı’ndan ayrıldığı 2001 Ağustos ayından sonra da IMF’de danışman olarak görevini sürdürdü. 20 Aralık 2001’de Citigroup Başkanvekilliği’ne getirilen Fischer, bu haberi yakın arkadaşlarına elektronik posta yoluyla duyurdu. 
     Citigroup Ceo’su Sandy Weill, Fischer ile ilgili yaptığı değerlendirmede "Stan’in keskin zekası, entellektüel yönü ve eşsiz perspektifleri ile Citigroup’a değer biçilmez katkılar sağlayacağına eminim. Kendisi IMF’de çalışırken çok kompleks politik ilişkileri başarı ile yönetmiştir" dedi. Fischer, yeni görevinde ABD eski Hazine Sekreteri Robert Rubin, Federal Rezerv kara para uzmanı Richard Small ve Enerji eski Sekreteri Bill Richardson ile birlikte çalışacak. 
     
     Geçmişi parlak yönetici 
     1994’ten Ağustos 2001’e kadar IMF Birinci Başkan Yardımcılığı görevinde bulunan Fischer, daha önce profesör olarak MIT Ekonomi Departmanı’nın başkanlığını yürüttü. 1988 - 1990’da Dünya Bankası’nda Başekonomistlik ve başkan yardımcılığı görevlerinde bulundu. 1943’te Zambiya’da dünyaya gelen Fischer, London School of Economics’te okudu. 1969’da MIT diploması aldı. 
     
Dünyanın finans devini yönetecek      ABD’nin en büyük bankacılık tabanlı holdingi olan Citigroup 1998’de Travelers ve Citicorp şirketlerinin birleşmesiyle kuruldu. Dünyanın en büyük finans kuruluşu olan Citigroup 100’ün üzerinde ülkede hizmet veriyor. Citigroup kuruluşları 100 milyonun üzerinde müşteriye hizmet sunuyor. Grubun bünyesinde toplam 230 bin kişi çalışıyor. Citigroup, bankacılık, sigortacılık, aracı kurum gibi alanlarda finans hizmeti veriyor. Şirketin Ağustos 2001 itibariyle faizlerden gelen geliri 51.06 milyar dolar düzeyinde. 
     



 EKONOMİ 





















</TEXT>
</DOC>
