<DOC>
<DOCNO> 64979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/30/son/sondun19.html </URL>
<DATE> 2002/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan Dışişleri sözcüsü "Diyalog tüm sorunları kapsamalı" 
</HEADLINE>
<TEXT>

     Türkiye, Yunanistan ile diyalog arayışlarının, iki ülke arasındaki tüm sorunları kapsaması gerektiğini vurgularken, barışçı çözüm yollarından hiçbirini dışlamadığını bildirdi. 
     Dışişleri Bakanlığı Sözcüsü Hüseyin Diriöz, haftalık basın toplantısında soru üzerine yaptığı açıklamada, Ankara'nın Atina ile ilişkilerinde 2 yılda kaydedilen gelişmelerden memnuniyet duyduğunu belirterek, şunları söyledi 
     ''Her zaman olduğu gibi bu dönemde de Ege sorunlarının tümünü, ikili çerçevede ele almaya hazır olduğumuzu söyledik. Bu kapsamda karşılıklı mutabakatla BM Şartı'nın 33. maddesinde sayılan barış ve çözüm yöntemlerinden yararlanabileceğimizi belirttik. Dolayısıyla barışçı çözüm yollarından hiçbirini dışlamadık.'' Diriöz, son günlerde Yunanistan'da Türkiye ile diyalog konusunun yeniden gündeme geldiğini ve diyalog gereksiniminin kuvvetle vurgulandığını gördüklerini ifade ederek, ''Doğal olarak diyalog ve çözüm arayışları iki ülke arasındaki tüm sorunları kapsamalıdır'' diye konuştu. 
     Dışişleri Bakanı İsmail Cem ile Dünya Ekonomik Forumu toplantıları çerçevesinde önce New York'ta, ardından İKÖ-AB Forumu çerçevesinde İstanbul'da biraraya gelecek olan Yunanistan Dışişleri Bakanı Yorgo Papandreu, Atina için Ege'deki tek sorunun kıta sahanlığının belirlenmesi olduğunu kaydetmişti. 
     Papandreu, Brüksel'de Yunanlı gazetecilere, Ege'de kıta sahanlığının belirlenmesi konusunun Uluslararası Lahey Adalet Divanı'na götürülmesine ilişkin bir formül bulunması amacıyla yakında Türkiye ile görüşmelere başlanacağını, bu çerçevede İsmail Cem ile bir telefon görüşmesi yaptığını açıklamıştı. 
     






</TEXT>
</DOC>
