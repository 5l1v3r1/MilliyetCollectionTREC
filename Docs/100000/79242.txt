<DOC>
<DOCNO> 79242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/19/yazar/sazak.html </URL>
<DATE> 2002/04/19/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Baleden başörtüsüne Cumhuriyet 
</HEADLINE>
<TEXT>

     Aydın Doğan Vakfı'nın 2002 yılı ödülü Klasik Batı Müziği dalında Hacettepe Üniversitesi Ankara Devlet Konservatuvarı'na verildi. 
     Ödül gecesinde iki olay tüm davetlileri etkiledi. 
     Opera, tiyatro, müzik ve balede... 
     Cumhuriyet kuşağı sanatçılarını yetiştiren konservatuvarın tanıtım filmi ve Ankara'daki tarihi binanın, yıllardır Mamak Belediyesi'nce kullanılıyor olması... Can Gürzap'ın törenin bitiminde 'Lütfen bu tarihi binanın gerçek sahiplerine verilmesini sağlayın' çağrısı dakikalarca ayakta alkışlandı. Kültür Bakanı İstemihan Talay ise Mamak Belediyesi'nin yeni başkanlık binası bitiminde konservatuvarın bakanlıkça devralınacağını duyurdu. 
     Ankara Devlet Konservatuvarı dersliklerinde 1984'ten bu yana tapu ve harç işlemlerinin görülüyor olmasına, yüzlerce sanatçının yetiştiği sahnenin, belediyenin nikah salonu şeklinde kullanılmasına yıllardır tepki gösteren sanatçıların 'seslerini duyurabilmeleri' için demek ki böyle bir 'ödül töreni' bekleniyormuş. Can Gürzap'ın etkili mesajı, nihayet ilgilileri uyandırdı. 
     Konservatuvar yalnız bir okul değil. 
     Bir çağdaşlık tarihi... 
     Ankara Devlet Konservatuvarı, 1936 yılında kuruldu. İmparatorluktan Cumhuriyet'e geçişin sanatsal simgesi olarak görülen konservatuvarın temelleri ise Cumhuriyet henüz bir yaşındayken, 1924 yılında Atatürk tarafından atılıyor. Musiki Muallim Mektebi içinde 'Klasik Batı Müziği' çalışmaları başlatılıyor. 
     Hazırlattığı belgeselde çağdaş müzikte Türkiye'nin uluslararası saygınlıktaki ismi Prof. İlhan Usmanbaş, 1942 yılında girdiği Ankara Devlet Konservatuvarı'nda İkinci Dünya Savaşı'nın yokluk ve yoksulluğa karşın bir avuç öğrencinin yetişmesine verilen önemi anlatırken anılarına döndü 
     "Cebeci'deki tarihi binada piyano ve keman çalınırken etraftan geçen kağnı gıcırtıları duyulurdu." 
     Savaştan çıkmış genç Cumhuriyet, daha 1924'te Anadolu ezgileriyle Batı müziğini buluşturmak üzere Mustafa Kemal'in emriyle Musiki Muallim Mektebi'ni kuruyor. 1936 yılında Atatürk, Meclis'i açış konuşmasında, 'güzel sanatların gelişimi' yönünde gösterilen çabaların öneminden söz ediyor. 
     O dönemde Adnan Saygun, Cemal Reşit Rey, Ulvi Cemal Erkin gibi hocaların yer aldığı komitelere Milli Eğitim bakanları başkanlık ediyor. 
     İkinci Dünya Savaşı yıllarında ise Nazilerden kaçan Musevi sanatçılara Ankara Devlet Konservatuvarı kapılarını açıyor. Türkiye dünyaya hem 'insanlık dersi' veriyor hem de, tiyatrodan operaya kendi sanatçılarını yetiştiriyor. 
     Prof. İlhan Usmanbaş'ın tanıtım filminde anlattıkları bitince salonda derin bir sessizlik oldu. 
     Birazdan ödülü kazanan Hacettepe Devlet Konservatuvarı Korosu ve Senfoni Orkestrası'nın konseri başlayacaktı. 
     Yüzyılın başında çağdaş dünyayla buluşan Türkiye Cumhuriyeti, 2002 yılında hala AB üyeliğini sorguluyor. 
     Başörtüsünü tartışıyor 
     
     







Özal'ın misyonu 


Genç kuşaklarla neler değişti, neler değişmiyor... 


Yağma Hasan 2 


Okuyan Ameliyat yapmayan yanar 


Türkiye'nin geri dönüşü olmayan Avrupa yolu 


Son mühendis 


Kolej zamları korkutuyor 


Ekonomi canlanıyor mu 


Pırıl pırıl gençler... 


Peki ama Ben ne yapıyorum ’ 


Borsada başkanlık’ yarışı 


Türkiye Jokey Kulübü 


Silifke'nin kalesi... 


Baleden başörtüsüne Cumhuriyet 


Jan Nahum çok mu hayalci 


Fantezi Savaşlar Çağı 


ABD’de hekimlerin derdi tıbbi hata sigortası’ 


</TEXT>
</DOC>
