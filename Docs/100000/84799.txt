<DOC>
<DOCNO> 84799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/son/sontur14.html </URL>
<DATE> 2002/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirel "Hastalık ve sağlık insanlar içindir" 
</HEADLINE>
<TEXT>

     9. Cumhurbaşkanı Süleyman Demirel, 
     Başbakan Bülent Ecevit'e geçmiş olsun dileğinde bulunarak, hastalık ve sağlığın insanlar için olduğunu belirtti. Demirel, vekalet müessesesinin işletilmesi konusunda ise ''Vekalet de yapılabilir. 
     artık onlar, kendileri nasıl hoş göreceklerse'' dedi. 
     Demirel, Vakıf 2000'in Hilton oteli'nde düzenlediği ''Daha İyi Bir Yönetim İçin Yeniden Yapılanma'' konulu panelden ayrılırken, gazetecilerin sorularını yanıtladı. 
     Bir gazetecinin, Başbakan Ecevit'in rahatsızlığını hatırlatarak, ''vekalet müessesesinin işletilip işletilemeyeceğine'' ilişkin sorusu üzerine Demirel, şunları söyledi 
     ''Evvela Sayın Başbakan'a 'Geçmiş olsun' diyorum. Hastalık, sağlık insanlar içindir. İnsan hasta olabilir. En kısa zamanda sağlığına kavuşmasını dilerim. Ondan sonraki işler idari işlerdir. Vekalet de yapılabilir. Artık onlar kendileri nasıl hoş göreceklerse...'' Demirel, ''Hep istikrardan bahsettiniz. Sayın Başbakan'ın sağlığı, ülkede istikrarı gölgede bırakmıyor mu '' şeklindeki soruya da ''Benim söylediğim, 55 yıllık Cumhuriyet istikrarıdır, bugünkü istikrar değildir'' karşılığını verdi. 
     





</TEXT>
</DOC>
