<DOC>
<DOCNO> 77149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/08/son/soneko25.html </URL>
<DATE> 2002/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Defterdarı "Gelir vergisi tahhakkukunda 56 artış oldu" 
</HEADLINE>
<TEXT>

     İstanbul Defterdarı Kadir Boy, İstanbul'da bu yıl gelir vergisi tahakkukunda geçtiğimiz yıla göre yüzde 56'lık bir artış olduğunu bildirdi. 
     Boy, İstanbul'un vergi rekortmenlerini açıkladığı basın toplantısında, 2001'de ilk 100'e giren vergi rekortmenleri içinde 16'sının kendilerinden isimlerinin açıklanmasını istemediğini belirterek, ''Biz de dürüstlüğümüz gereği, bu kişilerin isteğine saygı duyduk ve açıklamadık'' dedi. 
     2001'de vergi kayıp ve kaçağını en aza indirme yönündeki çalışmalara hız verdiklerini vurgulayan Boy, ekonomik durgunluğa rağmen canlılığını sürdüren ve kazançlarını tam olarak kayıt altına almamış sektörler üzerindeki denetimleri yoğunlaştıracaklarını kaydetti. 
     Bu yıl 19 sektörü yakından takip edeceklerini bildiren Boy, şöyle devam etti 
     ''Kayıtdışı ekonomiyle görülmedik, şaşılacak bir şekilde mücadele edeceğiz. Bunu en baş sıraya koyduk. 2002'de 5 katrilyon liralık kayıtdışı ekonomiyi kayıt içine almak gibi bir hedefimiz var. Ufak tefek denetimler değil, sektörel denetimlere ağırlık vereceğiz. 
     Sektörleri bilinçli bir şekilde masaya yatırmayı, ince ayarlı bir denetim yapmayı istiyoruz. Beyaz eşya, gıda, nakliyat, imalat, tekstil, petrol ürünleri, halk ekmek, cep telefonu, alışveriş merkezleri ve caddeler... 
     Yaptığımız çalışmalarda beyaz eşya sektöründe bu yılın ilk 2 ayındaki üretim ve ihracatın geçen yılın aynı dönemine göre arttığını, aynı dönemde mükellef sayısında da yüzde 6'lık artış olduğunu gördük. 
     Karşılıksız çekler ve senetlerde de bu yılın ilk 2 ayında geçen yıla göre düşüş oldu. Çeklerin çoğunun vadesinde ödendiği dikkat çekiyor. 
     Halk ekmek ve hazır kart satışlarında da bir patlama olduğunu gördük. 
     Bu nedenle İstanbul'da sektörleri yakın takibe alacağız.'' Kadir Boy, yapılan incelemeler sonucunda geçen yıl 361 trilyon lira matrah farkı, 70 trilyon lira ilave vergi tespit ettiklerini ve 82 trilyon lira ceza kestiklerini bildirdi. 
     2001 yılında İstanbul'da 15 cadde ve 2 alışveriş merkezinde toplam 
     bin 500 vergi mükellefinin cirosunu denetlediklerine dikkati çeken Boy, bunun sonucunda söz konusu yerlerde geçen yılın Ocak ayında 1 trilyon lira, bu yılın Ocak ayında ise 270 trilyon lira ciro tespit ettiklerini söyledi. Boy, Nişantaşı Vali Konağı Caddesi'nde 2001'in Ocak ayında 22 trilyon lira olan cironun bu yılın Ocak ayında 39 trilyon liraya, Bağdat Caddesi'nde de 4.5 trilyon lira olan cironun 12.5 trilyon liraya çıktığını ifade ederek, ''Beşiktaş'ta da bazı caddelerde geçen Ocak ayında 1.5 trilyon lira olan KDV matrahı, bu yıl 3 trilyon liraya yükseldi. 180 eğlence merkezimizde ise 2001 yılının ilk 6 ayında 18 trilyon 700 milyar lira olan KDV matrahı, ikinci 6 ayda 24 trilyon 800 milyar liraya çıktı'' diye konuştu. İstanbul Defterdarı Kadir Boy, geçtiğimiz yıl Türkiye genelinde toplanan 39.7 katrilyon liralık verginin 16.3 katrilyon lirasının İstanbul'da toplandığını hatırlatarak, şunları kaydetti ''2002 yılı konsolide bütçesinde Türkiye vergi gelirleri 57,9 katrilyon lira olarak hedeflenmiştir. Bunun yaklaşık yüzde 42'sinin İstanbul tarafından yapılacağı varsayımından hareketle İstanbul'a düşen pay 24.3 katrilyon liradır. Ancak İstanbul olarak bu yıl Türkiye vergi gelirlerinin yüzde 42'si yerine yüzde 45'ini tahsil ederek, 1.7 katrilyon lira ilave vergi tahsilatıyla vergi tahsilat rakamımızı 26 katrilyon liraya çıkarmayı hedefliyoruz.'' Konuşmasının ardından Boy, bir gazetecinin gelir vergisindeki artışla ilgili sorusunu, ''İstanbul'da yaklaşık 320 bin beyanname verildi. Gelir vergisi tahakkukunda bu yıl geçtiğimiz yıla göre yüzde 56'lık artış oldu'' diye yanıtladı. Boy, canlılığın en fazla hangi sektörlerde görüleceğinin sorulması üzerine de, İstanbul Defterdarlığı olarak 2.5 yıldan buyana ekonomik durgunluğa göre bir yapılanmaya gittiklerini ve denetim anlayışı geliştirdiklerine işaret ederek, özellikle beyaz eşya, gıda, nakliyat, imalat ve tekstil sektörleri ile Eminönü, Tuzla, Sultanbeyli ve Küçükçekmece semtlerinde bir hareketlilik gözlediklerini söyledi. 
     






</TEXT>
</DOC>
