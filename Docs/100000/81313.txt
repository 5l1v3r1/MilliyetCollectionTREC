<DOC>
<DOCNO> 81313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/30/son/sontur19.html </URL>
<DATE> 2002/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Cüneyt Canver için TBMM'de tören... 
</HEADLINE>
<TEXT>

     Geçirdiği ani rahatsızlık sonucu önceki gün yaşamını yitiren eski Adana Milletvekili Cüneyt Canver için TBMM'de tören yapıldı. 
     TBMM ön bahçesinde gerçekleştirilen, son yıllardaki en geniş katılımlı cenaze töreninde Canver'in özgeçmişi okundu ve saygı duruşunda bulunuldu. 
     Törene, Canver'in ailesi ve yakınları ile TBMM Başkanı Ömer İzgi, Meclis Başkanvekilleri Murat Sökmenoğlu ve Kamer Genç, Devlet Bakanı ve Başbakan Yardımcısı Devlet Bahçeli, Devlet Bakanları Fikret Ünlü ve Faruk Bal, Milli Savunma Bakanı Sabahattin Çakmakoğlu, Sağlık Bakanı Osman Durmuş, Tarım ve Köyişleri Bakanı Hüsnü Yusuf Gökalp, Kültür Bakanı İstemihan Talay, Meclis'te temsil edilen siyasi partilerin grup ve genel merkez yöneticileri, HADEP Genel Başkan Yardımcısı Ahmet Türk, eski ve yeni çok sayıda milletvekili, ATO Başkanı Sinan Aygün, gazeteciler, bazı sivil toplum örgütlerinin temsilcileri katıldı. 
     Bu arada, Canver'in politikaya başladığı Halkçı Parti ve SHP'de görev almış politikacılarla CHP Genel Başkanı Deniz Baykal ve parti yöneticileri, fesholan SHP'nin Genel Başkanı Erdal İnönü ile Murat Karayalçın, aralarında Onur Kumbaracıbaşı, Aydın Güven Gürkan, Ercan Karakaş, Hikmet Çetin, Fikri Sağlar ve Seyfi Oktay'ın da bulunduğu sosyaldemokrat siyasetçilerle, Esenyurt Belediye Başkanı Gürbüz Çapan, Çankaya Belediye Başkanı Haydar Yılmaz, eski Maliye Bakanı Zekeriya Temizel de Canver'in cenaze töreninde bulundular. Bir kısmı CHP içinde politika yapan, bir kısmı da yeni sol oluşumlar için çalışmalarını sürdüren sosyaldemokratlar, uzun aradan sonra cenaze töreni nedeniyle TBMM'de biraraya geldiler. 
     Canver'in cenazesi, törenin ardından Karşıyaka Mezarlığı'na götürüldü. 
     
     CANVER'İN ÖZGEÇMİŞİ 
     Türkiye'de politik sürecin 1983 sonrası dönemindeki önemli isimlerinden Cüneyt Canver, 1952 yılında Adana'da doğdu. Ankara Üniversitesi Hukuk Fakültesi'ni bitirdikten sonra bir süre serbest avukatlık yapan Canver, 1983 yılında Halkçı Parti'den Adana Milletvekili seçildi. Bu partinin kendini feshederek SODEP'e katılmasından sonra politik yaşamını Halkçı Parti-SODEP birleşmesinden oluşan SHP'de sürdüren Canver, 1987 seçimlerinde SHP'den Adana milletvekili seçildi. 
     Canver, aktif politikadan çekildikten sonra gazeteciliğe başladı. 
     TRT, Flaş TV ve Olay TV'de görev alan Canver, Güneş ve Akşam gazetelerinde köşe yazarlığı yaptı. Canver, son olarak Best FM'in Ankara Temsilciliği'ni yapıyordu. 
     Siyasetçiliği sırasında politik gündeme damgasını vuran konuları gündeme getiren Canver, evli ve iki çocuk babası idi. 
     





</TEXT>
</DOC>
