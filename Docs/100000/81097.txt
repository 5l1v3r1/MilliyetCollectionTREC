<DOC>
<DOCNO> 81097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/29/son/sonspo16.html </URL>
<DATE> 2002/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de transfer yıldırım hızıyla bitecek... 
</HEADLINE>
<TEXT>

     Fenerbahçe'de iç transfer görüşmelerine, gelecek hafta başlanacağı bildirildi. 
     Kulüp Başkanı Aziz Yıldırım, kulüp binasında basın mensuplarının sorularını yanıtlarken, transfer için bir heyet oluşturacaklarını, bu heyetin 6 Mayıs Pazartesi gününden itibaren, sözleşmesi biten tüm oyuncularla görüşeceğini ve büyük bir bölümünün kalmalarını sağlayacağını söyledi. 
     Basında transfer edileceği yönünde haberler yapılan ünlü isimlerin çoğunun hayal ürünü olduğunu vurgulayan Yıldırım, ''Ünlü isimleri siz yazıyorsunuz. Bizim deklare ettiğimiz bir isim var mı Ayrıca ünlü olması önemli değil. Önemli olan bu kadroya girdiğinde, Fenerbahçe'yi yukarı taşıyacak isimler olması'' dedi. 
     Transfer çalışmalarını bu doğrultuda sürdürdüklerini kaydeden Yıldırım, ''Biraz sabredin. 10 gün içinde iç ve dış transferi bitireceğiz'' diye konuştu. 
     Yıldırım, kendisinin ağzından çıkmadan, söylenmiş gibi yazılan haberlerin Fenerbahçe'ye zarar verdiğini belirterek, ''Fenerbahçe halka açılacak bir şirket pozisyonuna giriyor. O nedenle yazdığınız bu tür şeyler, bizi bağlıyor. Söylemediğim şeyleri siz söylüyorsunuz. Bir oyuncum yazılanlar nedeniyle beklenti içine girip, moralini bozabiliyor. Bu da bize zarar veriyor'' dedi. 
     Bu arada, başkan Yıldırım ve teknik direktör Werner Lorant'ın dış transfer için yarın Brezilya'ya gidecekleri ve temaslarda bulunacakları bildirildi. 
     





</TEXT>
</DOC>
