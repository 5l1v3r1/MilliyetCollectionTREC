<DOC>
<DOCNO> 77202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/dunya/adun.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam petrolü kesti 
</HEADLINE>
<TEXT>

İsrail’in Batı Şeria’dan çekilmesini isteyen Irak lideri 30 gün süreyle petrol ihracatını durdurdu. Ham petrol fiyatları dünyada yüzde 4 yükseldi, piyasalar tedirgin 
     DIŞ HABERLER SERVİSİ 

     Ortadoğu’da zirveye çıkan gerilim sonunda 1970’li yılları hatırlatan noktalara geldi. Irak, İsrail’in işgal ettiği Filistin topraklarından çekilmesini şart koşarak 30 gün için petrol ihracatını durdurdu. Petrol silahı 1973 yılındaki ambargodan beri ilk kez kullanılırken, karara Libya’dan da açık destek geldi. Açıklama daha ilk dakikalardan itibaren Avrupa piyasalarını etkiledi ve petrol fiyatları yükselirken borsalar düştü. 
     Irak lideri Saddam Hüseyin, Irak televizyonunda yayınlanan konuşmasında, ülkesinin dün öğleden sonra Yumurtalık ve Basra’daki petrol boru hatları üzerinden yaptığı petrol ihracatını durdurduğunu açıkladı. 
     Saddam Hüseyin, Devrim Komuta Konseyi, Baas Partisi liderliği ve kabinenin aldığı bu kararın 30 gün süreyle ya da İsrail Filistin topraklarından koşulsuz olarak çekilinceye kadar süreceğini söyledi. 
     
     Borsalar dalgalandı 
     Dünya petrol üretiminde yüzde 4 payı olan Irak’ın kararı ilk etkisini petrol fiyatlarında gösterdi. Londra Borsası’nda Brent petrolünün varil fiyatı yüzde 4 yükselerek 27 dolara çıkarken, Shell’in spot piyasa fiyatları binde 2, Royal Dutch’ınki ise binde 18 artış gösterdi. Singapur borsasında da Amerikan Batı Teksas petrolünün varil fiyatı 59 sent artışla 26 dolar 80 sente yükseldi. 
     Avrupa borsalarında ise hisse senedi fiyatları dün öğleden sonra bir anda düşüşe geçti. Saddam Hüseyin’in açıklamasından sonra Londra Borsası’nda binde 8 gerilerken, havayolları ve cep telefonu şirketleri gibi büyük kuruluşların hisseleri yüzde 2 ile 3 arasında değer kaybetti. 
     
     OPEC ve Irak 
     Irak’ın da üyesi olduğu Petrol İhraç Eden Ülkeler Örgütü OPEC günde 21 milyon 500 bin varil petrol ihraç ediyor. 
     Bunun 2 milyon 24 bin varilini ise ambargo nedeniyle gıda karşılığı petrol satan Irak karşılarken, örgüt içinde Arap ülkelerinin toplam payı 15 milyon varil. OPEC üyesi ülkelerin yıllık petrol ihracatı karşılığı ise yaklaşık 150 milyar dolar. 
     
Araplar 1973’te kriz yaratmışlardı      Petrol üreticisi Arap ülkeleri, 1973 yılındaki ikinci Arap - İsrail savaşında Mısır ve Suriye’de destek olmak ve başta ABD olmak üzere Batı’nın İsrail’e desteğini kesmek üzere aynı yılın Ekim ayında biraraya gelerek İsrail’e destek olan ülkelere petrol ambargosu uygulama kararı aldılar. O tarihlerde dünya petrol üretiminin yaklaşık yüzde 60’ını karşılayan Arap ülkelerinin ambargosu anında etkisini gösterdi ve dünya o güne kadar görülmedik bir enerji kriziyle karşı karşıya kaldı. Petrolün bir silah olarak ilk kez kullanıldığı bu ambargo 2 yıl sürdü. Ancak ambargonun etkileri 1980 yılına kadar devam etti. Bu sürede petrol fiyatları yüzde 400 arttı. 
     
TÜPRAŞ Türkiye Irak’tan etkilenmez      Irak’ın kararı Türkiye’yi doğrudan etkilemeyecek. Türkiye Petrol Rafinerileri A.Ş TÜPRAŞ Genel Müdürü Hüsamettin Danış, Türkiye’nin hampetrol ve petrol ürünleri ihtiyacını karşılayan TÜPRAŞ’ın, hampetrolü "çok kaynaklı ikmal programı" çerçevesinde sağladığını belirterek, Irak - Ceyhan hattından Kasım 2000’den itibaren hiçbir rafineriye hampetrol ikmali için yükleme yapılmadığını hatırlattı. TÜPRAŞ’ın 2001 ve 2002 yılında yapılan anlaşmalar çerçevesinde hampetrol ihtiyacını, İran, Suudi Arabistan, Suriye, Libya, Cezayir ve Rusya Federasyonu’ndan temin edeceğini belirten Danış, "Akaryakıt ikmali açısından herhangi bir olumsuzluk söz konusu değildir" dedi. 
     



 DÜNYA 












</TEXT>
</DOC>
