<DOC>
<DOCNO> 55111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/02/ekonomi/eko04.html </URL>
<DATE> 2001/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Toprak, off - shore üzerinden boşaltmış 
</HEADLINE>
<TEXT>

     TARIK YILMAZ 

     TMSF’ye devredilen Toprakbank’tan grup şirketlerine yasal limitlerde kredi kullandırılırken, asıl krediler Toprakbank Off - Shore’dan aktarıldı. Toprakbank Off - Shore’dan grup şirketlerine kullandırılan 621.7 trilyon liralık kredilerin kaynağı yine Toprakbank oldu. 
     Toprakbank’tan dokuz ayda 58.1 trilyon kredi kulanan grup şirketlerinin asıl kredi kaynağı Kıbrıs’taki off - shore banka. Haziran bilançosuna göre, grup şirketlerinin off - shore’dan kullandığı kredi 402.6 trilyon lira. Buna "back to back" yoluyla kullanılan dolaylı kredilerin eklenmesiyle tutar 463.7 trilyona çıktı. Dokuz aylık bilançoda faiziyle birlikte off - shore’dan kullanılan kredi tutarı 621.7 trilyona ulaştı. 
     Bilanço dipnotlarına göre, grup şirketlerine bu kredileri verebilmek için Toprakbank, Kıbrıs’taki off - shore’a depo hesabı açtı. Depodaki tutar eylül rakamlarına göre 621.7 trilyon liraya 289.7 milyon dolar ve 256.1 milyon mark yükseldi. Bilançoda depoların tamamının Toprak Grubu şirketlerine aktarıldığı bilgisine de yer verildi. Bu arada banka yönetimi, 28 Eylül’deki kurul toplantısında ilginç bir karar aldı ve off - shore’daki kredilerin tamamı Toprakbank’a aktarıldı. Bu operasyonla birlikte bankanın kredi portföyü 323 trilyon liradan 935 trilyon liraya tırmanırken, off - shore’dan verilerek gizlenen grup şirketlerinin riski 58.1 trilyondan 679.8 trilyona tırmandı. 
     Bilanço dipnotlarında, Toprak Grubu’na kullandırılan kredilerin anapara ve faiz ödemelerinin tahsil tarihlerinin belirsiz olduğu ve mali tablolarda bu kredilere bir karşılık ayrılmadığı kaydedildi. 
     Ayrıca, TMSF Toprakbank’ın 123 trilyon liralık zararı yanında Toprakbank Off - Shore’un 44.2 milyon dolarlık 67 trilyon lira zararını da üstlendi. 
     



 EKONOMİ 


















</TEXT>
</DOC>
