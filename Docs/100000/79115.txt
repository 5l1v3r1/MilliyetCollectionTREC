<DOC>
<DOCNO> 79115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/18/son/sonspo01.html </URL>
<DATE> 2002/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş "Dünya Kupası'na hazırız diyemiyorum" 
</HEADLINE>
<TEXT>

     Dünya Kupası Finalleri'ne hazırlanan Türk Milli Takımı, bu akşam Şili ile yaptığı özel maçı 2-0 kazanırken, teknik direktör Şenol Güneş karşılaşma sonrasında, hazırlık maçlarındaki kazanamama sendromunu bu maçta yıktıklarını söyledi. 
     Uzun zamandır hazırlık karşılaşmalarında başarılı olamadıklarını belirten teknik direktör Güneş, ''Maçı kazanmak kadar oyuncularımı kazanmakta önemliydi. Onun için ikinci yarıda çok sayıda oyuncuyu sahaya sürdüm. Eksiklerimiz vardı, ama iyiydik. İyi bir moral kazandık. Oyun kadrosu açısından bu maç önemliydi. Takım oyununu bu karşılaşmada sergiledik'' diye konuştu. 
     Halen eksikleri olduğunu vurgulayan Şenol Güneş, şöyle konuştu 
     ''Pas yüzdemiz düşüktü. Orta sahadan topu oyuna daha hızlı bir şekilde dönüştürmede eksik kaldık. Savunmadan hücuma çıkışta, pas hatalarımız vardı. Asıl olan 3 Haziran'da başlayacak maçlarımıza takımı tam olarak hazırlayabilmek. Asıl hazırlıklarımızı Mayıs ayında yapıp, tamamlayacağız. Bugün bu maçı kazanmakla Dünya Kupası'na hazırız diyemiyorum.'' Teknik direktör Şenol Güneş, rakip Şili'nin koşan bir takım olduğunu, ancak zayıf kaldıklarını ve çok pas hatası yaptıklarını söyledi. 
     Güneş, kaleci Rüştü ile yola devam edeceğini, sakatlığı süren Alpay ile konuştuğunu, bu futbolcunun Mayıs ayında iyileşeceğini umduğunu ve gelişmelerin umut verici olduğunu da sözlerine ekledi. 
     





</TEXT>
</DOC>
