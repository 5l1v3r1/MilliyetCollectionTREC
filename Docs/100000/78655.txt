<DOC>
<DOCNO> 78655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/son/sondun37.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Yunanistan gezisi çok olumlu geçti" 
</HEADLINE>
<TEXT>

     Devlet Bakanı Kemal Derviş, geçen hafta sonunda Karadeniz Ticaret ve Kalkınma Bankası'nın düzenlediği konferansa katılmak üzere Selanik'e yaptığı ziyaret çerçevesinde Yunanlı yetkililerle temaslarının ''çok olumlu'' olduğunu söyledi. 
     Derviş, Atina'da yayımlanan Katimerini gazetesine verdiği demeçte, ziyaret sayesinde, ikili ekonomik ilişkiler açısından büyük bir potansiyel olduğunu birinci elden görme fırsatı bulduğunu açıkladı. 
     Yunanlı yetkililerle, özellikle enerji, ulaşım ve inşaat sektörlerine ilişkin görüş alışverişinde bulunduklarını kaydeden Derviş, Yunanistan Kalkınma Bakanı Akis Çohacopulos ile, Türkiye'den Gümülcine'ye uzanacak doğalgaz boru hattına ilişkin geçen ay Ankara'da imzalanan anlaşma hakkındaki yaklaşımlarını bir kez daha teyit ettiklerini belirtti. 
     Gazetenin, İran doğalgazının Batı'ya iletilmesi konusuna ABD'nin olası itirazlarını konu alan sorularını da yanıtlayan Derviş, ''Bu çok uzun dönemli bir proje. Kısa dönemde belki bazı siyasi pürüzler olabilir, ama zaman içerisinde bunların aşılabileceğini umuyorum. Sonuç olarak, enerji konusunda pek çok alternatife gereksinmemiz var'' dedi. 
     Bulgaristan'ın Burgaz ile Yunanistan'ın Dedeağaç Aleksandrupolis kentleri arasında yapılması planlanan petrol boru hattına da soru üzerine değinen Derviş, bu projenin ekonomik açıdan ''mantıklı ve faydalı'' olduğunu belirtti. Derviş, bu hatın Boğazlar'daki trafiğin hafifletilmesine yardımcı olacağını ve çevrenin korunmasına katkı sağlayabileceğini vurguladı. 
     Bakü-Ceyhan boru hattına ilişkin finansal paketin hemen hemen amamlandığını da kaydeden Derviş, ayrıca bu noktada söylemek istemediği başka finansal yaklaşımlar da bulunduğunu söyledi. 
     
     Türk ekonomisi 
     Bu arada, Türk ekonomisinin geçen yıl güç bir dönem geçirdiğini belirten Derviş, Nisan ayıyla birlikte artı büyümeye geçilmesinin beklendiğini kaydetti. 
     Derviş, Türkiye'de, ''fazla bağımsız davrandığı gerekçesiyle'' bazı çevrelerce eleştirildiğine ilişkin bir soru üzerine, ''Demokrasilerde hiç kimseye arzu ettiği gibi davranması için açık kart verilmez. Ancak, kamuoyu ve basının büyük bölümü ile kanaat önderleri, reformları oldukça desteklediler. Parlamento da 21 adet reformlarla bağlantılı yasa onayladı ki, bu inanılmaz bir başarı'' dedi. 
     
     AB üyeliği 
     Türkiye'nin AB üyeliği konusunda ''oldukça kararlı'' olduğunu vurgulayan Derviş, Türkiye'nin sanayi göstergelerinin halen üyelik müzakeresi yapan pek çok ülkeden daha iyi olduğunun altını çizdi. 
     Türkiye'nin 1996 yılından bu yana ortak pazarın üyesi olduğuna ve ticaretin tamamen liberalize edilerek uyumun tamamlandığına işaret eden Derviş, ''Üyelik müzakerelerine en kısa sürede başlamak istiyoruz'' dedi. 
     Derviş, gazetenin, AB'nin Türkiye'den uymasını istediği siyasi şartlara ilişkin sorusunu da, ''Yorumlarını ekonomik konularla sınırlı tutmaya çalışıyorum. Ancak, şunu söylemeliyim ki, biz bazen Avrupalıların terörizmle savaş konusunda çifte standart uyguladıkları duygusuna kapılıyoruz. Avrupa niçin belli bazı organizasyonları terörist olarak nitelemekten kaçınıyor Son olaylar terörizme karşı tüm cephelerde savaşmanın gereğini ortaya çıkardı. Hiçbir amaç katıksız terörü haklı çıkaramaz. Öte yandan, ben Türkiye'nin demokrasisini daha da geliştirmesi, demokratik kurumlara derinlik kazandırması ve topluma açıklık getirmesinden yanayım'' şeklinde yanıtladı. 
     Kemal Derviş, Selanik'te Atatürk'ün evini ziyaretine de değinerek, ''Ben din ve vicdanla ilgili konuların devlet kurumlarıyla kesinlikle karıştırılmaması gerektiğine derinden inanıyorum. Atatürk'ün bize bıraktığı derin reformlardan birisi, din ile devlet işlerinin ayrılmasıdır ki, Türk halkının büyük çoğunluğu bu yaklaşıma bağlıdır. 
     Sonuçta, biz din ile devleti ayırmalı, ancak halkı hangi dinden olursa olsun dinlerini uygulamakta özgür bırakmalıyız'' dedi. 
     





</TEXT>
</DOC>
