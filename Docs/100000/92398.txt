<DOC>
<DOCNO> 92398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/son/sondun15.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Pim Fortuyn'u El Kaide öldürttü iddiası 
</HEADLINE>
<TEXT>

     Hollanda'da Mayıs ayında silahlı bir saldırıda öldürülen radikal sağ politikacı Pim Fortuyn'u, terör örgütü El Kaide'nin öldürttüğü iddia edildi. 
     Fortuyn'un listesinden milletvekili seçilen Janssen van Raay, bir televizyon programında yaptığı açıklamada, Pim Fortuyn'un katil zanlısı olarak yakalanan Volkert van der G.'nin, El Kaide tarafından kiralandığını savundu. 
     Milletvekili, katil zanlısı ile El Kaide arasında hangi bilgi ve belgelere dayanarak bağlantı kurduğu konusuna açıklık getirmedi. 
     Milletvekili, El Kaide'nin, bir yıl içinde katil zanlısını kurtarmasını beklediğini de söyledi. 
     Raay'a göre, kiralık katiller konuşmaz, bu nedenle Volkert van der G. de konuşmadı ve konuşması da beklenmiyor. 
     Milletvekilinin bu iddiasına karşılık, Amsterdam Savcılığının bugüne kadar yürüttüğü araştırma ve incelemelerde, zanlının, ''kiralık katil'' olduğuna ilişkin hiçbir bilgiye veya ipucuna ulaşılamadı. 
     Kendi adına oluşturduğu liste ile 15 Mayıs'taki seçimlere hazırlanırken, 6 Mayıs günü Hilversum'da uğradığı silahlı saldırıda öldürülen aşırı sağ görüşlü politikacı Pim Fortuyn'un katil zanlısı, olaydan hemen sonra yakalanmıştı. 
     Hayvanları koruma adına çalışmalar yaptığı öğrenilen sol görüşlü bir eylemci olan zanlı, bugüne kadar susma hakkını kullandığını belirterek, isminden başka hiçbir açıklama yapmadı. 
     Öte yandan, cinayetle ilgili ilk duruşmanın Ağustos ayında yapılması bekleniyor. 
     





</TEXT>
</DOC>
