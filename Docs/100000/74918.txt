<DOC>
<DOCNO> 74918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/27/son/soneko19.html </URL>
<DATE> 2002/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
AB, çelik missilemesini harekete geçirdi 
</HEADLINE>
<TEXT>

     Avrupa Birliği AB Komisyonu, demir ve çelik endüstrisini korumak için bazı ''olağanüstü geçici önlemler'' aldığını açıkladı. 
     ABD'nin, geçen 20 Mart tarihinde, çelik endüstrisini korumak amacıyla aldığı önlemlere ve yüzde 30'a ulaşan ithalat vergileri getirmesine misilleme yapan AB, 15 çelik ürününün ithalatına kısıtlama getireceğini ve pazarını koruyacağını açıkladı. 
     AB'nin aldığı önlemlerin, ''AB pazarının, Amerikan pazarından dışlanan üçüncü ülkelerin ürünlerinin istilasına uğramasını engellemek amacıyla alındığı'' bildirildi. 
     AB Komisyonu Başkanı Romano Prodi, Brüksel'de düzenlediği basın toplantısında, alınan önlemlerin ''geçici'' olduğunu belirtti ve ''aday ülkelerin bu gelişmelerden olumsuz etkilenmeyecekleri'' güvencesi verdi. 
     ''Bizim aldığımız önlemlerin uygulaması, ABD'ninkilerden bir gün fazla sürmeyecek'' diyen Prodi, ''Biz sadece AB endüstrisinin menfaatlerini koruyoruz. AB, kendini korumak ve yapacaklarını başkalarının göstermesine karşı çıkmak durumundadır'' şeklinde konuştu. 
     ABD'nin çelik pazarını geniş ölçüde kapattığını, AB-ABD ilişkilerinin bu yüzden bozulmayacağını anlatan Prodi, ''Gene de Bush yönetimine bir çağrı yapıyorum Bu yönde daha ileri adımlar atmayın'' dedi. 
     Prodi, ''kısa vadeli ulusal menfaatlerin, pazar düzenini bozmaması gerektiğini'' anlattı. 
     ''ABD karşısında, AB ve AB üyesi ülkelerin menfaatlerinin korunmasından, Komisyon olarak biz sorumluyuz'' diyen Prodi, ''Terörizme karşı mücadelede ABD'nin yanındayız'' ifadelerini kullanarak, Washington'un AB'yi ekonomik önlemlerle ''cezalandırdığı'' görüşünü savunanlara yanıt verdi. 
     AB Komisyonu'nun ticaretten sorumlu üyesi Pascal Lamy de, alınan önlemlerin aday ülkeler açısından sorun yaratmayacağını belirterek, ABD'nin tavır değiştirmesinin beklendiğini ifade etti. 
     






</TEXT>
</DOC>
