<DOC>
<DOCNO> 55301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/03/son/sondun03.html </URL>
<DATE> 2001/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
FBI ve CIA e- postaları izleyecek 
</HEADLINE>
<TEXT>

     ABD'de Federal Soruşturma Bürosu FBI ve Merkezi İstihbarat Teşkilatı CIA, 11 Eylül saldırılarından sonra telefon ve elektronik postaları mahkeme emri olmadan izleme talebinde bulunurken, ABD Başkanı George W. Bush yönetiminin, bu girişimi desteklediği belirtiliyor. 
     ABD topraklarındaki faaliyetlerden sorumlu FBI ve dış istihbarat konularından sorumlu CIA'in, istihbarat toplama kapasitelerinin genişletilmesi için ABD kongresinden yetki istemesi bekleniyor. 
     Amerikan basınına göre, FBI ve CIA'in, istihbarat toplama yetkisinin genişletilmesine ilişkin önerileri ilk kez, kongredeki istihbarat panellerinde dile getirildi. ABD içi faaliyetleri ilgilendiren FBI'ın yetkilerinin artırılması, Amerikalıların temel özgürlük ve haklarını koruyan bazı yasalarda değişiklik gerektiriyor. 
     CIA'in de, ABD'deki iletişim şirketlerinden, mahkeme emrine gerek olmadan, Amerikan vatandaşı olmayanların telefon konuşmaları ve elektronik postaları izleme yetkisi istediği belirtiliyor. 
     FBI ve CIA'in, istihbarat toplama gücünü geliştirecek olan ve tam hali halen gizli önerilerinin, 26 Ekim'de imzalanan, terörizmle mücadele yasasını temel almayı hedeflediği kaydediliyor. 
     FBI, sadece suç işlediğine ilişkin kanıt olduğu takdirde, suçu işleyenleri yakalamak üzere, mahkeme emri çıkararak telefon dinleme benzeri faaliyetlerde bulunabiliyordu. Kongreden izin çıkması ve ilgili yasal düzenlemelerin yapılması halinde, FBI herkesin telefon konuşmasını, elektronik posta mesajlarını izin almadan gözleyebilecek. 
     FBI'ın bağlı bulunduğu ABD Adalet Bakanı John Ashcroft'un desteklediği bir dizi terörle mücadele yasası, sivil haklar kuruluşlarının tepkisine neden oluyor. Sivil haklar kuruluşları, ''hayatımızı 11 Eylül öncesinde olduğu gibi devam ettirmeliyiz. Yoksa teröristlerin kazanmasına izin vermiş oluruz'' yönünde görüş belirtiyor. 
     






</TEXT>
</DOC>
