<DOC>
<DOCNO> 54773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/29/son/sontur07.html </URL>
<DATE> 2001/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit'ten TÜSİAD'a ağır suçlama... 
</HEADLINE>
<TEXT>

     Ecevit, partisinin grup toplantısının açılışında yaptığı konuşmada, Kıbrıs konusunda son günlerde yaşanan gelişmeleri değerlendirirken TÜSİAD'a ağır suçlamalarda bulundu. 
     TÜSİAD Başkanı Tuncay Özilhan'ın geçtiğimiz günlerde Kıbrıs'ta Denktaş'ın tutumunu eleştirmesi ile başlayan polemiğe Başbakan Ecevit bugün katıldı. 
     Ecevit, bu gelişmeler sürerken ''Ver, kurtul'' gibi tatsız yorumların bazı aydınlar tarafından ileri sürüldüğünü, bu kadar ileri olmamakla birlikte TÜSİAD'ın son günlerdeki değerlendirmelerinin de son derece üzücü olduğunu söyledi. 
     Demokratik bir ülkede herhangi bir kuruluşun görüşlerini açıklamasının doğal olduğunu kaydeden Ecevit, şu değerlendirmelerde bulundu 
     ''TÜSİAD'ın Kıbrıs'la ilgili olarak iddialı görüşler açıklayabilmesi için evvela Kıbrıs Türkleri'ne biraz ilgi göstermesi lazım. Kıbrıs Türkleri ağır ambargolar altında. TÜSİAD da Kıbrıslı Türkler'e fiilen ekonomik ambargo uygulamıştır. Eğer Kıbrıslı Türklerin ekonomik gereksinimlerine TÜSİAD gibi kuruluşlar gereken ilgiyi gösterselerdi bugün Kıbrıs'ta çok farklı bir durum olurdu.'' 
     
     Soykırım olur 

     DSP Genel Başkanı ve Başbakan Bülent Ecevit, Rumlar ile AB'nin isteklerinin gerçekleşmesi durumunda, ilk günden itibaren Kıbrıs'ta yeni facialara yeniden yol açılacağı ve yarım kalmış olan soykırımın işlerlik kazanacağı uyarısında bulundu. 
     Kıbrıs'ın, sadece KKTC Cumhurbaşkanı Rauf Denktaş'ın sorunu olmadığını belirterek konuşmasına başlayan Ecevit, ''Kıbrıs aynı zamanda Kıbrıs Türkleri'nin sorunudur, o kadar da değil, aynı zamanda Türkiye'nin de sorunudur'' dedi. Ecevit, Denktaş'ın bütün yaşamını Kıbrıs Türkleri'nin esenliğine, özgürlüğüne adadığını ve çok önemli, tarihsel bir yeri olduğunu da kaydetti. 
     
     Bizi başbaşa bıraksalar 

     ''Bizi başbaşa bıraksalar, yalnız bıraksalar, Kıbrıs konusu iki toplum için de iki millet için de bir sorun olmaktan kolaylıkla çıkabilir'' diyen Ecevit, şöyle konuştu 
     ''Ama AB baskısını devam ettirdiği sürece iki millet arasında uzlaşmaya varmak son derece güçtür. Oysa koşullar böyle bir uzlaşma için çok elverişlidir. Eğer Kıbrıs'ın gerçek durumu kabul edilirse, Kıbrıs'ta birbirinden ayrı iki devlet, iki millet bulunduğu gerçeği kabul edilecek olursa o zaman iki millet arasında verimli çalışmalar olur ve kısa sürede Kıbrıs'ta iki tarafı da tatmin edici barışçı düzene ulaşılmış olur. Bunun için tek şart, Kıbrıs'la ilgisi olmayan devletlerin, kuruluşların, kesimlerin Kıbrıs'tan ellerini, eteklerini çekmeleridir.'' 
     






</TEXT>
</DOC>
