<DOC>
<DOCNO> 69839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/27/son/sonspo04.html </URL>
<DATE> 2002/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Roma ve Barcelona, Galatasaray'ın beraberliğinden memnun 
</HEADLINE>
<TEXT>

     AS Roma ve FC Barcelona takımlarının teknik direktörleri, Galatasaray'ın berabere kalmasını ''olumlu bir sonuç'' olarak yorumladılar. 
     AS Roma'nın, Olimpiyat Stadı'nda yapılan karşılaşmada FC Barcelona'yı 3-0 yenmesinden sonra düzenlenen basın toplantısında, Teknik Direktör Fabio Capello, ''Galatasaray bizim istediğimiz sonucu aldı. İlk sırada biziz. Galatasaray ile yapacağımız maçta da, bundan dolayı favori olan da biziz. Ancak çok zorlu bir maç olacak'' şeklinde konuştu. 
     Capello, Galatasaray'ın zorlu ve mücadeleci bir takım olduğunu bildiğini belirterek, ''Galatasaray'ı yenersek gruptan çıkarız. O nedenle bizim için önemli maç'' dedi. 
     FC Barcelona'nın Teknik Direktörü Carles Rexach, basın toplantısında sorular üzerine, Galatasaray'ın Liverpool karşısında aldığı beraberlik ile ilgili olarak, ''Bizim için olumlu bir sonuç oldu. Galatasaray burada oynayacak ve puan kaybetmesi büyük olasılık. 
     Biz ise Liverpool'u sahamızda yenmeliyiz'' şeklinde cevap verdi. 
     Rexach ayrıca, B grubunda son iki maç sonunda çeyrek finale yükselecek takımlar arasında Roma'yı en şanslı takım olarak gösterdi. 
     ikinci takımın ise kendilerinin olacağını söyledi. 
     
     Beraberlik Romalıları sevindirdi 
     Öte yandan, Roma Olimpiyat Stadı'nda Galatasaray'ın beraberlik haberinin anons edilmesi sonrasında tribünlerde büyük sevinç gösterisi yapıldığı görüldü. 
     






</TEXT>
</DOC>
