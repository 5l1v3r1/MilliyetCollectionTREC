<DOC>
<DOCNO> 53914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/24/son/soneko07.html </URL>
<DATE> 2001/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Okuyan "BağKur'dan haksız maaş alan 89 bin kişi tespit ettik" 
</HEADLINE>
<TEXT>

     Çalışma ve Sosyal Güvvenlik Bakanı Yaşar Okuyan, Bağ-Kur'dan haksız yere emekli maaşı alan 89 bin kişinin tespit edildiğini belirterek, ''Bu kişilere ödenen paralar faiziyle birlikte tahsil edilecek. Tüyü bitmedik yetimin hakkını yedirmem'' dedi. 
     Okuyan, Yalova Belediyesi Encümen Salonu'nda düzenlediği basın toplantısında, Bağ-Kur'da yaptıkları küçük bir düzenleme ile haksız yere emekli maaşı alan 89 bin kişinin ortaya çıkarıldığını ve bu kişilere yapılan ödemelerin durdurulduğunu bildirdi. 
     Kurumdan haksız yere emekli maaşı alan bu kişilere, her ay 2-3 trilyon lira arasında ödeme yapıldığına dikkati çeken Bakan Okuyan, şunları söyledi 
     ''Bu kişiler, haksız yere maaş aldıklarını bildikleri için ödemelerin durdurulmasından sonra ses çıkarmadılar. Ancak, biz bu kişilerin peşini bırakmayacağız. Haklarında Cumhuriyet Savcılığı'na suç duyurusunda bulunacağız. Bu kişilere ödenen paralar, faiziyle birlikte tahsil edilecek. Tüyü bitmedik yetimin hakkını yedirmem.'' Bu çalışmaların sosyal güvenlik kurumlarında otomasyona geçilmesinin önemini bir kez daha ortaya koyduğunu ifade eden Bakan Okuyan, ''SSK, Bağ-Kur ve Emekli Sandığı'nda otomasyona geçilmesi için başlattığımız çalışmalar ihale aşamasına geldi. Ancak, DPT'de sorunlar yaşıyoruz ve bunları aşma gayreti içindeyiz'' diye konuştu. 
     Otomasyona geçildikten sonra ilaçtaki israfın önüne de büyük ölçüde geçileceğini anlatan Bakan Okuyan, şöyle devam etti 
     ''İlaçların tek tek verilmesi yanlış anlaşılıyor. Doktorlar hastalarına ihtiyaç duyduğu kadar ilaç versinler. Bir hastaya 8 ilaç verilmesi gerekirken 20 ilaç verilirse 12'si israf olur. SSK ve Bağ-Kur'un yıllık ilaç gideri 1.6 katrilyon liradır. Bunun en az 600 trilyon lirası israftır. İlaç israfının önüne geçeceğiz. Bu çalışmalarımız bazı çevreleri rahatsız etti. İlaç vurguncusu bu çevreler feryat ediyor. Onlara aldırmadan doğru bildiğimiz yolda yürüyeceğiz.'' 
     






</TEXT>
</DOC>
