<DOC>
<DOCNO> 95670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/14/son/sondun10.html </URL>
<DATE> 2002/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Şirket skandalları Bush'a olan desteği vurdu.. 
</HEADLINE>
<TEXT>

     ABD Başkanı George Bush'un, 11 Eylül terörist saldırılarından sonraki liderlik performansıyla yüzde 90'ları bulan halk desteği, şirket skandallarının etkisiyle yüzde 68'e geriledi. 
     Newsweek dergisinin kamuoyu yoklaması sonucuna göre, halkın yüzde 51'i Bush'un şirket skandallarıyla mücadelesini beğenirken, yüzde 
     32'si yaptıklarını yetersiz buluyor. 
     Ankete katılanların yüzde 51'i, Bush ve yardımcısı Dick Cheney'nin büyük şirketlerin yöneticiliğini yapmalarının, bu skandallara karşı etkili politika geliştirmelerini kolaylaştırdığına inanırken, yüzde 38'i, bu durumun, şirket skandallarının üzerine gitmeyi zorlaştırıcı 
     olduğunu savundu. 
     Halkın yüzde 47'si, Bush'un şirket skandallarıyla mücadele için geçen hafta sunduğu eylem planının yeterince sert olmadığını, yüzde 34'ü ise önerilerin yeterli olduğunu söyledi. 
     Bush'un 11 Eylül saldırılarından sonra uzun bir dönem yüzde 90'larda seyreden halk desteği, bu anketin sonucuna göre yüzde 68'e 
     geriledi. 
     Time ve CNN televizyonu tarafından yaptırılan başka bir başka kamuoyu yoklamasının sonuçlarına göre ise, halkın yüzde 72'si, ortaya çıkan şirket skandallarının, sadece ''aysbergin görünen yüzü'' olduğuna inanıyor. 
     Amerikalıların yüzde 44'ü şirket skandallarına karşı savaşta Demokrat Parti'lilere, yüzde 33'ü ise Cumhuriyetçi Parti'lilere güveniyor. 
     Newsweek anketi, Perşembe ve Cuma günleri 1000 yetişkin arasında yapılırken, Time ve CNN anketi, Çarşamba ve Perşembe günleri 1003 kişinin katılımıyla gerçekleştirildi. 
     





</TEXT>
</DOC>
