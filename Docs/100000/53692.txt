<DOC>
<DOCNO> 53692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/23/spor/spo03.html </URL>
<DATE> 2001/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
DİRİLİŞİN ÖYKÜSÜ 
</HEADLINE>
<TEXT>

Galatasaray Yönetim Kurulu, Sergen ve Ayhan’la ilgilenme görevini Aziz Üstel’e verdi. Üstel, sabah - akşam bu oyuncularla yaşadı ve form tutmalarını sağladı 
     HALİL ÖZER 

     Cansun’un önerisi 
     SARI - Kırmızılı ekipte önce Sergen sonra da Ayhan’ın yeniden doğuşunun sırrı ortaya çıktı. Yönetim Kurulu’nun yaklaşık 1.5 ay önce yaptığı toplantıda Başkan Mehmet Cansun’un önerisi gündeme geldi. Cansun, yöneticilere "Sergen ve Ayhan yıldız oyuncular. Takıma kazandırmamız gerekiyor. Eğer bunu başarırsak, çok büyük güç olurlar. Bir yönetici arkadaşımızı görevlendirelim, sadece bu oyuncularla ilgilensin" teklifini getirdi. 
     
     Yönetim kararı 
     CİM - Bom yönetimi, Başkan Cansun’un önerisini kabul etti. Bunun üzerine yapılan oylamada Sergen ve Ayhan ile ilgilenme işi Aziz Üstel’e verildi. Yönetimdeki tüm işlerini bir kenara bırakan Üstel’e "Senin işin sadece Ayhan ve Sergen’le ilgilenmek. Onlarla yiyip, onlarla iç. Yönetim toplantılarına bile gelme. Git, onlarla yaşa" denildi. Aziz Üstel bu görevlendirmenin ardından kendini adeta Sergen ile Ayhan’a adadı. 
     
     Gece bile gezdi 
     ÜSTEL, maçlar ve idmanlar dışında iki oyuncunun peşine takıldı. Hatta Sergen ile gece kulüplerine bile gitti, yıldız oyuncunun sınırını belirlemesine yardımcı oldu, dozunu kaçırmadan masadan kaldırdı. Ancak bu şekilde bir yaşama alışık olmayan Aziz Üstel zor anlar yaşadı, çoğu kez evine perişan durumda gitti. Ancak Galatasaraylı yönetici iki yıldızı sürekli kontrol altında tutarak, yeniden futbola konsantre olmalarını sağladı. 
     
Sözkesen’den Cim-Bom’a evet      GALATASARAY, Bursasporlu Murat Sözkesen ile prensipte anlaştı. Murat ile dün bir kez daha biraraya gelen Futbol Şube Sorumlusu Abdürrahim Albayrak genç futbolcuyla her konuda el sıkıştı. Golcü oyuncunun "Galatasaray’da oynamak için her türlü fedakarlığı yapmağa hazırım. Yeter ki kulübümle anlaşın" dediği öğrenildi. Galatasaray’ın Bursasporla masaya oturacağı, Yeşil - Beyazlı kulübün Murat Sözkesen için yaklaşık bir milyon dolar bonservis ücreti isteyeceği ifade edildi. 
     
Berkant hastanelik      GALATASARAY’IN dün akşam basına kapalı yaptığı antrenmanda burnuna darbe alan genç yıldız Berkant hastaneye kaldırıldı. Berkant’ın daha önce kırılan burnunun yerinden kaydığı bugün yapılacak olan son kontrollerden sonra gerekirse yeniden ameliyat masasına yatırılacağı öğrenildi. 
     SAMSUN maçı öncesi Ergün’ün iyileşerek takımla birlikte çalışmalara başlaması ise sevinç yarattı. Kasığından sakatlığı süren Bülent Akın ve grip olan Sergen’in son durumları bugün netlik kazanacak. Hafif sakatlıkları olan Emre Aşık ve Hasan Şaş’ın görev yapabilecek durumda oldukları bildirildi. 
     



 SPOR 






















</TEXT>
</DOC>
