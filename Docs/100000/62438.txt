<DOC>
<DOCNO> 62438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/15/son/sontur17.html </URL>
<DATE> 2002/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Eczaneler kepenk kapattı 
</HEADLINE>
<TEXT>

     Sağlık Bakanlığı'nın ilaç fiyatlarını yüzde 10 düşürme kararına tepki gösteren eczacılar, yurt genelinde birçok ilde 2 gün süreli kepenk kapatma eylemi başlattı. Acil durumlar için belirlenen nöbetçi eczaneler açık kaldı. 
     31. Bölge Kocaeli Eczacı Odası Başkanı Ahmet Summak, il 
     genelindeki 306 eczanenin 2 gün kapalı tutulması yönünde alınan kararla ilgili olarak yaptığı açıklamada, ilaç fiyatlarının yüzde 10 düşürülmesinin, ilacı ucuzlatmayı değil, eczacıların haklarının elinden alınması sonucunu doğuracağını savundu. Eczanelerin satışının yüzde 80'inin devlete, yüzde 20'sinin ise sosyal güvencesi olmayanlara yapıldığını ifade eden Summak, şunları kaydetti ''Masrafları, cironun yüzde 10'unu bulan ve kamu kuruluşlarına yüzde 5 iskonto yapan eczaneler, bir de ellerindeki ilaca yüzde 10 indirim uygularsa, ellerindeki yüzde 5 brüt karla iflasa sürüklenir. Bu nedenle, yapılan uygulama ilaç fiyatlarını ucuzlatmak değil, eczane işletme sermayelerinden ve karlılığından yüzde 10 geri alınmasıdır. Geçen yıl ilaca yüzde 98 fiyat artışı yapılmıştır. Bu zammın sorumlusu eczacılar değildir. Dolayısıyla, neden eczacı karından yüzde 10 kesilmek istendiği de anlaşılabilir değildir.'' 
     
     Sakarya 

     Sakarya'daki eczaneler de ilaç fiyatında indirime gidilmesi kararını protesto için kepenklerini açmadı. Oda Başkanı Füsun Çetin, 2 günlük eylemin yanlış değerlendirildiğini belirterek, ''İlimizde, 187 eczane vatandaşa hizmet vermektedir. Amacımız, ilacın daha ucuza alınabilir ve bulunabilir olması için kalıcı çözümler üretilmesidir. 
     Tepkimiz yüzde 10'luk indirime değil, KDV'nin düşürülmesine yöneliktir'' dedi. 
     
     Trabzon 

     Trabzon Eczacılar Odası Başkanı Nevzat Akman, insan sağlığı üzerinden siyaset yapılmasına alet olmayacaklarını söyledi. 
     Akman, yaptığı açıklamada, Trabzon'da bütün eczacıların eyleme katıldığını, 6 nöbetçi eczanenin halkın ilaç ihtiyacını karşıladığını ve herşeyin kontrollerinde olduğunu belirterek, ''Halkımızı ilaçsız bırakmamak için elimizden geleni yapıyoruz. Amacımız ne hastaları mağdur etmek ne de en büyük müşterimiz olan devletle karşı karşıya gelmektir'' dedi. 
     
     Bolu 

     Türk Tabibler Birliği TEB Bolu Temsilcisi Arzu Beykoz, Bolu'daki 45 eczaneden 44'ünün eyleme katıldığını, bir eczanenin ise nöbetçi kaldığını söyledi. 
     Beykoz, tepkisini, ''Bakanlığın gücü ilaç üreticilerine yetmediği için faturayı eczacılara çıkardı'' şeklinde dile getirdi. 
     Beykoz, ilaçta acilen KDV'nin kaldırılması gerektiğini belirterek, ''İlaçta KDV'nin kalkması ilaç tüketicilerini de rahatlatacaktır'' dedi. 
     
     Gaziantep 

     Türk Eczacılar Birliği tarafından alınan ''eczanelerin iki gün kapalı tutulması'' eylemine olumlu yanıt veren Gaziantepli eczacılar işyerlerini açmadı. 
     Gaziantep Eczacılar Odası Genel Sekreteri Bülent Kökoğlu, yaptığı açıklamada, 10 nöbetçi eczane dışındaki tüm eczanelerin kapalı olduğunu belirtti. 
     Eczacıların kar oranının yüzde 28'den yüzde 18'e düşürülerek işyerlerinden edilmek istendiklerini savunan Kökoğlu, ''Mevcudiyetimizi hedef alan bu uygulamayı kabullenmemiz olanaksız'' dedi. 
     
     Eskişehir 

     9. Bölge Eczacı Odası Başkanı Mukaddes Harmancı, yaptığı 
     açıklamada, ilaç fiyatlarının yüzde 10 oranında düşürülmesinin ilacı ucuzlatmayı değil, eczacıların haklarının elinden alınmasını getireceğini, ilaçları ucuzlatmanın tek yolunun eczacı karlılığını düşürmek olmadığını belirtti. 2001 yılı içinde ilaca yüzde 98 oranında fiyat artışı yapıldığını belirten Harmancı, bu zammın sorumlusunun eczacılar olmadığını ifade etti. Türk Eczacılar Birliği'nin aldığı 2 günlük kepenk kapatma eylemine Kayseri, Zonguldak, Samsun, Sinop, Amasya, Çorum, Ordu ve Aydın'daki eczaneler de destek veriyor. 
     
     Yaşamak ve yaşatmak için kapalıyız 

     Bu arada, birçok ilde eylem kapsamında kapalı tutulan eczanelerin camlarına ''Yaşamak, Yaşatmak İçin Kapalıyız'' gibi afişler yapıştırıldı. 
     Nöbetçi eczanelerde ise ''Artık Yeter'' başlıklı bir bildiri dağıtılıyor. Bildiride, ''İlaç ve mamaların eczane dışında satılmasına, ilaçta KDV'nin yüzde 18 olmasına, ilaç bedellerinin kurumlar tarafından çok geç ödenmesine, yerli ilaç varken gereksiz ithalata izin verilmesine, ilaca yapılan haksız zamlara, insan sağlığı üzerinde siyaset yapılmasına, ilaçla ilgili alınan kararlarda eczacı temsilcilerinin bulunmamasına, yeni ilaç tebliği ile eczacıların aldığı yüzde 10 iskontoyu kaldırarak eczanelerin yok edilmek istenmesine, eczanelerden ekmek yiyen binlerce insanın işsiz kalmasına artık yeter diyoruz'' görüşüne yer veriliyor. 
     
     Sağlık Müdürlükleri tesbit yapıyor 

     Öte yandan, birçok ilde Sağlık Müdürlükleri, eyleme katılan eczanelerin tespit edilmesi için ekipler oluşturdu. Ekipler, eczaneleri teker teker kontrol ederek, açık olup olmadıklarını not ediyorlar. 
     Aydın İl Sağlık Müdürü Eyüp Doyuran, kamu görevi yapan eczanelerin bu eyleminin suç sayıldığını, şu ana kadar 35 eczane hakkında tutanak tutulduğunu belirtti. Doyuran, ilaç sıkıntısı yaşayan vatandaşların hastanelerin acil servislerinden yararlanabileceğini bildirdi. 
     
</TEXT>
</DOC>
