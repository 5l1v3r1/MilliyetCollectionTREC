<DOC>
<DOCNO> 78645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/son/sondun27.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Terör örgütü sözcüleri "PKK kapandı, KADEK kuruldu" 
</HEADLINE>
<TEXT>

     Terör örgütü PKK yandaşları, Brüksel'de düzenledikleri basın toplantısında, terör örgütü PKK'nın ''misyonunu tamamladığını, 4 Nisan itibariyle PKK adıyla yürütülen faaliyetlerin durdurulduğunu'' açıkladılar. 
     Terör örgütü yandaşları, ''Kürdistan Özgürlük ve Demokrasi Kongresi KADEK '' adı altında ''yeni bir kuruluşun'' faaliyete geçirildiğini bildirdiler. 
     Kendilerini KADEK Avrupa sözcüleri olarak tanıtan Adem Uzun ve Rıza Erdoğan adlı kişiler, ''terör örgütü elebaşısı Abdullah Öcalan'ın kongre genel başkanlığına seçildiğini, ancak kendisinin cezaevinde olması nedeniyle 11 kişiden oluşan bir genel başkanlık konseyinin boşluğu dolduracağını'' anlattılar. 
     ''Öcalan'ın bu oluşuma destek ve onay verdiğini'' söyleyen terör örgütü yandaşları, ''Şiddetin sorunların çözümüne hizmet etmediğine inandıklarını, artık PKK gibi bir örgütlenmeye ihtiyaç kalmadığını, barışçı temelde esnek bir örgütlenme gereğine inandıklarını'' söylediler. 
     ''Silahlı mücadelenin durdurulduğunu'' iddia eden terör örgütü yandaşları, ''Mevcut gerilla güçlerinin siyasal mücadeleye katılım için Türk devletinden adım bekliyoruz'' dediler ve ''Gerektiği takdirde silahlı eylemlerde bulunacaklarını, şiddete şiddetle yanıt vereceklerini'' ifade ettiler. 
     KADEK'in strateji, üslup, tarz açısından geniş bir örgütlenme olduğunu anlatan terör örgütü yandaşları, AB'nin PKK'yı terör örgütleri listesine almasının, Türkiye'nin bu yönde çaba harcamasının yanlış bir adım olacağını ileri sürdüler. 
     ''Terörist Öcalan dahil tüm tutuklu terör örgütü üyelerinin af kapsamına sokulması, idamın kaldırılması, Kürtçe eğitim ve yayın hakkı, demokratik yollarla siyaset yapmanın ve iktidara katılımın sağlanması, olağanüstü hal uygulamasının kaldırılması'' taleplerinde bulunan kişiler, isim değiştirmenin bir taktik olmadığını öne sürdüler ve ''bazı Kürtlerin muhafazakar ve feodal tavırlarını reddettiklerini'' anlattılar. 
     Söz konusu şahıslar, ''silahlı gerillaların, halk savunma birlikleri adı altında tekrar organize edildiklerini'' söylediler. 
     





</TEXT>
</DOC>
