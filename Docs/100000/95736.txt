<DOC>
<DOCNO> 95736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/15/siyaset/siy03.html </URL>
<DATE> 2002/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli Ecevit’i önemseyelim... 
</HEADLINE>
<TEXT>

Bahçeli, Ecevit’e İstifanız, Ecevit’siz ve MHP’siz hükümet senaryoları yapanların ekmeğine yağ sürmek olur’ dedi 
     ÖNDER YILMAZ Ankara 

     MHP Genel Başkanı Devlet Bahçeli, DSP milletvekili sayısının DYP’nin altına düşmesi halinde istifa etmesi gerektiğini dile getiren Başbakan Bülent Ecevit’e "İstifanız, Ecevitsiz ve MHP’siz hükümet kurmak isteyenlerin ekmeğine yağ sürmek olur" dedi. 
     Bahçeli, 1995’te seçimlerin 56 gün içinde karara bağlanıp yapıldığını vurgulayarak, "Bu seçim de Kasım’a yetişir" diye konuştu. Bahçeli’nin DSP’den istifaların geldiği süreçte, Ecevit’in hükümetten çekilme düşüncesini frenlediği ortaya çıktı. Ecevit, gelişmelerden duyduğu endişeyi Bahçeli’ye, "Eğer DSP’nin milletvekili sayısı DYP’nin altına düşerse benim istifa etmem gerekir" sözleriyle aktardı. 
     Bahçeli ise Ecevit’e şu yanıtı verdi "57. hükümeti yıkarak Ecevitsiz ve MHP’siz bir hükümet kurulması senaryoları oynanıyor. Sizin istifanız bu hükümeti yıkmak isteyenlerin ekmeğine yağ sürmek olur. İşlerini kolaylaştırır. Milletvekili sayısının azalmasından rahatsız olmanıza gerek yok. Zaten biz hükümet protokolünde, milletvekili sayısı değişse de, hükümetin yapısında bir değişiklik olmayacağını söylüyoruz. Buna sadık kaldığımızı da deklare ettik. Hükümete devam etmeniz en doğrusudur." Bahçeli ayrıca, Ecevit’in 1999’da azınlık hükümeti olarak Türkiye’yi seçime götürdüğünü, şimdi de bu görevi yine üstlenmesi gerektiğini söyledi. Bahçeli, "Kim hangi düşünceye sahip olursa olsun, 40 yılı aşkın bir süredir bu millete hizmet etmiş bir insana saygısını yitirmeden, gerekli itibarı sağlayarak, bazı faaliyetlerini önemsemesi lazım" diye konuştu. 



 SİYASET 















</TEXT>
</DOC>
