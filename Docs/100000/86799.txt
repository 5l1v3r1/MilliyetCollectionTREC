<DOC>
<DOCNO> 86799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/son/sonspo05.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
A Milli Futbol Takımı'na Galatasaray damgası... 
</HEADLINE>
<TEXT>

     A Milli Futbol Takımı'nda şimdiye dek en çok Galatasaray'dan futbolcular forma giydi. 
     1923'ten bu yana 365 özel ve resmi maç oynayan A Milli Futbol Takımı'nda, Galatasaraylı futbolcular toplam 1232 kez forma giyerek ilk sırayı aldılar. 
     Milli Takım formasını en çok giyen Galatasaraylı futbolcular, ezeli rakipleri Fenerbahçe'ye de tam 135 fark attılar. 
     Milli Takım'ın 79 yıllık tarihinde yaptığı 365 maçta toplam 1097 kez Fenerbahçeli futbolcular milli formayı giydiler. 
     Sıralamada üçüncülüğü Milli Takım'da 742 kez oyuncusu forma giyen Beşiktaş alırken, ilk kez 19 Mart 1974'te oynanan ve 1-1 berabere biten Romanya maçında Milli Takım'a futbolcu vermeye başlayan Trabzonspor ise 463 kezle dördüncü sırada yer aldı. 
     
     GALATASARAY'IN REKORU 
     Milli Takım'da en çok forma giyen futbolcuya sahip olan Galatasaray, aynı zamanda bir maçta Milli Takım'a en çok futbolcu veren takım unvanını da elinde bulunduruyor. 
     10 Ekim 1962'de Etiyopya ile Ankara 19 Mayıs Stadı'nda oynanan ve Milli Takım'ın 3-0 galibiyetiyle sona eren karşılaşmada, 10 sarı-kırmızılı futbolcu forma giyerek, uzun süredir kırılamayan bir rekora imza attı. 
     Bu karşılaşmada Galatasaray'dan Turgay Şeren, Candemir Berkman, Ahmet Berman, Suat Mamat, Tarık Kutver, Mustafa Yürür, Uğur Köken, Metin Oktay, Talat Karslı ve Kadri Aytaç forma giymiş, gollerin 3'ünü de Metin Oktay kaydetmişti. 
     
     ŞENOL GÜNEŞ DÖNEMİ 
     Milli Takımlar Teknik Direktörü Şenol Güneş döneminde de ay-yıldızlı takımda en çok Galatasaraylı futbolcular yer aldı. 
     Güneş'in Milli Takım'ın başında bulunduğu 21 maçta, Galatasaray'dan 101, Fenerbahçe'den 60, Beşiktaş'tan 29, Gaziantepspor'dan 19, Trabzonspor'dan ise 9 futbolcu takımda yer buldu. 
     





</TEXT>
</DOC>
