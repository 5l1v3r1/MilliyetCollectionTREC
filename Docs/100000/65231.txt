<DOC>
<DOCNO> 65231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/31/son/sonspo15.html </URL>
<DATE> 2002/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Fairplay kaybetti...İngiliz holiganlar Dünya Kupası'na gidebilecek 
</HEADLINE>
<TEXT>

     İngiltere'de daha önce futbol sahalarında olay çıkarttıkları için yargılanan yüzlerce holiganın, sulh hakimliklerinin bu kişilere yurtdışındaki maçlara gitme yasağı koymakta gecikmeleri yüzünden Dünya Kupası maçlarına gitme şansı yakaladıkları belirtiliyor. 
     Sayıları 400 civarında olan futbol holiganının bu amaçla bu yaz aylarında başlayacak Dünya Kupası maçları için Japonya ve Güney Kore'ye seyahat etmeye hazırlandıkları ve bu durumun da söz konusu kişilerin buralarda olay çıkarması yolunda duyulan korkuları körüklediği kaydediliyor. 
     Konuyla ilgili bir soruşturma başlatan ilgili polis birimi, futbol sahalarıyla ilişkili suçlar yüzünden yargılanmış ve hüküm giymiş kişiler hakkında mahkemeler tarafından alınmış olması gereken ''seyahat yasağı'' kararlarının ihmal edildiğini ortaya çıkardı. 
     Gelişmeleri bir programında işleyen Radyo 5 kanalı da bu kişilerin Dünya Kupası maçlarını izlemek üzere yurtdışına çıkmaları halinde, İngiliz futbol seyircisinin imajının bir kez daha şiddetle zarar görmesi olasılığına dikkat çekti. 
     Radyo 5'in konuyla ilgili sorularını yanıtlayan Polis Şefi Ron Hogg da gelişmeleri doğrularken, bu konuda mahkemelere daha çok baskı konulması ve yetkilerini kullanmalarının sağlanması gerektiğini savundu. Üç yıllık bu yasağın sırf holiganların stadyumları şiddete boğmaması için yasalara konulduğunu anımsatan Hogg, hakimlerin bu yetkilerini kullanmamalarını eleştirdi. 
     Bu yasakların uygulanması halinde yargılanmış ve hüküm giymiş holiganların Dünya Kupası maçlarının başlayacağı 2 Haziran'dan itibaren kendilerine belirtilecek bir polis karakoluna her gün imza vermeleri gerekecek. Böylece bu kişilerin ülkeyi terk edip etmedikleri kontrol altında tutulmuş olacak. 
     Konuyla ilgili Futbol Suçlarını Önleme Yasası, Belçika'da yapılan Avrupa Şampiyonası sonrasında çıkan olaylardan ders alınarak 2000 yılında Parlamento tarafından kabul edilmişti. 
     






</TEXT>
</DOC>
