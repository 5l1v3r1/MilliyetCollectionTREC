<DOC>
<DOCNO> 51387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/09/spor/aspo.html </URL>
<DATE> 2001/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş'ten ışık yok 
</HEADLINE>
<TEXT>

Ay-Yıldızlı ekibimizin teknik patronu, Avusturya maçında sahaya süreceği on bir konusunda sır vermiyor, Viyana’da yapılan çalışmalarda taktiğini gizlemek için de büyük çaba harcıyor 
     BİLAL MEŞE 

     Kafa karıştırıyor 
     A MİLLİ Takım Teknik Direktörü Şenol Güneş, yarın Avusturya ile oynayacakları Dünya Kupası baraj mücadelesinin ilk randevusu öncesi ideal on birini sır gibi saklamaya çalışıyor. Viyana’ya 20 kilometre uzaklıkta kampa giren Ay - Yıldızlı ekipte Güneş, medyaya açık antrenmanlarda taktik çalışmalardan uzak duruyor. Tecrübeli hoca, Avusturya’ya karşı sahaya sürmeyi düşündüğü kadroyu bu akşam medyaya kapalı olarak yapılacak taktik ağırlıklı çalışmada saptayacak. 
     
     Medya da şaşırdı 
     TEKNİK Direktör Güneş’in, Avusturya’yı çalıştıran meslektaşı Otto Bariç’in kafasına karıştırmak için Hakan Şükür’ün yanı sıra diğer silahlarını da saklayabileceği düşüncesi ortaya çıktı. Bu amaçla Hakan’ın oynama ihtimalinin bile az olduğu söylentileri yayılmaya başlandı. İlk çalışmaları yabancı gazetecilerin de izlemesi nedeniyle taktik ağırlıklı antrenman yapmaktan kaçınan Güneş’in, çift kalede sarı formayı değişik oyunculara dağıtması dikkat çekti. 
     
     Önce savunma 
     AVUSTURYA’NIN karşılaşmada ofans ağırlıklı futbol oynayacağını göz önünde tutan Şenol Güneş, rakibinin gücünü orta alanda kırıp, savunma güvenliği oluşturacak. Özellikle ilk 20 dakika içinde saldırmaktan çok, kontrollü futbolu tercih edecek Güneş’in, Hakan’ı forvette tek oynatması, orta alandan çıkaracağı sürpriz adamlarla da gol araması bekleniyor. Güneş, Avusturya’nın en büyük silahlarından Herzog ile Schopp’u da adam markajıyla etkisiz hale getirecek. 
     
Briegel’in işi zor’      MİLLİ Takım Teknik Direktörü Şenol Güneş, Trabzonspor ile anlaşan Briegel’in işinin zor olduğunu söyledi. Genç teknik adamın iyi hoca olduğunu vurgulayan Güneş, "Ne var ki Trabzon’da başarılı olması çok zor. Çünkü para yok. Başarılı sonuçlar alabilir, hatta sevilebilir. Ancak oyuncunun parasını alamadığı yerde başarı beklenemez. Hocaya para veriyorsunuz, ama oyuncuya veremiyorsunuz. O zaman oyuncudan nasıl başarılı olmasını beklersiniz ki " dedi. 
     
Hakan Şükür’e partner arayışı      ŞENOL Güneş, Avusturya maçında forvette Hakan Şükür’ün yanına partner arayışını sürdürüyor. A Milli Takım Teknik Direktörü, bu futbolcu ile birlikte görev vermeyi düşündüğü Arif ve İlhan Mansız arasında seçim yapacak. Ancak İlhan’ın tecrübesiz oluşu nedeniyle Güneş’in, Arif’e forma vereceği öğrenildi. Tecrübeli hocanın sahaya sürmeyi planladığı kadroda Rüştü, Fatih Akyel, Alpay, Emre Aşık, Ümit Davala, Ergün, Okan, Abdullah, Tugay, Hakan ve Arif’in yer alması bekleniyor. 
     
Kar yağması bekleniyor      VİYANA’DA hava sıcaklığının giderek düşmesi gözleri korkuttu. Sıcaklığın düşüşünü sürdüreceği kaydedilirken, meteoroloji bugün kar beklendiğini açıkladı. Milli Takım Doktoru Cengiz Dinç, gribi önlemek için sık sık futbolculara vitamin yüklemesi yapıyor. 
     
Milliler kapandı      HAZIRLIK-LARINI Viyana’nın dışındaki bir kasabada sürdüren A Milli Takımımız dün sabahtan itibaren kapılarını medyaya kapadı. Akşamki taktik çalışmada da Güneş, Avusturya karşısındaki oyun stratejisinin detaylarını belirledi. Milliler son hazırlığı bu akşam maçın oynanacağı stadda gerçekleştirecek. 
     
Savaşmayı öğrendiler’      BEŞİKTAŞ Teknik Direktörü Daum, Avusturya basınına A Milli Takımımız’ı övdü. Alman hoca, Türkiye’nin favori olduğunu belirtip, "Avusturya’nın Bariç gibi tilki kurnazlığında hocası var. O benden daha iyi Türkiye’yi tanıyor. Çok değiştiler, büyük tecrübe kazandılar. Kulüplerin başarıları Milli Takım’a da sıçradı. Artık gol yediklerinde yıkılmıyorlar, savaşmayı öğrendiler. En büyük dezavantajları Ogün’ün oynamayacak oluşu" dedi. 
     
Otto Bariç’in son şansı      AVUSTURYA Teknik Direktörü Otto Bariç’in kaderi Türkiye ile oynayacakları iki maçtan sonra açıklık kazanacak. Avusturya ile Dünya Kupası eleme maçları için sözleşme yapan Bariç’in, bu hedeften uzaklaşması halinde mukavelesi feshedilecek. Öte yandan güvenlik nedeniyle oldukça huzurlu bir ortamda maça hazırlanan Milliler, Avusturya’nın İsrail ile oynadığı maç kasetlerini izleyip, rakiplerinin zayıf yönlerini adeta ezberliyorlar. 
     
Moraller süper      AVUSTURYA maçı için geri sayım sürerken, Milli Takım oyuncularının özellikle çalışmalardaki hırs ve morallerinin üst düzeyde olması yüzleri güldürdü. Milli Takımlar Sorumlusu Selami Özdemir, "İlk maçta avantajlı bir skor alacağız" açıklamasını yaptı. 
     
Basın ordusu      MÖDLİNG Stadı’nda dün sabahki çalışmayı çok sayıda Avusturyalı gazeteci de izledi. Ayak üstü yabancı gazetecilerin sorularını yanıtlayan Şenol Güneş, "Futbolda her türlü sürprize açık olmanız gerekir. İki maçı da kazanmak istiyoruz, çünkü hedefimiz büyük" dedi. 
     
Müthiş hazırlık      VİYANA’DA-Kİ gurbetçiler, tribünde sayısal çoğunluğu sağlamak için hazırlık yapıyor. Şehirde 50 bine yakın Türk’ün bulunduğu belirtilirken, gurbetçiler tezahüratlara uyum sağlamak için el ilanları bastırdı. 20 bin civarındaki el ilanlarında tribünlerde atılacak sloganların tamamı yer alıyor. 
     
Farklı grafik      MİLLİ Takım, Avusturya mücadelesi öncesi iki ilginç istatistikle dikkat çekiyor. Ay-Yıldızlı ekip, 1996’dan bu yana deplasmanda oynadığı 13 maçta yenilgi yüzü görmedi. Ancak ekibimiz, son üç yıldır uygulanan eleme ve baraj maçlarında da beş günde oynadığı iki karşılaşmayı kazanamıyor. 
     
Deplasman trafiği 14.12.1996 Cardiff Galler 0 - 0 10.09.1997 S.Marino San Marino 5 - 0 11.10.1997 Amsterdam Hollanda 0 - 0 05.06.1999 Helsinki Finlandiya 4 - 2 04.09.1999 Belfast K. İrlanda 3 - 0 08.09.1999 Kişinev Moldova 1 - 1 09.10.1999 Münih Almanya 0 - 0 13.11.1999 Dublin İrlanda Cum. 1 - 1 07.10.2000 Göteborg İsveç 1 - 1 11.10.2000 Bakü Azerbaycan 1 - 0 28.03.2001 Üsküp Makedonya 2 - 1 01.09.2001 Bratislava Slovakya 1 - 0 06.10.2001 Kişinev Moldova 3 - 0      
5 günlük periyot 10.10.1998 Bursa Almanya 1 - 0 14.10.1998 İstanbul Finlandiya 1 - 3 04.09.1999 Belfast K.İrlanda 3 - 0 08.09.1999 Kişinev Moldova 1 - 1 13.11.1999 Dublin İrlanda Cum. 1 - 1 17.11.1999 Bursa İrlanda Cum. 0 - 0 07.10.2000 Göteborg İsveç 1 - 1 11.10.2000 Bakü Azerbaycan 1 - 0 24.03.2001 İstanbul Slovakya 1 - 1 28.03.2001 Üsküp Makedonya 2 - 1 02.06.2001 İstanbul Azerbaycan 3 - 0 06.06.2001 Bursa Makedonya 3 - 3 01.09.2001 Bratislava Slovakya 1 - 0 05.09.2001 İstanbul İsveç 1 - 2      



 SPOR 
























</TEXT>
</DOC>
