<DOC>
<DOCNO> 70733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/04/son/soneko21.html </URL>
<DATE> 2002/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekel Genel Müdürü "Karımız 200 trilyon lirayı aşacak" 
</HEADLINE>
<TEXT>

     TEKEL Genel Müdürü Mehmet Akbay, bu yıl 200 trilyon lirayı aşan bir kara ulaşabileceklerini bildirdi. 
     Akbay, düzenlediği basın toplantısında, TEKEL'in işletmecilik faaliyetlerinden zarar etmediğine, genellikle faaliyet sonuçlarının hep karla kapandığına işaret etti. Akbay, devamla şunları söyledi. 
     ''Bizim için bir finans sıkıntısı ve darboğazı yaratan konu destekleme alımlarıydı. Geçen yıl 240 trilyon lira sadece üreticiye ödeme yaptık. TEKEL bu yıla kadar hiçbir zaman tam olarak bütçelenmediği için 2002 yılı Bütçe Kanunu bu konuda yeni ilkeler getiriyor. Tarımsal destekleme için 600 trilyon liralık kaynağın 200 trilyonu TEKEL'e verilecek. Bu aydan itibaren bize ödenmeye başlayacak. Geçmişte TEKEL'in bütçelenmemesinden kaynaklanan Hazine ile bizim borç ve alacaklarımız sadece KDV hariç bir mahsuplaşmaya tabi tutulacak. Biz işletmecilik faaliyetlerinden geçtiğimiz sene 80 trilyonlar düzeyinde bir kar ettik, bu sene 200 trilyon lirayı aşan bir kar rakamına ulaşacağımız anlaşılıyor. Destekleme görevi üzerimizden alındığında destekleme için ayrılan bu kaynaklar, desteklemeden kaynaklanan borç faiz yükü kadar bir mali tazyikten kurtulmuş olacak. Mali açıdan TEKEL çok rahatlayacak.'' 
     
     "Tekel, tekel olmaktan çıktı" 
     60 milyon kilo tütünün önümüzdeki yıl piyasaya geleceğini bildiren 
     Akbay, bir basın mensubunun ''TEKEL, tekel olmaktan çıkıyor galiba'' demesi üzerine, ''Çıktı bile'' dedi. 
     Akbay, özelleştirmedeki son durumla ilgili olarak da, tütün ve sigarada devlet monopolüne son verildiği, alkollü içkiler de tedricen kaldırılıyor olduğunu belirterek, sigara fabrikaları için bu yıl 2 bin ton bir fabrika şartı, içkilerde de 1 milyon litre kapasiteli tam bir fabrika ihtiyacı olduğunu bildirdi. 
     Akbay, ''Ortada bir monopol olayı yok. Monopol kaldırılınca TEKEL faaliyetlerinin imtiyazlı olma özelliği büyük ölçüde ortadan kaldırılıyor'' diye konuştu. 
     Özelleştirme İdaresi'yle çalışmalarının devam ettiğini, TEKEL'in bir anonim şirketine dönüştürülmesi ve özelleştirilmesinin bu çalışmalar sonucunda belirlenecek stratejiye göre yürütüleceğini bildiren Akbay, TEKEL'in pazar payına ilişkin bir soruyu da şöyle yanıtladı 
     ''2001 yılı sonu itibariyle Türk sigara pazarında TEKEL'in pazar payı filtresiz sigaralarla yüzde 68.8. Yüzde 21.3 Philsa'ya, yüzde 9.9'u JP'ye ait. TEKEL'in pazar payı küçülmüş, daralmış değil.'' 
     
     Albenili ambalaj 
     Karton kutu tercihinin ağırlık kazandığını gördüklerini ve buna uyum sağladıklarını kaydeden Akbay, ''Paketlerimizi daha albenili hale getiriyoruz. Bunu yapmakla iş bitmiyor. Marketing konusunda da çok ciddi bir yeniden yapılanma ve rakiplerimizin kullandıklarına benzer yöntemlerle sürekli bayilerin denetlenmesi, onların bu konuda bizden olan taleplerin karşılanması suretiyle bütün önem arz eden ve giderek büyüyen satış noktalarında bu ürünlerin bulundurulması, artık pazarlanmaya daha ağırlık kazandırılması lazım. Bu konuda ciddi adımlar attık'' diye konuştu. 
     Mehmet Akbay, satış raporlarına bakıldığında geleneksel yerlerde daha güçlü olduklarının ortaya çıktığını, kırsal kesimde, bakkal dükkanında, geleneksel mahalle bakkalında yüzde 80-90'larda olduklarını ancak büyükşehirlerde zincir mağazalara gelindiğinde tablonun tersine döndüğünü belirterek, ''Demek ki burada aksayan birşey var. Oraya müdahale etmek lazım'' dedi. 
     Akbay, ABD harmanlı sigarada pahalıdan daha uygun fiyatlara ve genel olarak da ABD harmanlı sigaralardan yüzde 100 Türk tütününden üretilen Samsun ve Maltepe sigaralarına önemli geçişler olduğunu gördüklerini ifade ederek, 2000 yılında 110 milyar adet olan toplam Türk sigara pazarının 2001 yılında 111 milyar adete ulaştığını ve binde 3 artış yaşandığını kaydetti. 
     






</TEXT>
</DOC>
