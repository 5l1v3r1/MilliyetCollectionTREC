<DOC>
<DOCNO> 74954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/27/son/sontur06.html </URL>
<DATE> 2002/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri "Saldırıyı kimin yaptığı konusunda bilgimiz yok" 
</HEADLINE>
<TEXT>

     Dışişleri Bakanlığı, El Halil yakınlarında Binbaşı Cengiz Toytunç'un şehit olduğu saldırının kimler tarafından yapıldığı konusunda bu aşamada bilgi bulunmadığını bildirdi. 
     Dışişleri Bakanlığı tarafından yapılan yazılı açıklamada, dün saat 19 00 civarında El Halil'deki Hal-Hul köprüsü üzerinde, El Halil'deki 
     Uluslararası Geçici Mevcudiyet'e TIPH ait bir aracın kimliği bilinmeyen kişilerin silahlı saldırısına uğradığı hatırlatıldı. 
     Açıklamada, ''Saldırı sonucunda, araçta bulunan TIPH'de görevli subaylarımızdan Binbaşı Cengiz Toytunç malesef şehit olmuş, Yüzbaşı Hüseyin Özarslan ise yaralanmıştır. Araçtaki TIPH mensubu bir İsviçreli de hayatını kaybetmiştir'' denildi. 
     Saldırının şiddetle kınandığı açıklamada şunlar kaydedildi 
     ''Şehidimize Allah'tan rahmet, kederli ailesine başsağlığı, yaralı Yüzbaşımıza da acil şifalar diliyoruz. Saldırının kimler tarafından gerçekleştirildiği konusunda bu aşamada bilgimiz bulunmamaktadır. 
     Yaralı Yüzbaşımız, Kudüs'teki bir hastaneye nakledilmiştir. Aldığımız bilgiler, Yüzbaşı Özarslan'ın hayati tehlikesi bulunmadığı yönündedir.'' Açıklamada, bakanlığın, Türkiye'nin Tel Aviv Büyükelçisi Ahmet Üzümcü ve Kudüs Başkonsolosu Hüseyin Avni Bıçakçı'nın, ilgili İsrail ve Filistin makamları nezdinde derhal gerekli girişimleri yaparak, menfur saldırının faillerinin bir an önce bulunmasını talep ettiği belirtilerek, ''TIPH'de koordinatör ülke rolünü üstlenmiş bulunan Norveçli yetkililerce de temas kurulmuştur'' denildi. 
     Dışişleri açıklamasında, şehit binbaşının cenazesinin ve yaralı Yüzbaşı Özarslan'ın Türkiye'ye getirilmesi için gerekli çalışmaların başlatıldığı belirtildi. 
     






</TEXT>
</DOC>
