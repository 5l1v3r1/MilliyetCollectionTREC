<DOC>
<DOCNO> 73134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/17/son/sontur10.html </URL>
<DATE> 2002/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem ''Türkiye'nin AB için alternatif derdi yok'' 
</HEADLINE>
<TEXT>

     Dışişleri Bakanı İsmail Cem, Barselona zirvesinde Türkiye'yi özelde ilgilendiren bir gelişme olmadığını hatırlatarak AB'nin gelecekteki yapısına ilişkin kendi görüşlerini aktardıklarını ifade etti. 
     ''AB'nin çok imtiyazlı zümrelerin ortaklığına dönüşmesini istemiyoruz'' diyen Cem, insan hassasiyetinin ve sosyal adaletin belli ölçüde korunduğu modele sahip olan Avrupa'nın bundan vazgeçmesinden yana olmadıklarını kaydetti. 
     İsmail Cem, Türkiye'nin ''alternatif'' derdi olmadığını da belirterek, ciddi hiçbir ülkede ciddi hiçbir devlet adamının bu tür sözler sarf etmediğini bildirdi. 
     AB içinde Irak'a olası bir operasyon konusunda değişik görüşler bulunduğunu da söyleyen Cem, bazı ülkelerin ABD'nin yanında olmayı istediğini, bir kısmının ancak BM kararıyla desteklemeyi düşündüğünü, bir diğer kısmının ise operasyona ''kesinlikle olmaz'' gözüyle baktığını kaydetti. 
     Cem, İtalya ile gerginliğe ilişkin olarak da Batı Avrupa ülkelerinin, Galatasaray-Roma maçının ardından meydana gelenlere benzer olaylarda kendisini ''hem suçlu, hem güçlü'' durumuna getirdiğini belirterek, İtalyan polisini faşist Mussolini döneminin polisine benzeten konuşmasının bu girişimi biraz bastırdığını bildirdi. Cem, bu konuşmasıyla, ''olayların kendisinde bıraktığı izlenimi dile getirdiğini'' belirtti. 
     
     Ortadoğu'da müşterek intihar 

     Cem, ABD Başkan Yardımcısı Dick Cheney'in Ankara ziyareti sırasında ele alınacak başlıca konulardan birinin de Ortadoğu olduğunu söyledi. 
     Cem, Ortadoğu'daki gelişmelere ilişkin olarak, ''Bu gidiş, iki milletin müşterek intiharıdır'' ifadesini kullandı. 
     Şiddet olaylarının önü alınamazsa sadece İsrail ve Filistin'i değil, tüm bölgeyi etkileyeceğine dikkati çeken Cem, Türkiye'nin de zarar görebileceğini belirtti. 
     Bakan Cem, Ortadoğu sorununun ön koşullu halledilemeyeceğini söyleyerek, Başbakan Bülent Ecevit'in bunu İsrail Başbakanı Ariel Şaron'a Ankara ziyareti sırasında aktardığını hatırlattı. 
     Filistin'in yanı sıra İsrail'in de bu savaştan kaybettiğini söyleyerek, İsrail halkının güvenliğini yitirdiğine işaret eden Cem, ''İsrail halkına da bunu yaşatmaya kimsenin hakkı yok'' diye konuştu. 
     Cem, Arap ülkelerinin bu şiddet olayları karşısında şimdilik çok aşırı tepki vermemeye özen gösterdiklerini söyleyerek, bu yönetimlerin kendi halklarını tahrik etmekten kaçındıklarını kaydetti. Cem, Cheney'le Ankara'da yapacakları görüşmelerde ele alınacak başlıca konulardan birinin de Ortadoğu olacağını ifade etti. 
     






</TEXT>
</DOC>
