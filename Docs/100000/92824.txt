<DOC>
<DOCNO> 92824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/29/son/sondun10.html </URL>
<DATE> 2002/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Güney Kore Milli Güvenlik Konseyi olağanüstü toplandı 
</HEADLINE>
<TEXT>

     Güney Kore ile Kuzey Kore savaş gemileri arasında karşılıklı ateş açılması üzerine, Güney Kore Devlet Başkanı Kim Dae-jung, Milli Güvenlik Konseyi'ni olağanüstü topluyor. 
     Kim'in Sözcüsü Park Sun-sook, Türkiye-Güney Kore Dünya Kupası maçında takımlarına destek olmak için büyük kentlerde sokaklarda toplanmaya başlayan Güney Korelilerden gündelik yaşamlarını sürdürmelerini istedi. 
     Sözcü Park, ordu ve hükümetin soruna dikkatli bir çözüm hazırladığını belirterek, ''Halktan gündelik yaşamlarını rahatça sürdürmelerini istiyoruz'' dedi. 
     Çatışma sonrası Milli Güvenlik Konseyi'ni olağanüstü toplantıya çağıran Güney Kore Devlet Başkanı Kim'in, Türkiye-Güney Kore maçını izleme planını da iptal ettiği belirtildi. 
     Sarı Deniz'de 21 dakika süren çatışmada Güney Kore'nin devriye gemisi batarken 4 Güney Koreli ölmüş, 22'si yaralanmış, 1 kişi de kaybolmuştu. Çatışma sonrası Kuzey Kore gemisi de alevler içinde geri çekilmişti. Ancak Kuzey'in kayıpları konusunda henüz bilgi verilmedi. 
     Çatışmanın, Seul donanmasına ait gemilerin, Güney Kore sularına giren iki Kuzey Kore savaş gemisi ve bilinmeyen sayıda balıkçı teknesini geri püskürtmeye çalıştığı sırada çıktığı belirtiliyor. 
     

     
</TEXT>
</DOC>
