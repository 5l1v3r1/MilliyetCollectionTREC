<DOC>
<DOCNO> 62864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/18/magazin/amag.html </URL>
<DATE> 2002/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Ali Erbil hayata dönüyor 
</HEADLINE>
<TEXT>
En soğuk esprisini eşi Sedef’e yaptı 
11 saat komada kaldıktan sonra dün ilk kez gözlerini açan Mehmet Ali Erbil, fenalaşmadan önce eşine döndü ve "Bu yaşta dul kalmak varmış" dedi 
     ALİ EYÜBOĞLU 

     Alman Hastanesi'nin giriş katı ana baba günü... Ünlü şovmen Mehmet Ali Erbil yoğun bakımda ölüm kalım, onlarca basın mensubu da onun sağlık durumuyla ilgili bilgileri habere dönüştürmenin mücadelesini veriyor. 
     Kameralar, hastaneye adım atan ya da hastaneden çıkan her ünlünün etrafında adeta etten bir duvar örüyor. 
     
     Erbil bu kez ağlattı 
     Bir masada şarkıcı Emel, Erbil'in kızı Sezin, ağabeyi Mustafa Erbil. Bir masada Doğa Rutkay ve Ayumi'yle birlikte "Aşkım Aşkım"ın oyuncuları... Bir diğer masada ise Beyaz, Behzat - Süheyl Uygur ve Erbil'in menajeri Stelyo Pipis... Erbil hakkında sağlıklı bilgi almak için hastaneye koşan dostları, doktorların "Her an her şeye hazırlıklı olmak lazım" dediğini duydukça gözyaşına boğuluyor. 
     Hastaneye geldikten birkaç saat sonra vücudu kaskatı kesilen küçük tansiyonu 2'ye, büyük tansiyonu ise 5'e düşen Erbil'in kaptığı bir virüs nedeniyle tedavilere de cevap vermediğinin anlaşılması endişeleri daha da artırıyor. 
     
     Son espri eşe 
     Behzat - Süheyl Uygur, Beyaz, "Beyaz Show" ve "Zaga"nın yönetmeni Oğuz Koloğlu'yla birlikte Stelyo Pipis'ten Erbil'in hastaneye gelişinden itibaren yaşananları konuşuyoruz. Pipis, aşırı sıvı kaybı ve tansiyon düşüklüğünün halsiz bıraktığı Erbil'i saat 21.00 sularında hastaneye getirdiklerini, komaya girmeden önce son esprisini eşi Sedef Erbil'e yaptığını söylüyor. Menajeri Erbil'i eşi Sedef'e 'Genç yaşta dul kalmak da varmış kaderinde' dedikten bir süre sonra komaya girdiğini anlatıyor... 
     
     Erbil'in yerine Beyaz 
     Alman Hastanesi'nin kafeteryasındaki matem havası, Erbil'in komaya girdikten sonra ilk kez sevindirici bir haber veren doktorlar sayesinde az da olsa dağılıyor. Doktorun, "İlk kez tepki verdi" şeklindeki açıklamasından sonra sanatçılardan bir kısmı Stelyo Pipis'e, kimi eşi Sedef'e, kimi kızı Sezin'e sarılıyor. 
     Mehmet Ali Erbil'in rahatsızlığı nedeniyle Çarkıfelek'in sunuculuğunu üstlenmesi kararlaştırılan Beyaz ise "Ben biliyordum Mehmet Ali'nin bu krizi de atlatacağını. O vücuda giren virüsün feleği şaşmıştır" diyor. 
     
     Durumu iyiye gidiyor 
     Alman Hastanesi Yoğun Bakımlar Koordinatörü Prof. Dr. Kutay Akbir, Erbil'in yakınları ve dostlarını sevince boğan haberi daha sonra da medyayla paylaştı. 
     Prof. Akbir şunları söyledi "Yapılan muayene sonucu şok tablosu bulantı, kusma, hafif şuur bulanıklığı, terleme, halsizlik, elde ve ayakta soğuma gibi problemlerle seyreden tablo içinde olduğu anlaşıldığı için sabaha karşı yoğun bakıma alındı. 4 gün gribal enfeksiyonla yoğun şekilde çalışmış. Bu tablonun ortaya çıkmasında bunun da etkisi var." 
     
     Tansiyonu 11 - 8’e çıktı 
     Yoğun bakıma alındıktan 13 saat sonra ilk kez gözlerini açan Mehmet Ali Erbil, eşi ve kızıyla görüştürüldü. Ünlü şovmen kızı Sezin’den kendisini alnından öpmesini istedi. Erbil’in tansiyonunun 11-8’e çıktığı ve normale döndüğü belirtildi. 
     



 MAGAZİN 














</TEXT>
</DOC>
