<DOC>
<DOCNO> 85936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/son/sonspo11.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Hoca kafasında Brezilya 11'ini kurdu... 
</HEADLINE>
<TEXT>

     A Milli Futbol Takımı Menajeri Can Çobanoğlu, ''Teknik direktör Şenol Güneş, kendi kafasında bir takım kurdu. Brezilya maçında kimleri oynatacağını biliyor'' dedi. 
     Güney Afrika Cumhuriyeti karşısında alınan 2-0'lık yenilgiyi değerlendiren Can Çobanoğlu, ''Her yenilgi üzüntü verir. Ama bu yenilginin üzüntü vermesinden daha önemli olan, buradan çıkarılacak derslerdir. Teknik adamlarımızın görmek istediği şeyler vardı. Son hazırlık maçıydı. Dolayısıyla bu maçta eksikliklerimizi gördük. Büyük yararı oldu. Yanlış bir değerlendirme yapılmaması gerekir. Bu karşılaşma bizim için kazançla bitmiştir. Skor itibariyle kaybedilmiştir. Ortada bir kupa varsa bunun sahibi Türkiye olmalıydı'' diye konuştu. 
     Özel bir maçta alınan yenilginin takım üzerinde büyük bir etki yaratmayacağını ifade eden Çobanoğlu, şöyle devam etti 
     ''Sonuçta hedef Dünya Kupası'dır. Finallerde yapılacak maçlar ve gruptan çıkmak bizim için en büyük hedeftir. Bu hedeften şaşmamalıyız. Maç sonrası otelde herşey değerlendirildi ve bunların takımın üzerinde olumsuz etki yapmadığı görüldü. 
     Takım, psikolojik yönden bozuk değil. Artık antenlerimizi Güney Kore'ye çevirdik. Brezilya, eleme grubu maçlarındaki perfonmansından daha iyi gözüküyor. Buna dikkat etmek lazım. Brezilya, dünya devi bir takım. Bu nedenle mutlaka iyi sonuçlar almak için uğraşacaktır. Biz, 3 Haziran'da keyifli ve kaliteli bir maç izlettireceğiz. Herkesin gönlü rahat olsun, gerekli tedbirler teknik adamlarımız tarafından alınmıştır. 
     Çin Teknik Direktörü Bora Milutinoviç'in maçımızı izlemesi doğaldır. Dünyada sayılı şov yapan teknik direktörlerden biridir. İyi arkadaşımdır. Bu işin kurdudur. Çalıştırdığı ve Dünya Kupası finallerine taşıdığı ülkelerin sayısı ortada. Şov yapmayı sever, bu da kendisine yakışır.'' 
     
     UYKUSUZLUK SORUNU SÜRÜYOR 

     A Milli Takım Doktoru Cemil Dinç, Hong Kong kampının, hava koşullarına uyum açısından çok yararlı olduğunu söyledi. 
     Hava koşullarına uyum süresinin 15 gün olduğuna dikkati çeken Dinç, ''İlk haftayı geride bıraktık. 1 hafta da Güney Kore'de çalışacağız. Oyuncular şartlara tamamıyla alışacak'' dedi. 
     Uykusuzluk sürecini bazı futbolcuların atlatabildiğini belirten Dinç, ''Bazıları hala sıkıntı çekiyor. Ancak finaller öncesinde bunu da aşacağız'' diye konuştu. 
     
     SAKATLIKLAR 

     Dinç, hafif sakatlıkları bulunan futbolcuların tamamının, Güney Kore'de takımla birlikte çalışmalara başlayacağını açıkladı. 
     Hasan Şaş'ın durumunun daha iyi olduğunu ve düz koşuya başladığını belirten Dinç, Rüştü'nün kasık adelesinde, Ergün'ün ise alt kas adelesinde sıkıntısı bulunduğunu, ciddi boyutlarda olmayan sakatlıkların birkaç gün içinde hallolacağını söyledi. 
     Takımda psikolojik açıdan ciddi bir sorunun bulunmadığını ifade eden Dinç, Güney Kore'de tüm takımın hazır olacağını sözlerine ekledi. 
     
     MORALLER YÜKSEK 

     Hazırlıkların çok iyi gittiğini ifade eden futbolculardan Alpay Özalan da finallere dek herkesin hazır olacağını söyledi. 
     Başta Brezilya olmak üzere, gruptaki tüm takımları şaşırtacaklarını savunan Alpay, ''Brezilya maçında konsantremizi kaybetmezsek galip geleceğimize inanıyorum'' dedi. Brezilya'yı yenemeseler bile sahadan kesinlikle yenilgiyle ayrılmayacaklarını ileri süren Alpay, ''Hedefimiz en az 6 puan. Buna inanıyoruz. Çin'in bir avantajı kendi sahasında gibi oynayacak olması. 
     Bizim dezavatajımız ise Çin'i tanımamamız'' diye konuştu. 
     





</TEXT>
</DOC>
