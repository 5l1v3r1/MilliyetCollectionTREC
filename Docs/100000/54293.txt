<DOC>
<DOCNO> 54293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/27/spor/spo03.html </URL>
<DATE> 2001/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
YAP-İŞLET-DEVRET 
</HEADLINE>
<TEXT>

Galatasaray transferde yeni bir dönem başlattı. Albayrak futbolcuları Avrupa’da oynatıp değerlerini artıracaklarını, satışlarından herkesin kazançlı çıkacağını söyledi 
     SARI - Kırmızılı ekibin Futbol Şubesi Sorumlusu Abdürrahim Albayrak, Bursaspor’dan alınan Murat Sözkesen ile Gaziantepsporlu Batista ve Siirt Jetpalı Sergen’in kulüplerine bu yıl ödeme yapmayacaklarını söyledi. Transferleri parasız yaptıklarını açıklayan Albayrak, "Bu futbolcular oynadıkları sürede kazanacakları değerle, hem bize hem de eski kulüplerine para kazandıracaklar" diye konuştu. 
     
     Erzurum - Galatasaray 
     LİGDE ve Avrupa’da zorlu bir mücadele veren Galatasaray, üçüncü cephesi Türkiye Kupası’nda da ilk maçına bugün çıkıyor. Sarı - Kırmızılı ekip, Erzurumspor karşısında dördüncü tur vizesi almak için ter dökecek. Cemal Gürsel Stadı’nda 12.30’da başlayacak ve Musa Eryılmaz’ın yöneteceği maçı TRT 1 naklen yayınlayacak. Aynı saatte Atatürk Stadı’nda Gümüşhane Doğan - İstanbulspor kozlarını paylaşacak. Karşılaşmada Selçuk Yılmaz düdük çalacak. 
     
BATİSTA koruma altındaFenerbahçe’nin atağından çekinen yönetim Brezilyalı futbolcuyu sakladı 
     FATİH Akyel’in Fenerbahçe ile anlaşmasından sonra Galatasaray yöneticileri Batista’yı sakladı. Brezilyalı futbolcuyu resmi sözleşme imzalayacağı çarşamba gününe kadar bir otelde misafir etmeye karar veren Sarı - Kırmızılı yönetim, bir sürpriz daha yaşamamak için tüm önlemleri aldı. Fenerbahçe’nin bu konuda bir atak yapma imkanı da ortadan kaldırıldı. 
     
     Aslan’ı soğuk karşıladı 
     GALATASARAY’IN Erzurum deplasmanı rötarla başladı. Erzurum’daki buzlanma nedeniyle yarım saat geç havalanan kafile, sakin bir yolculuktan sonra Erzurum’a vardı. Soğuk hava karşısında oyuncuların üşüdükleri de gözlendi. Lucescu kadroya dört oyuncuyu almadı. Bileğinden sakat Arif, dinlendirilen Bülent Korkmaz ve Hakan ile uçak korkusu nedeniyle affını isteyen Suat İstanbul’da kaldı. Bu futbolcuların yerine Erhan, Horvath ve Faruk kadroya dahil edildi. 
     
     Cim-Bom’a yeni dev 
     GALATASARAY yönetiminin, Portekiz’in Maritimo takımında forma giyen 1.93 boyundaki Quim’i gözüne kestirdiği öğrenildi. Lucescu’dan da onay alındığı takdirde bu oyuncunun transferi için düğmeye basılacak. Daha önce Belenenses ve Dundee United’da da oynayan 27 yaşındaki Portekizli golcü, bu sezon dokuz maçta üç kez fileleri havalandırdı. 
     
     Mehmet Cansun İsviçre’ye gitti 
     GALATASARAY Başkanı Mehmet Cansun, Arif’in bonservisi için bugün Real Sociedad ile masaya oturuyor. İsviçre’de İspanyol yöneticilerle buluşacak olan Mehmet Cansun, FIFA’nın da gündemine oturan 3,5 milyon dolarlık ödeme için yeni şartlar belirlemeye çalışacak. FIFA, bu konuda Galatasaray’a karşı tavır almış ve yaptırımlar uygulanması gündeme gelmişti. 
     
     Hagi bıraktı 
     GALATASARAY’IN eski futbolcusu Hagi, Romanya Milli Takımı Teknik Direktörlüğü’nden istifa etti. Romanya’nın 2002 Dünya Kupası baraj maçında Slovenya’ya 1 - 2, 1 - 1 sonuçlarla elenmesinin ardınan Futbol Federasyonu Başkanı Sandu tarafından yoğun eleştiriye uğrayan Hagi, istifa kararını Güney Kore’de bulunan başkana iletti. Hagi, kararından dönüşü olmayacağını da belirtti. 
     



 SPOR 























</TEXT>
</DOC>
