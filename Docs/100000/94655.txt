<DOC>
<DOCNO> 94655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/son/soneko01.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Hiçbir endişeye gerek yok" 
</HEADLINE>
<TEXT>

     Devlet Bakanı Kemal Derviş, ''Hiçbir endişeye gerek yok ama tabii ki bir an önce Türkiye'nin kalıcı, önünü görecek sağlam bir siyasal çözüme de varması gerekiyor'' dedi. 
     Kemal Derviş, İzmir'den Ankara'ya dönerken, Adnan Menderes Havalimanı'nda gazetecilerin sorularını yanıtladı. Bir gazetecinin DSP'deki istifaları nasıl değerlendiriyorsunuz'' şeklindeki sorusuna, ''Bir değerlendirme yapmayacağım'' diyen Derviş, şunları söyledi 
     ''Fakat birkaç gün önce de belirttiğim gibi bir siyasal belirsizlik vardı zaten ortada. Mutlaka daha kalıcı ve daha herkesin rahatlayacağı, inanacağı çözüme doğru mutlaka gidilecek.'' Devletin temel kurumlarının sağlam bir şekilde çalıştığını dile getiren Derviş, şöyle devam etti 
     ''Türkiye'nin güçlü bir devlet olduğunu ve güçlü devlet kurumlarına sahip olduğunu hiçbir zaman unutmamamız lazım. Ekonomi alanında Merkez Bankamız, Hazinemiz, Bankacılık Düzenleme ve Denetleme Kurumumuz, diğer kuruluşlar, Maliyemiz uyum içinde çalışmaktadır. 
     Özellikle Merkez Bankamız para ve finans piyasaları açısından güçlü bir konumdadır. Rezervleri çok yüksek seviyededir. Bu özellikle bağımsız kuruluşların özellikle şöyle biraz istikrarsız ve çalkantılı siyasal dönemlerde ne kadar önemli olduğunu sanırım hepimiz biliyoruz. 
     Siyasette ne olursa olsun kurumlar çalışmaya devam ediyor. Hiçbir endişeye gerek yok. Ama tabii ki bir an önce Türkiye'nin kalıcı, önünü görecek bir siyasalm çözüme de varması gerekiyor. Sanıyorum 1 hafta içinde belki de daha hızlı önümüzü daha kesin görebileceğiz.'' Devletin temel kurumlarının özellikle, ekonomi alanları özerk kurallar ve Merkez Bankası'nın uyum içinde çalıştığının altını çizen Derviş, ''Piyasalara dikkat ederek gerçekçi bir yaklaşım içinde duruma hakimdir. Onun için sanırım çok da fazla endişe etmeye, sürekli siyasete kilitlenmeye de gerek yok. Biraz da bir tatil dönemidir Türkiye'de. Halkımızın biraz da dinlenmesi, tatilde olanların rahat etmesini istiyorum'' diye konuştu. 
     Mutlaka bir çözüm üretileceğini dile getiren Derviş, çözüm süreci içinde Avrupa ayağını da göz önünde tutması gerektiğini kaydetti. 
     Sisam'da katıldığı uluslararası toplantıda Avrupa'nın Türkiye için, Türkiye'nin de Avrupa için ne kadar önemli olduğunun herkes tarafından vurguladığını dile getiren Derviş, Kopenhag kriterlerinin Türkiye'nin Avrupa'ya gidişini hızlandıracağını sözlerine ekledi. 
     





</TEXT>
</DOC>
