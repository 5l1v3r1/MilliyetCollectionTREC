<DOC>
<DOCNO> 60943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/07/siyaset/siy02.html </URL>
<DATE> 2002/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da bunlar konuşuluyor 
</HEADLINE>
<TEXT>

Ünlü mimar, gizli sığınakları bitirdi ve faili meçhul oldu. Örümcek Operasyonu'ndaki isim hangi bakanın kuzeni Gürel çiftinin eğlendiği mekana bomba ihbarı İstanbul polisi 10 bin silahı nasıl kaptı Hız tutkunu vekili çeviren polis yok mu 
     Ayhan Aydemir 

Gürel 'bombayı' kılpayı atlattı      Yılbaşına saatler kala Devlet Bakanı Şükrü Sina Gürel eşi Zeliha ile birlikte Başkentin gözde kulüplerinden TÜTAV'a geldi. Aynı masada TRT Genel Müdürü Yücel Yener, SPK Başkanı Doğan Cansızlar ile ünlü kalp - damar cerrahlarından Prof. Dr. Ümit Özyurda yer alıyordu. Bakan Gürel ve eşi oldukça zevkli bir gece geçirdi. Bakan Bey, gece kulübünü terk ettikten sonra TÜTAV birden polis baskınına uğradı. Bomba ihbarı yapılmıştı. Yüzlerce kişi dışarı çıkarıldı. Polis bomba araması yaparken konuklar dışarıda ayazda bekledi. Bakan Bey ve eşi ise erken kalkarak donmaktan kurtuldu. 
     
Mimar Karaaslan’ın esrarengiz ölümü      Geçen hafta içinde başkentte işlenen bir cinayet gazete sütunlarına fazla yansımadı, ama yankısı fazla oldu. Dünya çapında isim yapan ve uluslarası 16 ödülü bulunan mimar Melih Karaaslan'a 35 bıçak darbesi vuran kişi ya da kişiler bir türlü bulunamıyor. Başkent polisi "derin" araştırmalarını sürdürüyor. 
     
     Gözleri bağlandı 
     Karaaslan, devletin stratejik önemi bulunan istihbarat kurumlarının sığınaklarının projelerini yapmış. Arkadaşlarının anlatımına göre bu bölgelere gözleri bağlı olarak götürülmüş ve çalışmalarını adresini bile bilmediği yerlerde sürdürmüş. Yaklaşık iki ay önce işlerini tamamlamış. Sonra mı... Faili meçhul 
     
İstanbul polisine yılbaşı hediyesi      Yılbaşı gecesini İstanbul'da geçiren İçişleri Bakanı Rüştü Kazım Yücelen, aynı gece Çevik Kuvvet'i ziyaret etti. Yanında Emniyet Genel Müdürü Kemal Önal, Emniyet Müdürü Hasan Özdemir ve Vali Erol Çakır da vardı. Çevik Kuvvet polisine hal hatır soran Yücelen, "Yeni silah istiyoruz" sözleri üzerine İtalya'dan ithal edilen 40 bin silahtan 10 bin adet Baretta'nın derhal İstanbul'a verilmesini istedi. 
     
Hız tutkunu Yavuz Konya'yı korkuttu      Geçen hafta Konya yolunda kaza yapan Tarım Bakanı Hüsnü Yusuf Gökalp ile MHP’li Mustafa Haykır olayı hafif yaralarla atlattılar. Kazayı tv’den öğrenen Konyalılar kazaya karışanın kendi milletvekilleri DYP'li Mehmet Ali Yavuz olduğunu sanarak telefona sarıldı. Sonra onun olmadığını öğrendiler ve rahatladılar. Hangi vekil bu bölgede kaza yapsa ilk akla gelen isim Yavuz oluyormuş. Çünkü Yavuz 3 saatlik Konya - Ankara yolunu 1.5 saatte katediyormuş. Polisler artık onu ezberlemiş, görünce selam duruyorlarmış. 
     
Örümcek ağında bakan kuzeni      Sahte döviz alım belgeleri ve naylon faturalarla Eximbank kredilerini vuran Erol Kohen'le ilgili soruşturma sürerken aynı operasyonda adı geçen Tursan Holding'in sahibi Ömer Faruk Tursan'la ilgili iddialar dikkat çekiyor. Kendisi kabinenin DSP kanadındaki bir bakanın kuzeni imiş... Anlatılanlara göre, Ecevit'ten sonra Genel Başkanlığa oynayan bu bakan, Örümcek'e adı karışan Tursan'ın akrabası olduğu duyulacak diye hop oturup hop kalkıyormuş. 
     



 SİYASET 












</TEXT>
</DOC>
