<DOC>
<DOCNO> 51156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/07/son/sontur21.html </URL>
<DATE> 2001/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Aşık gencin sevgilisine oyunu polise takıldı.. 
</HEADLINE>
<TEXT>

     Bursa'nın Gemlik İlçesi'nde, kaçırıldığını ve işkence gördüğünü öne süren gencin, ayrıldığı kız arkadaşıyla barışabilmek amacıyla kendisine işkence yaptığı ortaya çıktı. 
     Fikri Köse adlı genç, bir süre önce tartıştığı ve ayrıldığı kız arkadaşı F.E'yi cep telefonundan arayarak, kaçırıldığını ve işkence gördüğünü söyledi. F.E'nin olayı polise bildirmesi üzerine aranmaya başlanan Fikri Köse, Kurtul Köyü'nde bulundu. Vücudunda, falçata, sigara, tel zımba ve raptiyeyle yapılmış işkencelere ait izler bulunan Fikri Köse, tedavi için Gemlik Muammer Ağım Devlet Hastanesi'ne kaldırıldı. 
     Fikri Köse, polise verdiği ilk ifadede de kendisini, plakasını bilmediği siyah Nissan marka cip içindeki 3 kişinin kaçırdığını, işkence yaptıktan sonra da Kurtul Köyü'ndeki boş bir araziye bıraktıklarını söyledi. 
     -ÇELİŞKİLİ İFADELER- Olayı araştırmaya başlayan polis, Fikri Köse'den bu soruların yanıtlarını almaya çalışırken, çelişkili ifadelerle karşılaştı. Bunun üzerine Köse'nin kaçırıldığını iddia ettiği süredeki cep telefonu görüşmelerinin kayıtlarını inceleyen polis, yalanı ortaya çıkardı. 
     Hastanedeki tedavisinin ardından gözaltına alınan Fikri Köse de yalanını daha fazla sürdüremedi ve gerçeği itiraf etti. Köse, kız arkadaşı F.E'nin kendisini terk etmesinden korktuğu için bu planı uyguladığını belirterek olayı şöyle anlattı 
     ''Pide salonundan 45 milyon liralık haftalığımı aldıktan sonra Bursa'ya gittim. Bir kırtasiye dükkanından falçata, raptiye ve tel zımba alarak Kurtul Köyü'ndeki zeytinliklere gittim. Buradan kız arkadaşımı arayarak kaçırıldığımı ve işkence gördüğümü söyledim. Daha sonra vücudumun çeşitli yerlerini sigarayla yaktım. Falçata, tel zımba ve raptiyeyle de değişik yerlerimi yaraladım. Ertesi gün babamı arayarak Kurtul'da bulunduğum yeri söyledim. Tüm bunları, kız arkadaşımın beni terk etmemesi için yaptım.'' Emniyet Müdürlüğü yetkilileri, Fikri Köse'nin gözaltında tutulduğunu, daha sonra adliyeye sevk edileceğini bildirdiler. 
     






</TEXT>
</DOC>
