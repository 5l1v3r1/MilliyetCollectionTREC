<DOC>
<DOCNO> 88756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/09/ekonomi/eko07a.html </URL>
<DATE> 2002/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
DİE’de vekilin vekili tartışması 
</HEADLINE>
<TEXT>

Başkan yardımcısı vekili olarak girdiği DİE’de Başkanlığa vekaleten atanan Bakır’ın kadrosunun Gazi Üniversitesi’nde bulunması tartışma yarattı 
     HARUN GÜREK Ankara 

     Devlet İstatistik Entitüsü DİE Başkanlığı görevinden alınan Şefik Yıldızeli’nin yerine vekaleten atanan Yardımcısı Doçent Akif Bakır tartışma yarattı. 
     Yıldızeli’nin önceki gün makamından uzaklaştırılmasının ardından, vekaleten bu göreve atanan Bakır’ın, Gazi Üniversitesi İstatistik Bölümü’nde görevli olduğu öğrenildi. Bakır’ın geçen yıl mart ayında, Yüksek Öğretim Kanunu’nun 38. maddesine aykırı bir biçimde, tedviren DİE’ye başkan yardımcısı vekili olarak atandığı belirtildi. Söz konusu madde uyarınca gerçekleştirilen görevlendirmelerin sadece danışman olarak yapılabildiği kaydedildi. Bakır’ın kuruma MHP kökenli 250 partilinin alınmasında etkin rol oynadığı da öne sürüldü. 
     Bakır’ın, iki başkan yardımcısı dururken, tedviren başkan vekilliğine getirilmesine dikkat çekilirken, kendisine bakan onayı ile ita amirliği yetkisi verildi. Hem atama, hem de ita amirliği yetkisinin Devlet Personel Kanunu ve Muhasebe Kanunu’na aykırı olduğu, kadrosu başka bir kurumda olan bir memurun başka bir kurumun başkanlığına vekalet edemeyeceği bildirildi. Yıldızeli’nin görevden alınmadan önce Bakır’ın başkan yardımcılığına vekaleten atanmasının yasal olmadığına ilişkin olarak Başbakanlığa şikayette bulunduğu da öğrenildi. 
     
     Partili atamak yanlış’ 
     Yetkililer DİE’de yaşanan atama olaylarına ilişkin şunları söyledi 
     "DİE gibi bir kurumun başkanının kaderinin hükümetin bir bakanının iki dudağının arasında olması yanlış. Kurumun bağımsızlığının hiçe sayılması, yöneticilerinin sayımda fazla yazılan nüfusu sildi diye görevden alınması, yerine partili birinin getirilmesi verilerin güvenirliliğini zedeler. Çünkü istatistiki veri demek, aynı zamanda hükümetin karnesi demektir." 
     



 EKONOMİ 
















</TEXT>
</DOC>
