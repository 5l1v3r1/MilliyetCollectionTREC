<DOC>
<DOCNO> 81984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/04/siyaset/asiy.html </URL>
<DATE> 2002/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan’a 33 yıl sonra teşekkür ettiler 
</HEADLINE>
<TEXT>
Yaka paça kovulduğu TOBB’dan plaket aldı 
Uzun yıllar başkanlığını yaptığı Odalar Birliği’nde teşekkür belgesini alırken duygulanan Erbakan, Sıcak hatıralarımız var, çok bahtiyarım’ dedi 
     ANKARA Milliyet 

     Kapatılan RP’nin siyasi yasaklı Genel Başkanı Necmettin Erbakan, 1969 yılında başkanlığını yaptığı sırada polis zoruyla yaka paça kovulduğu Türkiye Odalar ve Borsalar Birliği’nden TOBB dün plaket ve teşekkür belgesi aldı. Törende duygulu olduğu gözlenen Erbakan, "Burada daima sıcak hatıralarımız vardır, çok bahtiyarım" dedi. 
     
     Kapıda karşılandı 
     TOBB’un geçmişte başkanlığını ve 10 yıl ile daha uzun süre genel kurul delegeliği yapanlara plaket verilmesi dolayısıyla dün tören düzenlendi. Bu çerçevede eski başkanlardan Erbakan, AKP’li Ali Coşkun ve eski bakanlardan Yalım Erez’e plaket ve teşekkür belgesi sunuldu. 
     Erbakan’ı TOBB’a gelişinde SP’li milletvekilleri kapıda karşıladı. Erbakan, gazetecilerin plaketle ilgili "duygusunu" sormaları üzerine, başkan olduğu dönemde ABD’den yardımlar alındığını, bu yardımların çok yararlı işlerde kullanıldığını söyledi. Erbakan, "TOBB, Türk özel sektörünün gelişmesinde faydalı işler yapmıştır. Bugün de bunlara devam ediyor. Burada sıcak hatıralarımız vardır. Bugün aynı havayı tekrar teneffüs etmek duygu verici, çok bahtiyarım, gururluyum" dedi. 
     SP’li Ertan Yülek ise Erbakan’ın TOBB’dan polis zoruyla çıkarılmasına "döviz tahsisleri" konusunun neden olduğunu söyledi. Yülek şöyle konuştu "Özel sektörde döviz tahsisleri o kadar kıymetliydi ki 10 bin dolar için millet birbirini kırıyordu. O dönemde Erbakan döviz tahsislerini yapıyordu. Hoca bundan sonra genel başkanlığa aday oldu ve kazandı. Daha sonra Erbakan Hoca’yı görevden almak istediler ve seçimi iptal ettiler. O dönem Süleyman Demirel başbakandı. Hocaya biz seni tanımıyoruz’ diye polis gönderdiler. Hoca inat etti ve çıkmadı. Polisle bir itiş kakıştan sonra Hoca odadan çıkmak mecburiyetinde kaldı." 
     
Ölürüm Türkiyem’ genel kurul müziği oldu      ANKARA Milliyet 

     Türkiye Odalar ve Borsalar Birliği’nin bugün yapılacak 57. Genel Kurulu’nda kamuoyunda MHP’nin türküsü olarak bilinen "Ölürüm Türkiyem" çalınacak. Genel Kurul’un görsel bir şov şeklinde geçmesini planlayan TOBB yönetimi, Türkiye’nin üniter yapısını gösterecek ancak bölgesel farklılıkları ortaya çıkaracak müzikler çalınmasını kararlaştırdı. Genel Kurul boyunca sürekli çalınmak üzere 9 şarkı seçildi. 
     Şarkıların yedisi, Türkiye’nin yedi coğrafi bölgesini ayrı ayrı temsil edecek parçalar olacak. Üniter yapıyı göstermek için seçilen parçalardan biri de "Bir Başkadır Benim Memleketim" olarak belirlendi. 
     



 SİYASET 
















</TEXT>
</DOC>
