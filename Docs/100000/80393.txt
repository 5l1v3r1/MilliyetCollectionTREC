<DOC>
<DOCNO> 80393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/25/son/sonspo10.html </URL>
<DATE> 2002/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'den derbideki Galatasaray taraftarlarına tepki.. 
</HEADLINE>
<TEXT>

     Basketbolda Erkekler Birinci Ligi Play-Off ilk tur ilk maçında Galatasaray ile Fenerbahçe arasında dün yapılan derbi maçta çıkan olayların yankıları sürüyor. 
     Fenerbahçe Kulübü Basketbol Şube Sorumlusu Murat Aşık, kendi taraftarlarının da hatalarının olduğunu kabul ederek, ''Fakat maç öncesi sahaya ısınmaya çıktığımız andan itibaren Galatasaraylı taraftarlar sahaya patlayıcı madde ve ayran kutusu atarak, ısınmamıza izin vermediler. Ben orada önlem almayan federasyon yetkililerinin neden Fenerbahçe taraftarını da salon dışına çıkardığını anlayamadım'' dedi. 
     Galatasaraylı oyuncu Serdar'ın başının yarılmasının kendilerini de üzdüğünü vurgulayan Aşık, ''Ben federasyon yetkililerine Serdar'ın başı yarılıncaya kadar neredeydiniz diye sordum. Deplasmanda taraftar üstünlüğüyle oynarken, tam tempomuzu da bulmuşken maçı durdurup, seyircimizi dışarı çıkarttılar. Bundan sonra maçı kaybetseydik, bunun hesabını kim verecekti '' diye konuştu. 
     Murat Aşık, karşılaşmanın son anlarında genç oyuncu Barış Güney'in savunmada yaptığı blokla maçı Fenerbahçe lehine çevirdiğini söyledi. 
     Aşık, Galatasaraylı taraftarları yarınki maçta Haldun Alagaş Spor Salonu'nda çok iyi ağırlayacaklarını da belirterek, ''Fenerbahçe taraftarı 2. maçta spor müsabakası nasıl izlenir, herkese gösterecektir. Galatasaray taraftarı taşkınlık yapmadığı sürece en iyi şekilde ağırlanacaktır'' diyerek sözlerini tamamladı. 
     Fenerbahçe Antrenörü Murat Özgül ise Fenerbahçe taraftarının sahaya birkaç bozuk para ve çakmak attığı için salondan çıkarıldığını ileri sürerek, ''Maçın oynanmaması için çok ciddi çaba sarf eden Galatasaray seyircisi karşısında Fenerbahçeli taraftarları göstermiş oldukları soğukkanlılıktan dolayı kutluyorum'' dedi. 
     Murat Özgül, farklı skorla öndeyken maçın durmasının kendilerini olumsuz etkilediğini ve aradaki farkın birara 3 sayıya kadar indiğini kaydetti. 
     Özgül, genç oyuncu Barış Güney'in iyi işler yaptığını, attığı cesurca 3 sayılık basketin Fenerbahçe'nin galibiyetinde önemli rol oynadığını ifade ederek, ''Ancak Fenerbahçe'nin önemli oyuncusu statüsünde yer alabilmesi için daha çok çalışması lazım'' diye konuştu. 
     





</TEXT>
</DOC>
