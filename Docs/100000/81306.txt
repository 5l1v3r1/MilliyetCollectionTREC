<DOC>
<DOCNO> 81306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/30/son/sontur12.html </URL>
<DATE> 2002/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Karakoyunlu "RTÜK yasası geri çekilmez" 
</HEADLINE>
<TEXT>

     Devlet Bakanı Yılmaz Karakoyunlu, Cumhurbaşkanı Ahmet Necdet Sezer tarafından Meclis'e iade edilen RTÜK Yasası'nın tekrar ele alınacağını belirterek, yasanın aynen çıkarılması için Meclis'te çalışmalara bugün devam edileceğini bildirdi. 
     Karakoyunlu, Türkiye Gazeteciler Cemiyeti TGC Başkanı Orhan Erinç ve Yönetim Kurulu üyelerini makamında kabul etti. 
     Erinç, kabulde yaptığı konuşmada, basınla ilgili bakan olması nedeniyle Bakan Karakoyunlu'yu ziyaret ettiklerini söyledi. 
     Bu ziyaretlerinin basınla ilgili yasaların Meclis'e geldiği bir döneme rastladığını ifade eden Erinç, Karakoyunlu'nun bu konudaki düşüncelerini öğrenmek istediklerini kaydetti. 
     Devlet Bakanı Karakoyunlu da Türk basınının hala etkinliğini ve içerik değerlerinin zenginliğini korumaya devam ettiğini dile getirdi. 
     BM'ye kayıtlı 175 ülkedeki büyük gazetelerin çoğunun merkezinin başkentlerinde bulunduğu kaydeden Karakoyunlu, Türkiye'nin ise bu konuda istisnai tek ülke olduğunu ifade etti. 
     Karakoyunlu, İstanbul basınının tarihi gelişimi, seyri ve geleceğe bırakacağı miras itibarıyla değerlendirildiği zaman, bu boşluğu doldurabilecek etkinliği kazanmış durumda olduğunu bildirdi. 
     Devlet Bakanı Karakoyunlu, şöyle konuştu 
     ''Asıl önemli olan Anadolu gazeteciliğini ayakta tutabilmektir. 
     Orhan Beyin öncülüğünde, yol göstericiliğinde ve teşebbüs cesaretinde İstanbul'da bir program düzenlenmişti. Ben de oradaydım. Orada tartışmıştık. Yerel, bölgesel ve sürekli yayın karakteristiği taşıyan bir basın sektörüne kavuşmak için özel bir düzenleme yapmıştık. Mevcut Basın Kanunu'nda sadece ulusal basın deyiminin getirdiği karmaşık bir kavram sistematiği hakimdi. Biz, onu aydınlatıcı düzeye ulaştırmıştık. 
     Ben, Basın Kanunu'nu Bakanlar Kurulu'na sundum ve zannederim ki, Türkiye'de ilk defa, daha Bakanlar Kurulu'na sunulmadan meslek kuruluşlarıyla oturulup kanunun detaylarının tartışıldığı ilk örnektir.'' 
     
     SIKINTILARI GİDERECEK DÜZENLEMELER 
     Bakan Karakoyunlu, Cumhurbaşkanı Sezer tarafından tekrar görüşülmesi için Meclis'e iade edilen RTÜK Yasası'nın yeniden ele alınacağını belirterek, bu yasanın aynen çıkarılması için Meclis'te çalışmalara bugün devam edileceğini kaydetti. 
     Özgür ve her türlü serbestiye haiz bir RTÜK Yasası hazırlama teşebbüsü olduğunu ifade eden Karakoyunlu, bütün sıkıntıları giderecek düzenlemelerde bulunduklarını söyledi. 
     İstanbul basınının, Anadolu basınını da harekete geçirme gayreti içerisinde olması gerektiğini dile getiren Karakoyunlu, bu konuda kendisine bağlı Basın-Yayın ve Enformasyon Genel Müdürlüğü'nün her türlü çalışmayı yaptığını anlattı. 
     Karakoyunlu, İstanbul basınının, Anadolu basınının kalkınması için maddi manevi her türlü desteği yapacağından kuşku duymadığını ifade ederek, Basın-Yayın ve Enformasyon Genel Müdürlüğü'nün TGC'ye her türlü yardımı yapması için ricada bulunacağını belirtti. 
     
     SORULAR 
     Yılmaz Karakoyunlu, ''ANAP Genel Başkanı Mesut Yılmaz, RTÜK Yasası ile ilgili endişe ve eleştirileri yakından takip ediyoruz diye bir açıklama yaptı. Yasa tasarısını değiştirebileceklerini söyledi. Bu tasarı daha önce noktasına, virgülüne dokunulmadan komisyondan geçti. 
     Tasarı geri çekilebilir mi '' sorusu üzerine şunları söyledi 
     ''Hayır tasarı geri çekilemez. RTÜK Yasası bugün görüşülecek. 
     Ancak, ben RTÜK'ten de sorumlu olan Devlet Bakanı olarak Basın Yasası'nda olduğu gibi RTÜK Yasası'nda da özgürlükçü, liberal bir anlayışı hakim kılacak yeni yasa düzenlemesi hazırladım. Bittiğinde tıpkı Basın Yasası'nda olduğu gibi RTÜK Yasası'nda da ilgili kurumlarla tartışma açacağım.'' Karakoyunlu, ''Yeni bir yasa hazırlığı içinde olduğunuzu söylediniz. O zaman bu yasaya ne gerek var RTÜK Yasası'ndan rahatsız olan Anadolu basını da Ankara'da turlara başladı. Bunu nasıl değerlendiriyorsunuz '' şeklindeki sorular üzerine, RTÜK Yasası'nın kendisinden önce çıkan bir yasa olduğunu söyledi. 
     O yasanın Meclis'e gönderildiğini ve değiştirilmesinin söz konusu olmadığını kaydeden Karakoyunlu, şöyle devam etti 
     ''Ama ben aydın, uygar Türkiye'nin rahat bir RTÜK Yasası'na kavuşmasını istiyorum. Çünkü bu bir RTÜK Yasası değil, RTÜK Yasası'nda değişiklikler yapılmasını içeren bir yasa. Bu yasanın içinde aynı zamanda Basın Kanunu'nda da değişiklikler içeren hükümler var. 
     Dolayısıyla bu hükümler, bu yeni yasalardaki tadillerle yerlerini aldıktan sonra ben özgür, çağdaş Türkiye'nin liberal Basın Yasası'nı hazırladım. Benzer bir programı da RTÜK için uygulayacağım. Sayın Mesut Yılmaz'ın söylediği budur.'' 
     
     ''RTÜK YASASI KONUSUNDA BAKANLARA BASKI YAPILMADI'' 
     Gazetecilerin sorularını da yanıtlayan Karakoyunlu, ''Sayın Cumhurbaşkanı, bunu daha önce veto ettiğinde, Başbakan da içine sinmediğini söylemişti. Şimdi bunu aynen geri gönderiyorum demişti. 
     Bu bir çelişki değil mi '' sorusuna, ''Onu Sayın Başbakan'a sorun'' yanıtını verdi. 
     Karakoyunlu, ''Sizin içinize sindi mi '' sorusu üzerine ''RTÜK Yasası'nın benim zamanımda çıkmadığını söyledim'' dedi. 
     RTÜK Yasası ile ilgili eleştiriler yapıldığının hatırlatılması üzerine Karakoyunlu, ''Hala eleştirilerimi koruyorum. İçime sindirmek, başka bir deyim, bir hukuk düzenlemesine karşı bazı eleştirilerimin, rezervlerimin olması başka bir şey'' diye konuştu. 
     Bakan Karakoyunlu, başka bir soru üzerine, RTÜK Yasası konusunda bakanlara baskı yapılmadığını söyledi. 
     Karakoyunlu, ''AB, Türkiye'ye Eylül'e kadar süre verdi. RTÜK Yasası da beklenen düzenlemelerden biri. Çalışmalarınızı bitirmek konusunda bir takvim var mı '' sorusu üzerine, ''Zannediyorum ki, bu ayın 15'ine kadar çalışmalarımızı bitirip, bu ayın sonuna kadar ya da yaza girmeden meslektaşlarımla bu konuyu tartışırım'' diye konuştu. 
     





</TEXT>
</DOC>
