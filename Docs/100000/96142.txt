<DOC>
<DOCNO> 96142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/son/sontur44.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Emek Platformu "Ülkemiz baskın bir seçime sürüklenmektedir" 
</HEADLINE>
<TEXT>

     Emek Platformu Başkanlar Kurulu toplantısının ardından hazırlanan sonuç bildirisinde, yapay ayrışmalar sonucunda "baskın" bir erken seçime gidildiği öne sürülerek, "Seçim ve Siyasi Partiler Yasası demokratikleştirilerek, Türkiye'nin öncelikleri uluslararası alanda gelişen sorunlar dikkate alınarak erken seçime gidilmelidir" denildi. 
     Emek Platformu Başkanlar Kurulu'nun Yalova'da düzenlediği toplantı sona erdi. DİSK Genel Başkanı ve Emek Platformu Dönem Sözcüsü Süleyman Çelebi, platformu oluşturan konfederasyon, oda, birlik ve derneklerin temsilcilerinin de katılımıyla sonuç bildirisini açıkladı. 
     Sonuç bildirisinde, Emek Platformu'nun siyasi alandaki gelişmeleri endişe ile izlediği belirtilerek, "Bu gelişmeler çerçevesinde dile getirilen görüş ve çözüm önerileri, halkımızın ve özellikle çalışanların, emeklilerin acil sorunlarına çözüm getirmemektedir. Yapay ayrışmalar sonucunda ülkemiz baskın bir erken seçime sürüklenmektedir. Seçim ve Siyasi Partiler Yasası demokratikleştirilerek Türkiye'nin öncelikleri uluslararası alanda gelişen sorunlar dikkate alınarak erken seçime gidilmelidir" denildi. 
     Bildiride, AB ile ilişkilere ilişkin sürecin, politik rekabet malzemesi olmaktan kurtarılması istendi. 
     Toplantıya Türkiye Kamu-Sen adına katılan Genel Teşkilatlanma Sekreteri Yücel Coşkun, bildiriye imza atmadan toplantıyı terk etti. 
     





</TEXT>
</DOC>
