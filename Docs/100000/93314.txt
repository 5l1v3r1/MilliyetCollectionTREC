<DOC>
<DOCNO> 93314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/02/son/sonspo01.html </URL>
<DATE> 2002/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'ın yeni Brezilyalısı Felipe antremana çıktı... 
</HEADLINE>
<TEXT>

     Galatasaray, yeni sezon hazırlıklarını, dün akşam yaptığı antrenmanla sürdürdü. 
     Florya Metin Oktay Tesisleri'nde, Teknik Direktör Fatih Terim yönetiminde gerçekleştirilen yaklaşık 1,5 saatlik antrenmanda, futbolcular kondisyon ağırlıklı çalıştı. Antrenman, çift kale maçla sona erdi. Maçta, yüzüne top çarpan Faruk, kısa süre baygınlık geçirdi. 
     Galatasaray'ın prensipte anlaştığı ve bu sabah sağlık kontrolünden geçirdiği Brezilyalı futbolcu Jorge Loureiro Felipe de akşam antrenmanına katıldı. Kaleci Mondragon da tatil dönüşü ilk kez antrenmana çıkarken, sarı-kırmızılılar, milli takım kadrosunda yer almaları nedeniyle izinli olan futbolcular dışında tam kadro çalıştı. 
     Öte yandan, İtalya'nın AC Parma takımında forma giyen Galatasaraylı eski futbolcu Hakan Şükür de tesislerin balkonundan çalışmayı izledi. 
     
     BALİÇ'E İLGİNÇ PANKART 
     Galatasaray'ın renklerine bağladığı Fenerbahçeli eski futbolcu Elvir Baliç'e, antrenmanı izleyen taraftarlardan ilginç bir tepki geldi. 
     Baliç'in, geçmişte söylediği iddia edilen ''Kefen giyerim, Galatasaray forması giymem'' sözüne atıfta bulunan taraftarlar dev bir ''Özür dile, bu forma kefenin olsun'' yazılı pankart açtı. Fatih Terim'in talimatı üzerine tesisin güvenlik elemanları, taraftarların pankartı indirmesini sağladı. 
     Bu arada, antrenmanı izleyen yaklaşık 250 taraftar, futbolculara ve Teknik Direktör Terim'e büyük ilgi gösterdi. Çalışma boyunca Terim ve futbolcular lehine tezahüratta bulunan taraftarlar, meşaleler yakarak gösterilerini sürdürdüler. 
     
     TERİM'DEN YARDIM SÖZÜ 
     Galatasaray Teknik Direktörü Fatih Terim, sarı-kırmızılıların antrenmanını tekerlekli sandalyeyle izleyen özürlü bir taraftara forma armağan etti. 
     Terim, maddi durumunun iyi olmadığı öğrenilen taraftara yardım sözü de verirken, bu taraftarın beraberindeki iki yeğenini de Galatasaray Yaz Futbol Okulu'na kaydettirdi. 
     Galatasaray, çalışmalarını yarın yapacağı çift antrenmanla sürdürecek. 
     





</TEXT>
</DOC>
