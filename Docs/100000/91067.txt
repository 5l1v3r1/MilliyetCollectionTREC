<DOC>
<DOCNO> 91067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/son/sontur32.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Saçını Davala gibi kestirdi, babası kızıp kazıtınca intihar etti 
</HEADLINE>
<TEXT>

     Bursa'nın Gemlik İlçesi'nde, saçlarını milli futbolcu Ümit Davala'nın da yaptığı gibi ''Mohikan'' tipi kestiren ilköğretim okulu öğrencisi, babası tarafından azarlanıp saçı berbere kazıtılınca, intihar etti. 
     Gemlik'te bir ilköğretim okulunun 6. sınıfından orta dereceyle bir üst sınıfa geçen 13 yaşındaki Zarif Y, önceki gün berbere, saçlarını birçok genç gibi ''Mohikan'' tipi kestirdi. 
     Zeytin Hali'nde temizlikçi görevlisi olan babası Bahri Y. tarafından akşam azarlanan ve yeniden berbere gönderilerek, saçının ortada kalan kısmı kazıttırılan Zarif, Odun Pazarı mevkiindeki evlerinin pencere pervazına bağladığı kemeriyle kendisini astı. Ailesi tarafından kısa sürede fark edilen ve asılı olduğu yerden indirilen Zarif, Gemlik Devlet Hastanesi'ne kaldırıldı. Burada yapılan ilk müdahalenin ardından Bursa Devlet Hastanesi'ne sevk edilen Zarif Y, kurtarılamadı. Gemlik Emniyet Müdürlüğü yetkilileri, Baba Bahri Y'nin, ifadesinde oğluna baskı yapmadığını öne sürdüğünü belirttiler. 
     
     ''KAHRAMANA BENZEMEK İSTEDİ'' 

     Olayı değerlendiren Klinik Psikolog Yalçın Kireççi, 13-18 yaş arasında, karakter özelliklerinin belirginleştiğini, bu dönemde gencin çevresindeki birilerini örnek alacağını belirtti. Bu davranışa ''özdeşleşme'' denildiğini anlatan Kireççi, şunları söyledi ''Ümit, Türkiye'yi yarı finale taşıyan kahraman. Çocuk da maçı izleyince kahramanlık duyguları besliyor. Sevilmek sayılmak istiyor. Orada bir mücadelecilik var. Üstün olmak, kazanmak, başarılı olmak var. Yaptıklarıyla milletin gönlünde taht kurmak var. Delikanlı, bu önemli meziyetleri benimsiyor. Ümit gibi olmak istiyor. İlk başta görülen özelliği olacak. Ümit Davala'nın saçı konuşuluyor, stili dikkat çekiyor. Gol atınca dikkatleri daha çok çekiyor.'' 
     
     ''BABA HOŞGÖRÜLÜ DAVRANMALIYDI'' 

     Psikolog Kireççi, babanın, bu davranış karşısında hoşgörülü davranması gerektiğine dikkati çekerek, aileleri bu gibi davranışlar karşısında uyardı. Kireççi, şunları kaydetti ''Babanın sergilediği önyargılı, dar görüşlü tutucu bir yaklaşım. Çocuğun bu saçı ömür boyu kullanacak hali yok. Bir süre sonra eski haline dönecektir. Bu yaşlarda çocuklar geçici bir heves içindedir. Bu maymun iştahlılık diye de tanımlanabilir. Çocuk denemeler yapıyor. Aileler buna hoşgörüyle yaklaşmalı ve bunu geçici bir dönem olarak değerlendirip baskı uygulamamalıdırlar. Bu çocuk deneyimli biri olsa umursamaz. Deneyimsiz olduğu için gurur meselesi yapıyor. Babasına olan öfkesini dile getiremediği için, öfkeyi kendisine çevirerek intihar ediyor.'' 
     





</TEXT>
</DOC>
