<DOC>
<DOCNO> 86101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/25/son/soneko05.html </URL>
<DATE> 2002/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye "Deprem vergilerinin faize gittiği doğru değil" 
</HEADLINE>
<TEXT>

     Maliye Bakanlığı, deprem vergilerinin maaş ve faiz ödemelerine gittiği yönündeki haberlerin gerçeği yansıtmadığını bildirdi. 
     Maliye Bakanlığı'ndan yapılan yazılı açıklamada, 4481 sayılı kanun uyarınca toplanan vergiler ile deprem için yapılan harcamalarnın Maliye Bakanlığı'nın her ay yayımlanan Kamu Hesapları Bülteni'nde ve Maliye Bakanlığı'nın www.maliye.gov.tr internet adresinde ayrıntılı olarak yer aldığı kaydedilerek şöyle denildi 
     ''Burada da açıkça görüleceği üzere 1999-2001 döneminde toplanan gelirler 2 katrilyon lira faiz vergisi dahil 4.7 katrilyon liradır. 
     Bu tutarın 2.7 katrilyon lirası deprem harcamaları için ihdas edilen vergilerden oluşmaktadır. Toplanan bu vergilerin 2 katrilyon lirası deprem için harcanmış ve harcanmaya devam edilmektedir.'' Açıklamada, deprem bölgesine yapılacak harcamaların her ihtiyacın önünde geldiği de belirtilerek, uygulamanın mevcut kanunlar çerçevesinde yürütüldüğüne dikkat çekildi. 
     





</TEXT>
</DOC>
