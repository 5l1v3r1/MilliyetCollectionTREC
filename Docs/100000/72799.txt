<DOC>
<DOCNO> 72799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/son/sonspo08.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
The Independent ''Roma kavgası politik kavgaya dönüştü'' 
</HEADLINE>
<TEXT>

     Galatasaray'ın İtalya deplasmanında Roma ile yaptığı Şampiyonlar Ligi maçı sonrasında çıkan olaylar, İngiliz basınında bugün yankı buldu. 
     The Independent gazetesi haberi, ''Roma'da yaşanan kavga diplomatik gerginliği ateşledi'' başlığıyla duyururken, Türk hükümetinin, İtalyan polisini faşizan bir acımasızlıkla futbolculara saldırmakla suçladığını belirtti. 
     Kavganın, berabere biten gergin karşılaşmanın ardından çıktığını, bu kez seyircilerin kavgada yeri bulunmadığını, onların yerine olayda futbolcular, kulüp yöneticileri ve polisin rol oynadığını belirten Independent gazetesi, olay üzerine UEFA'nın soruşturma başlattığını bildirdi. 
     Maçın bitiş düdüğünün ardından, ''daha önce Türkiye'de de top koşturan ve Türkçeyi de gayet iyi konuşan Brezilyalı orta saha oyuncusu Lima'nın olayın fitilini ateşlediğine'' işaret eden gazete, bunun ardından iki takımın sporcu ve yöneticilerinin birbirine girdiğini yazdı. 
     Gazete, polisin olayları önlemek yerine bizzat saldırıda bulunduğuna da dikkat çekti. Independent, Dışişleri Bakanı İsmail Cem'in sert açıklamalarını da yayınlarken, Cem'in, ''Dün gördüğüm manzara bana 2002 Avrupası'ndan çok faşist Mussolini döneminin görüntülerini anımsattı'' dediğini bildirdi. 
     The Guardian gazetesi de Roma'da yaşanan maç sonrası itiş-kakışın, İtalya ile Türkiye arasında yeni bir politik kavgaya dönüşme eğiliminde olduğunu yazdı. 
     Her iki ülkenin yöneticilerinin de kavgaya sert demeçlerle katıldıklarını belirten gazete, özellikle Dışişleri Bakanı İsmail Cem'in ''faşist Mussolini dönemi'' benzetmesi ile bir diplomatik tabuyu kırdığını savundu. 
     İtalyan tarafının ise Türkler'in agresif tavrının olayları ateşlediği iddiasında bulunduklarını bildiren gazete, İtalyanların, olaylarda 13 polis memurunun yaralandıklarını iddia ederek, gerekirse mahkemeye de başvuracaklarını belirttiklerine dikkat çekti. 
     Oyunun olaysız ve berabere sonuçlandığını kaydeden Guardian, kavganın bundan sonra patladığını bildirdi. Lima ve Batistuta'nın ''provoke edildiklerine'' dair iddiasına yer veren gazete, polisin olayla ilgili tavrını ise ''Daha büyük bir şiddetin yaşanmasını önlemek isterken kavgayı büyüttüler'' diye yorumladı. 
     Telegraph gazetesi de kısaca yer verdiği haberde, ortaya çıkan diplomatik gerginliğe dikkat çekti ve ''Şişe ve para yağmuruna tutulan Galatasaraylı futbolcular, polisin kulüp yöneticileriyle kavgaya tutuşan sporcuları kontrol altına alma çabası boyunca sahada beklemek zorunda kaldılar. Görüntüler inanılmazdı'' dedi. 
     






</TEXT>
</DOC>
