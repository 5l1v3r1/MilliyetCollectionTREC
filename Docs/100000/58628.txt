<DOC>
<DOCNO> 58628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/23/son/sontur03.html </URL>
<DATE> 2001/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Atatürk Havalimanı'ndaki yolcu bagajları cephanelik gibi... 
</HEADLINE>
<TEXT>

     Atatürk Havalimanı'nın giriş noktalarında son 3 ayda x-ray cihazlarıyla yapılan kontrollerde, yolcuların bagajlarında çok sayıda ateşli silah ile kesici ve delici alete rastlandı. 
     Atatürk Havalimanı Dış Hatlar Terminali'nde güvenlik hizmeti veren Tepe Güvenlik Şirketi'nden alınan bilgiye göre, 4'ü geliş, 12'si de gidiş katında olmak üzere toplam 16 adet x-ray 
     cihazıyla havalimanına giriş yapan yolcuların bagajları kontrol ediliyor. Günün 24 saati ''daralan çember'' sistemine göre yolcunun uçağa binişine kadar gerçekleştirilen bu kontrollerde, ABD'de 11 Eylül'de gerçekleştirilen terörist saldırıların ardından daha hassas davranılıyor. Uluslararası havacılık kuralları uyarınca uçaklarda yolcuların yanlarına almaları yasak olan eşyaların tespit edildiği kontrollerde, Eylül, Ekim ve Kasım ayı verilerine göre, bagajlarda 1137 av tüfeği, 27 havalı tüfek, 14 antika tüfek, 2 pompalı tüfek, 1 dürbünlü tüfek, 7 adet G-3 marka tüfek, tüfek namlusu, 29 tabanca, 140 antika tabanca, 25 kuru sıkı tabanca, 3 havalı tabanca ile mermi ve fişekler bulunduğu anlaşıldı. Yolcu bagajlarında ayrıca, 9 bin 258 şiş, 886 kama, 616 kılıç, 389 hançer, 142 satır, 73 balta, 31 zıpkın, 589 bıçak ve bıçak seti, 334 keser, 41 orak, 199 testere, 78 çakı, 3 mızrak, 2 tırpan, 6 rambo bıçağı, 19 ustura, 40 ıspatula, 37 makas, 15 tornavida, 22 kazma, 32 kutu jilet, 17 falçata, 2 baston bıçak ile çeşitli işlerde kullanılan iş makasları, nacak, maket bıçakları, kasatura, çekiç, keski, pense, çapa, mala, matkap ve maşaya da rastlandı. 
     
     Cop bile var 
     Yolcuların bagajlarında, altın ve gümüşün yanı sıra tespit edilen diğer eşyalar da şunlar 
     ''Çakmak tabanca, süs tabancası, atari tabancası, etiket tabancası, kulak delme tabancası, oyuncak tabanca, bayıltıcı sprey, asit makinesi tüpü, kolonya, göz yaşartıcı sprey, soda tüpü, jop, alarmlı çanta, kayak sopası, oyuncak kelepçe, el bombası, telsiz, bıçak ve cop, sulama tabancası, deniz tabancası, yanıcı gaz, yapıştırıcı, yanıcı boya, parfüm, et dövücü, tamir araç gereçleri, akü, çift cam pencere sistemler ve oksijen tüpü.'' 
     
     Tırnak makası bile istemiyorlardı 
     Havalimanı yetkilileri, ABD'deki terörist saldırılardan sonra bazı havayolu şirketlerinin yolcu bagajlarındaki ''tırnak makaslarının'' dahi kendilerine bildirilmesini istediklerini kaydederek, ancak zaman geçtikçe insanların paranoyadan kurtulup normale döndüklerini bildirdiler. 
     Türkiye'deki havalimanlarında uygulanan güvenliğin, dünyanın çoğu yerinde bulunmadığına işaret eden yetkililer, havayolu ile her meslekten ve gruptan insanın seyahat ettiğini hatırlatarak, kontrollerde tespit edilen silahların, uluslararası sivil havacılık kuralları gereğince kaptanın bilgisi dahilinde uçakta yolcunun ulaşamayacağı bir yerde bulundurulduğunu ve seyahatin sonunda da kendilerine teslim edildiğini kaydettiler. 
     






</TEXT>
</DOC>
