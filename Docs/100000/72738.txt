<DOC>
<DOCNO> 72738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/son/sondun09.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'nin Barcelona zirvesi başladı 
</HEADLINE>
<TEXT>

     AB ülkelerinin devlet ve hükümet başkanları ile dışişleri ve ekonomiden sorumlu bakanları, Barselona'da biraraya gelerek ekonomik ve sosyal konuları görüşmeye başladılar. 
     Zirve gündeminde, daha fazla istihdam yaratma amacıyla esnek bir işgücü piyasasının oluşturulması, Avrupalı öğrenci ve işçilerin eğitim ve öğretiminin geliştirilmesi ve bunların hareketliliğinin artırılması, Avrupa'nın gerçek mali güç olabilmesi için finans piyasalarının bütünleştirilmesi, elektrik ve gaz piyasalarınının serbestleştirilmesi, Trans-Avrupa ulaşım şebekelerinin dışa açılması ve birbiriyle bağlanması gibi konular bulunuyor. 
     AB'ye aday ülkelerin devlet ya da hükümet başkanları ile dışişleri ve ekonomi ya da maliye bakanları, doruğun bugünkü bölümüne, öğlen saatlerinde katılacaklar. 
     Zirvenin bu bölümünde Türkiye'yi Başbakan Bülent Ecevit, Dışişleri Bakanı İsmail Cem ve Maliye Bakanı Sümer Oral temsil edecekler. 
     Bu toplantılarda, aday ülkelerin, 2010 yılına kadar, bilgi toplumunun geliştirilmesini ve bu yolla istihdamın artırılmasını öngören ''Lizbon Stratejisi'' başta olmak üzere, AB'nin politikalarına etkin biçimde dahil edilmelerine ilişkin görüşler tartışılacak. 
     Türk yetkililer, özellikle istihdama, istihdamın geliştirilmesine ve hareketliliğine ilişkin gündem maddelerinin, gerek üyelik sürecinde atılması gereken adımlar, gerekse AB'ye üye ülkelerde yerleşik Türk işgücü bakımından, Türkiye'yi yakından ilgilendirdiğini belirttiler. 
     Türkiye'nin jeostratejik konumu nedeniyle Avrupa ile diğer bölgeler arasında transit merkezi oluşturduğuna dikkat çekilirken, enerji ve ulaşım şebekelerinin birbiriyle bağlanması bakımından Türkiye'nin ''kilit noktada'' bulunduğu da kaydedildi. 
     Başbakan Ecevit'in, zirvede bir konuşma yaptıktan sonra, Barselona'dan ayrılmadan önce, bu akşam bir basın toplantısı düzenlemesi bekleniyor. 
     
     Güvenlik önlemleri 
     İspanya hükümeti, AB zirvesi nedeniyle Barselona'da ''olağanüstü hal durumu'' ilan etti. 
     AB içinde serbest dolaşımı öngören Schengen Anlaşması'nı geçici olarak askıya alan ve ''terör örgütü ETA'nın olası saldırı ve eylemlerinden endişe duyduğunu'' açıklayan Madrid hükümeti, tüm kentte kapsamlı önlem planları uyguluyor. 
     Zirvenin yapılacağı bölgeyi 2 kilometre uzunluğundaki bir ''demir perde'' ile çevreleyen İspanyol yetkililer, kentte 8 bin 500 polis görevlendirdiler. Helikopterler, zırhlı araçlar, polis köpekleri ve Silahlı Kuvvetler'e ait çeşitli imkanları değerlendiren yetkililerin, sürekli olarak, bomba arama çalışmaları yaptıkları gözlemleniyor. 
     Silahlı Kuvvetler de, güvenlik çalışmalarına faal olarak katılıyor. İspanyol savaş gemi ve uçaklarının, bu amaçla görevde oldukları bildirildi. Ordu'nun, ''terörizm tehditlerinin boyutu dikkate alınarak'' alarm durumuna geçirildiği belirtildi. 
     NATO'nun bir Awacs radar uçağı da Barselona semalarını kontrol altında tutuyor. 
     Zirve yarın son bulacak. 
     






</TEXT>
</DOC>
