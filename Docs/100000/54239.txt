<DOC>
<DOCNO> 54239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/27/dunya/dun01.html </URL>
<DATE> 2001/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'a Türk tugayı 
</HEADLINE>
<TEXT>

Birkaç bin askerden oluşacak Türk birliği Kabil Havaalanı'nın korumasını üstlenecek 
     HAKAN ŞANLITÜRK Ankara 

     Türkiye'nin Afganistan harekatına bir tugay göndereceği öğrenildi. 
     Daha önce 90 kişilik özel birlik gönderileceği bilgisinin kamuoyuna yansımasından sonra dün Türkiye'nin göndereceği asker sayısının çok daha fazla olduğu bilgisi sızdı. Milliyet'e bilgi veren üst düzey bir yetkili, Türkiye'nin Afganistan operasyonuna tugay seviyesinde katılacağını açıkladı. 
     TSK'de tugay kapsamında yer alan asker sayısı 3 ile 5 bin arasında değişiyor. Birliğin "niteliğine" göre gönderilecek asker sayısının bu rakamdan daha az olabileceği de belirtildi. 
     Alınan bilgiye göre, Türk Tugayı Kabil Havaalanı'nın korunmasında görev yapacak. Ayrıca sosyal nitelikli görevler de ifa edecek. 
     Türkiye'nin göndereceği birliğin "takviyeli tugay" olma ihtimali de yüksek. Tugaylar 3 taburdan oluşuyor. Takviyeli tugayda ilaveten tank bölüğü veya tank taburunun yanı sıra topçu bataryası da yer alıyor. Takviyeli tugaydaki asker sayısı da 2 bin 250 - 3 bin 500 arasında değişiyor. Türk tugayının gidiş tarihiyse henüz belli değil. 
     



 DÜNYA 












</TEXT>
</DOC>
