<DOC>
<DOCNO> 62577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/16/son/soneko12.html </URL>
<DATE> 2002/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Moody's dört bankanın kredi notunu düşürdü 
</HEADLINE>
<TEXT>

     Türkiye'nin görünümünü olumsuzdan durağana yükselten ABD'li derecelendirme şirketi Moody's, dört Türk bankasının Finansal Güç Notunu FSR düşürürken tüm Türk bankalarına ilişkin görünümü de "olumsuz"dan "durağan"a yükseltti. Akbank, Garanti, İş Bankası ve Türk Ekonomi Bankası'nın TEB kredi notunu indiren Moody's, Türkiye'de finansal krizin hem ekonomiyi hem de çoğu bankayı olumsuz etkilediğine dikkat çekti. 
     Moody's tarafından yapılan açıklamaya göre, Akbank'ın FSR notu C'den D 'ya, Garanti'nin C'den D 'ya, İş Bankası'nın C-'den D'ye ve TEB'nin C-'den D 'ya indirildi. 
     Osmanlı Bankasının, Garanti Bankası ile birleştirilmesi nedeniyle kredi notununu geri çeken Moody's, Eximbank'ın borç notu ve tüm Türk bankalarının uzun vadeli döviz mevduatı notu için görünümü olumsuzdan durağana yükseltti. 
     
     Güçsüz ortam 
     ABD'li derecelendirme şirketi Moody's, açıklamasında Türkiye'de güçsüz ortamın sürdüğünü, bunun da bankaların daha yüksek FSR notlarına ulaşmalarını zorlaştırdığını belirtti. 
     2000-2001 dönemindeki finansal krizlerinin Türk 
     ekonomisini ve çoğu bankaları olumsuz etkilediği belirterek "Faiz oranları ve ortalama enflasyon 2001 yılı sonunda yüksek olmaya devam ederken Moody's, GSMH'nin 2001 yılında yüzde 8.5 cıvarında daraldığını tahmin ediyor" denildi. Moody's 2001 yılındaki ciddi daralmanın binlerce şirketinin kapanmasına neden olduğunu, liranın devalüasyonu ve enflasyondaki artışın ise tükecilerin alım gücünü erittiğini belirtti. Bütün bu faktörlerin bankacılık sektörü üzerinde doğrudan etkisi olduğuna işaret eden Moody's, batık kredilerinin yüzde 18'i bulduğunu, 2002 yılında beklenen yüzde 2 oranında ılımlı büyüme nedeniyle iyi krediler için görünümün parlak olmadığını savundu. Türkiye'deki elverişiz ortam nedeniyle bankaların karlı çalışmalarının zor olduğunu kaydeden Moody's, tüm olumsuzluklara karşın bankacılık reformunun etkileyici olduğunu ve şoklara daha az açık olan, daha sağlam bir bankacılık sistemini ortaya çıkartmasının beklendiğini belirtti. 
     






</TEXT>
</DOC>
