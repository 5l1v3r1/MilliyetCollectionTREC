<DOC>
<DOCNO> 98653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/29/son/sondun20.html </URL>
<DATE> 2002/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ukrayna'daki uçak faciasında pilotların ihmali var 
</HEADLINE>
<TEXT>

     Ukrayna Başsavcısı, gösteri uçuşu sırasında bir savaş uçağının seyircilerin üzerine düşerek 83 kişinin ölmesine neden olmasında üst düzey askeri yetkililer ve pilotların suç oluşturacak şekilde ihmali olduğunu söyledi. 
     Başsavcı Svyatoslav Pyskun, kazayla ilgili olarak düzenlediği basın toplantısında, pilotların üstleri tarafından yeterli güvenlik önlemleri alınmadan ''yanlış göreve'' gönderildiğini ifade ederek, ordunun suç oluşturacak şekilde askeri ihmal gösterdiğinden emin olduğunu, pilotların da suç oluşturacak biçimde hareket ettiklerinin işaretleri olduğunu kaydetti. 
     Ukrayna'nın batısındaki Lviv'de, iki pilotlu, SSCB yapımı Suhoi-27 savaş uçağının önceki gün gösteri sırasında izleyicilerin arasına düşmesiyle meydana gelen kazada 83 kişi hayatını kaybetmişti. 
     Devlet Başkanı Leonid Kuçma, kazadan sonra Hava Kuvvetleri Komutanı General Viktor Strelnikov'u görevinden almış, Ukrayna Savunma Bakanı Vladimir Çkidçenko de kazanın ardından istifasını Kuçma'ya sunmuştu. 
     





</TEXT>
</DOC>
