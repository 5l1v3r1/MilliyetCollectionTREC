<DOC>
<DOCNO> 51846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/12/son/sondun03.html </URL>
<DATE> 2001/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İran, Ramazan'da operasyonun durdurulmasını istiyor 
</HEADLINE>
<TEXT>

     İran Cumhurbaşkanı Muhammed Hatemi, ABD'den, Afganistan'a düzenlenen harekatı Ramazan ayında durdurmasını istedi. 
     Birleşmiş Milletler Genel Kurulu toplantıları nedeniyle New York'ta bulunan Hatemi, ABD'nin Afganistan politikasının, Taliban'ı cesaretlendiren bir unsur oluşturabileceğini belirtti ve harekatın, Müslüman dünyasının bir bölümünde Taliban ve Usame bin Ladin sempatisi yarattığını söyledi. 
     ''Sivil insanlar acı çekiyor'' diyen Hatemi, Usame bin Ladin'in öldürülmesinin, terörizm sorununa çözümü olamayacağı görüşünü savundu. 
     Hatemi, öldürülmesi halinde Usame bin Ladin'in, birçok kesim tarafından ''şehit'' olarak görüleceğini ifade etti. 
     Afganistan'a yönelik harekatın, Taliban'ın moralini yükselttiğine dair işaretler gördüğünü kaydeden Hatemi, ''Sanıyorum Ramazan, ateşkes ilan etmek için yerinde bir zaman'' dedi. 
     Hatemi, Afganistan'da acı çeken insanların çoğunluğunu sivillerin oluşturduğunu belirterek, Taliban'ın, gerilla savaşına yatkın bir yapısı olduğunu söyledi. 
     Afganistan'ın, İran'da sürgün hayatı yaşayan eski başbakanı Gülbeddin Hikmetyar'ın, Kabil'de gelecekte oluşabilecek yönetimde rol alması fikrinin Tahran Hükümeti tarafından desteklenip desteklenmediği sorusuna Hatemi, böyle bir düşüncenin gündemlerinde olmadığını söyleyerek yanıt verdi. 
     Hatemi, ''İran'da birçok Afganistan uyruklu var. Hikmetyar da onlardan biri. Onu ve görüşlerini desteklemiyoruz'' dedi. 
     






</TEXT>
</DOC>
