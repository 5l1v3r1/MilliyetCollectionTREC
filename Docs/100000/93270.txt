<DOC>
<DOCNO> 93270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/02/son/sondun01.html </URL>
<DATE> 2002/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da iki uçak havada çarpıştı... 71 ölü var... 
</HEADLINE>
<TEXT>

     Almanya'nın güneyinde, 69 yolcu taşıyan bir Rus yolcu uçağıyla 2 pilotlu bir kargo uçağının havada çarpışması sonucu 71 kişinin öldüğünün tahmin edildiği bildirildi. 
     Tuebingen kenti polis sözcüsü Wolfgang Wenzel, Moskova'dan havalanan ve İspanya'nın Barselona kentine gitmekte olan Bashkirian Havayollarına ait Tu-154 tipi yolcu uçağının, bir Boeing 757 kargo uçağıyla yerel saatle 11.43'te TSİ 00.43 çarpıştıklarını belirtti. Wenzel, uçakların 12 bin metre irtifadayken çarpıştıklarının tahmin edildiğini kaydetti. 
     Rus yetkililer ise Tu-154 tipi yolcu uçağında 57'si yolcu ve 12'si mürettebat olmak üzere toplam 69 kişinin bulunduğu, ölenlerden 49'unun çocuk olduğunu bildirdiler. 
     İsminin açıklanmasını istemeyen bir hava trafik kontrol görevlisi ise seferine Bahreyn'den başlayan Boeing uçağının İtalya'nın Bergamo kentinden Belçika'nın başkenti Brüksel gitmek üzere havalandığı ve DHL dağıtım servisi için kargo taşıdığının belirlendiğini belirtti. 
     Kaza nedeninin henüz açıklık kazanmadığını ifade eden yetkililer, böyle bir kazanın uçuş kulesindeki görevlilerin uçaklara yanlış uçuş rotası vermelerinden ya da uçaklardan birinin kendisine verilen uçuş rotasını takip etmemesinden kaynaklanabileceğini kaydettiler. 
     Öte yandan, Rusya Acil Durumlar Bakanlığı'nın bir yetkilisi Moskova'da yaptığı açıklamada, Bashkirian Havayollarına ait BTS2937 sefer sayılı uçağın, Moskova'daki Domodedovo Havaalanı'ndan havalandığını ve Almanya'nın Münih kentine uğrayarak Barselona kentine gitmek üzere sefere çıktığını doğruladı. 
     
</TEXT>
</DOC>
