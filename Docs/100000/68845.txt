<DOC>
<DOCNO> 68845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/21/son/soneko19.html </URL>
<DATE> 2002/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sakıp Sabancı ''Ben bağrıma taş basarım... İdamı kaldıralım'' 
</HEADLINE>
<TEXT>

     Sabancı Holding Yönetim Kurulu Başkanı Sakıp Sabancı, idam cezasının kaldırılması tartışmalarıyla ilgili olarak, ''65 milyonun menfaatinden dolayı taşı bağrıma basarım. İdamı kaldıralım'' dedi. 
     Sabancı Holding Yönetim Kurulu Başkanı Sakıp Sabancı, ailesi ve işadamı Kadir Has ile birlikte bayram tatilini geçirmek üzere Fransa'nın Nice kentine gitti. 
     İşadamları Sabancı ve Has, hareketinden önce Atatürk Havalimanı'nda güncel konulara ilişkin gazetecilerin sorularını cevaplandırdı. 
     Sabancı, idam cezasının kaldırılmasına ilişkin tartışmalarla gündeme geldiğini belirterek, şöyle dedi 
     ''Elin oğlu diyor ki Biz birleştik, Avrupa Birliği olarak şu şu gaye ve hedefler var. Eğer sen bize üye olmak istiyorsan bizim kuralımız var. Bizim kuralımızdan birisi de idam yok . Şimdi biz şapkamızı önümüze koyacağız, biz oraya girelim mi, girmeyelim mi 65 milyon kişinin menfaati oraya girmek ise benim kanaatim, onların olmazsa olmaz dediği bu koşulu kabul etmemiz lazım. Ben gireceğim ama bana mahsus şurada şurada esneyeceksin dersek yapamaz, o iş olmaz. Elin oğlu aman gel kurban olayım demiyor ki. Biz oraya girmek istiyoruz. Kurban olayım diyen biziz. Bunu tartışanlar var. Bunu tartışanlara da şaşıyorum. Türkiye'nin menfaatini orta ve uzun vadede göremeyen adamlar diyorum onlara. Bağrıma taşı basarım. Özdemir Sabancı'yı hatırlarım vah vah 
     derim, öfkelenirim. Mutlaka idam olsun derken 65 milyonun menfaatini öbür elime alırım. 65 milyonun menfaatinden dolayı taşı bağrıma basıp, bunu kaldıralım. İnsanlarımıza daha iyi yaşam gelsin.'' 
     






</TEXT>
</DOC>
