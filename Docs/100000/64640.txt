<DOC>
<DOCNO> 64640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/28/son/sontur04.html </URL>
<DATE> 2002/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Dış kaynağı sağlayacak çözüm bulunacak" 
</HEADLINE>
<TEXT>

     Devlet Bakanı Kemal Derviş, Cumhurbaşkanı Ahmet Necdet Sezer tarafından bazı maddeleri veto edilen bankacılık yasasında izlenecek strateji konusunda kararı koalisyon ortaklarının vereceğini söyledi. Derviş, "IMF İcra Direktörleri toplantısına daha birkaç gün var. Dolayısıyla Meclis'in de gayretiyle mutlaka bir çözüm bulunacaktır. 
     Bugün liderler de toplanacak. Bu çözümün şekline onlar karar verecek. Ancak bu önümüzdeki günlerde bir olumsuzluk olmadan dış kaynağı da sağlayacak, Anayasaya ve yasalara uygun şekilde bir çözüm bulunacağı konusunda kuşkum yok" diye konuştu. 
     Derviş, Başbakan Yardımcısı Hüsamettin Özkan'la Başbakanlık'ta görüşmesinin ardından yaptığı açıklamada, Türkiye'nin 2002 yılına çok daha iyi ve hızla girildiğini söyledi. 
     Programın yasal altyapısı konusunda TBMM'nin olağanüstü gayret gösterdiğini belirten Derviş, "TBMM, son aylarda özellikle Ocak ayındaki çalışma hızı programın başarısı ve Türkiye'nin daha iyi bir ekonomik ortama girmesi için son derece önemli olmuştur. Bu gayret önümüzdeki haftalarda da devam edecektir" dedi. 
     Borçlanma Yasası'nın Şubat ayı içerisinde çıkarılmasının öngörldüğünü anımsatan Derviş, Meclis'in göstereceği hızın altyapının hazırlanması, büyüme, istihdam ve ekonomik programın sonuçlarının halka yansıması açısından son derece önemli olduğunu söyledi. 
     Derviş, programın en önemli boyutlarından birinin de dış kaynak olduğunu vurgulayarak, şöyle devam etti 
     "Bizi içerde biraz rahatlatacak ve yatırımların hızlanmasını sağlayacak, istihdam açısından işsizliğin karşısındaki engeli aşmak için dış kaynağın sağlanması çok önemli. Bu çerçevede yeni programa girilirken IMF İcra Kurulu 4 Şubat'taki toplantı tarihini açıklamış. Aslında bunda biraz da gecikme oldu, Ocak sonunda istiyorduk ama, bu da önemli bir gecikme sayılmaz. 4 Şubat'ta bunun gerçekten olması Türkiye'nin ekonomisi açısından, hepimizin birazcık rahatlaması açısından ve bu yılın büyüme hızı açısından çok önemli. Gecikmeler gerçekten zarar veriyor" diye konuştu. 
     
     Gereken hazırlıklar konusunda iyimserim 
     IMF toplantısına kadar daha bir haftalık bir süre bulunduğunu belirten Derviş, "Bu hafta içinde gereken hazırlıkların tamamlanması konusunda çok iyimserim. Yani özellikle Meclis, geçmişte gösterdiği gayreti tekrar gösterecektir sanıyorum. Birkaç gün daha var. Bu günler içinde gerekeni yapacağız" dedi. 
     Derviş, Türkiye'ye karşı çok önemli dış yatırım talebinin bulunduğunu, atılacak adımların bu anlamda büyük önem taşıdığını savundu. Derviş, hafta sonunda Davos'ta gerçekleştirilecek toplantının bu bağlamda önemli olduğunu vurgulayarak, "Bütün bunları bir an önce harekete geçirmemiz lazım. Bu önümüzdeki günler, sanıyorum bunu sağlayacaktır. 
     Bu konuda gerçekten çok fazla kuşkum ve tereddüdüm yok. Bu programa güçlü bir şekilde gireceğimiz konusunda sanıyorum hepimiz güvenebiliriz" dedi. 
     Cumhurbaşkanı Ahmet Necdet Sezer'in veto ettiği Bankacılık Yasası'nın ilgili mamddelerinin aynen iade edilip edilmeyeceği yönündeki bir soruyu Derviş, "Daha birkaç gün var. Dolayısıyla Meclis'in de gayretiyle mutlaka bir çözüm bulunacaktır. Bugün liderler de toplanacak. Bu çözümün şekline onlar karar verecek. Ancak bu önümüzdeki günlerde bir olumsuzluk olmadan dış kaynağı da sağlayacak, anayasaya ve yasalara uygun bir şekilde bir çözüm bulunacağı konusunda kuşkum yok" sözleriyle yanıtladı. 
     






</TEXT>
</DOC>
