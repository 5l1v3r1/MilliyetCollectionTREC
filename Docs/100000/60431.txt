<DOC>
<DOCNO> 60431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/03/son/sontur10.html </URL>
<DATE> 2002/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Çakan da belediyelere yüklendi ''Doğalgaz pahalı...'' 
</HEADLINE>
<TEXT>

     Enerji ve Tabii Kaynaklar Bakanı Zeki Çakan, bugün itibarıyla doğalgazın tüketiciye pahalıya intikal ettiğini bildirerek, ''pahalı satış konusu Botaş'tan değil, belediyelerden kaynaklanıyor'' dedi. 
     Çakan, Botaş Genel Müdürü Gökhan Bildacı ile birlikte düzenlediği basın toplantısında, doğalgaz arz-talebi ile fiyat konularında açıklamalarda bulundu. Bugün itibarıyla doğalgazın tüketiciye pahalıya intikal ettiğini söyleyen Çakan, bunun belediyelerden kaynaklandığını kaydetti. 
     Son günlerde doğalgaz fiyatının çok pahalı bulunmasından dolayı bakanlık olarak eleştirildiklerini bildiren Çakan, şunları söyledi 
     ''Pahalı satış konusu Botaş'tan değil, belediyelerden kaynaklanıyor. Botaş, gaz dağıtımı yaptığı Bursa ve Eskişehir'de daha önce yüzde 10 indirim yaptı. Sanayi kesiminde ise yüzde 3.8 indirim uygulandı. Botaş, Aralık ve Ocak ayında belediyelere verdiği gaza zam yapmayacağını da açıkladı.'' Bakan Çakan, 5 ayrı ülkeden gaz aldıklarını, bunun yaparken de gazı çeşitlendirmeyi, bağımlı kalmamayı amaçladıklarını, ayrıca ucuz olmasına da dikkat ettiklerini söyledi. 
     
     Belediye Başkanları ile toplantı 

     Zeki Çakan, doğalgaz fiyatlarının aşağı çekilmesi konusunda belediye başkanlarıyla bir toplantı yapacağını da açıkladı. 
     Bakan Çakan, Ankara, İstanbul, İzmit, Eskişehir ve Bursa büyükşehir belediye başkanları ile biraraya geleceklerini, tüketici lehine doğalgaz fiyatlarında nasıl bir indirim yapılabileceğini görüşeceklerini kaydetti. 
     Çakan, toplantıdan sonuç alınmaması durumunda da bazı önlemler alabileceklerini söyledi. 
     Çakan, Botaş'ın gaz dağıtımı yapan 5 ile doğalgazı, metreküpü 243 bin 502 liradan sattığını bildirdi. 
     Bakan Çakan, Botaş Genel Müdürü Gökhan Bildacı ile birlikte düzenlediği basın toplantısında, Botaş'ın sattığı fiyatın üzerine Ankara Büyükşehir Belediyesi'nin yüzde 45, İstanbul Büyükşehir Belediyesi'nin ise yüzde 39 fiyat farkı koyarak tüketicilere gaz sattığını bildirdi. 
     Daha önce yüzde 40 kar marjı ile gazı satan İzmit Büyükşehir Belediyesinin ise bu oranı 5 puan düşürdüğünü ifade ettiğini bildiren Çakan, Botaş'ın ise kendi şirketi aracılığıyla gaz sattığı Bursa ve Eskişehir'de kar marjını yüzde 33'den yüzde 28'e çektiğini belirtti. 
     
     Belediyelere çağrı... 

     Bursa ve Eskişehir'de abonelerin doğalgazı ortalama 308 bin liraya alma durumunda olduklarını anlatan Çakan, son durumda belediyelere, yüzde 45, 40, 39'luk marjları bir kez daha gözden geçirmeleri konusunda çağrıda bulunduklarını hatırlattı. 
     Çakan, doğalgaz fiyatının tüketiciler tarafından çok pahalı bulunduğundan dolayı bir çok eleştriler aldıklarını da anlatırken, ''bu eleştrilere Enerji ve Tabii Kaynaklar Bakanlığı ve bakan olarak kesin olarak katılıyorum'' dedi. 
     Bugün doğalgazın tüketicilere pahalı intikal ettirildiğini açıklıkla ifade ettiğini, ancak bunun belediyelerden kaynaklandığı görüşünü tekrarlayan Çakan, doğalgaz dağıtımını üstlenen kurum olarak Botaş'ın geçen iki ayda Bursa ve Eskişehir'de toplam yüzde 10'luk, sanayide de yüzde 3.89'luk indirime gittiğini hatırlattı. 
     Çakan, Botaş'ın Aralık ve Ocak aylarında belediyelere verdiği doğalgaz fiyatında zam yapmayacağını daha önce açıkladıklarını da kaydetti. 
     Çakan, daha önce çıkarılan Bakanlık tebliğiyle belediyelere tanınan ''yüzde 45'e kadar kar koyabilme'' hükmünün aşağı çekilmesi konusunda, ''şu an müdahale etme imkanımız bir ölçüde var, bir ölçüde yok'' dedi. 
     Çakan, Botaş Genel Müdürü Gökhan Bildacı ile birlikte düzenlediği basın toplantısında, gazetecilerin sorularını yanıtladı. 
     Bir gazetecinin, ''belediyelerin uyguladığı kar marjının yüksek olduğunu söylüyorsunuz. Verilere göre bu marjlar bile aşılmış, bu konuda bir yaptırım yok mu Bu marjın aşağı çekme yetkisi sizde. Bunu kullanacakmısınız '' şeklindeki sorusu üzerine, tebliğ ile düzenlenen yüzde 45'e kadar kar marjının bir ''üst sınır'' olduğunu hatırlattı. 
     Seçimle gelen belediye başkanlarının vatandaşa mümkün olduğu kadar ucuza gaz satmaları gerektiğini anlatan Çakan, ''şu an müdahale etme imkanımız bir ölçüde var, bir ölçüde yok'' dedi. 
     ''Gaz fiyatının yüksekliğinden, askerlerin de rahatsız olduğuna yönelik haberler hatırlatılarak, kendisine bu konuda bir bilgi ulaşıp ulaşmadığının'' sorulması üzerine Çakan, ''basından öğrendim. Bu konuda bana bir bilgi ulaşmadı. Doğalgaz fiyatının yüksekliğinden ben nasıl rahatsızsam, siz nasıl rahatsızsanız, askerlerimizin de rahatsız olması doğal'' şeklinde konuştu. 
     Ankara, İstanbul, İzmit, Bursa ve Eskişehir illerinin Büyükşehir Belediye Başkanlarını Bakanlığı'na davet ederek bir toplantı düzenleyeceğini açıklayan Bakan Zeki Çakan, bu toplantıda gaz fiyatlarını aşağı çekmenin yollarını arayacaklarını bildirdi. 
     Toplantıda sonuç çıkmaması halinde bazı tedbirler almayı düşündüklerini ifade eden Çakan, şunları kaydetti 
     ''Botaş Eskişehir ve Bursa'da aynı yatırımları yapıyor ve yüzde 28 kar marjıyla gaz satabiliyor. Hiçbir belediye başkanıyla polemiğe girmem. Bir belediye başkanı çıkıp, halkın yanlış bilgilendirildiğini söylediği için bu basın toplantısını yaptık. Gaz gelirlerinden başka hizmetler sübvanse ediliyor. Yeni çıkan yasaya göre gazdan sağlanan karla başka hizmetler sübvanse edilemeyecek.'' 
     
     ATV tutarı düşük tutuldu 

     Bir başka soru üzerine, doğalgazda yüzde 18'lik kdv'nin yüksek bir oran olduğunu ve bunu Başbakan Bülent Ecevit'e ifade edeceğini belirten Bakan Çakan, doğalgazda Akaryakıt tüketim vergisi ATV 
     konusuna da açıklık getirdi. 
     Hazine'nin ATV'nin 25 bin lira olmasını teklif ettiğini, hatta Bakanlar Kurulu'nda kararnamenin imzaya açıldığını anlatan Çakan, kararnameyi imzalamadığını ve doğalgazdan alınacak ATV'nin 5 bin lira olması için hükümeti ikna ettiğini bildirdi. 
     
     Doğalgaz depoları 

     Doğalgaz depoları yapılması konusunda çalışmaların devam ettiğini kaydeden Çakan, 2001 yılında Botaş'ın al ya da öde yükümlülüğüne düşmediğini ve önceki yıllarda yaşanan doğalgazda basınç düşüklüğü sorununun bu yıl yaşanmadığını söyledi. 
     Elektrikte alınan Güç bedeli uygulamasına da açıklık getiren Çakan, uygulamadaki rakamları artırmayı düşünmediklerini kaydetti. 
     
     Botaş Gelen Müdürü... 

     Botaş Genel Müdürü Gökhan Bildacı, Ankara, İstanbul ve İzmit'te yıllar itibarıyla Botaş'ın satış fiyatı ile belediyelerin tüketicilere satış fiyatı arasında kar marjının arttığını söyledi. 
     Bildacı, Botaş'ın belediyelere göre, yıllar itibarıyla doğalgaz satış fiyatını çok az artırdığını bildirdi. 
     Enerji ve Tabii Kaynaklar Bakanı Zeki Çakan'ın düzenlediği basın toplantısında Bildacı, doğalgaz arzı ve talebi hakkında bilgi verdi. 
     Botaş'ın doğalgazı yurtdışından ithal ettiğini, alım fiyatının dolara endeksli olduğunu hatırlatan Bildacı, alım fiyatının 3'er aylık dönemler ile yılda 4 defa dolar bazında belirlendiğini kaydetti. 
     Uluslarası fiyatlarda değişimlerin gaz alım fiyatlarını 6 ile 9 aylık farkla yansıtıldığını bildiren Bildacı, petrol fiyatlarında gerilemeye bağlı olarak doğalgaz fiyatlarında hemen düşürülemeyeceğini 6, 9 ay sonra yansıtılabileceğini söyledi. 
     






</TEXT>
</DOC>
