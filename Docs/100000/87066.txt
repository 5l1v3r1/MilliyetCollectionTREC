<DOC>
<DOCNO> 87066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/ekonomi/eko01.html </URL>
<DATE> 2002/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Suzan Sabancı Dinçer’den önemli açıklamalar 
</HEADLINE>
<TEXT>
Akbank yabancı ortaklığa açık 
Akbank’ın dünya bankası olmayı hedeflediğini bildiren Yönetim Kurulu Murahhas Üyesi Suzan Sabancı Dinçer, yabancı ortaklığa her zaman açık olduklarını söyledi 
     KADİFE ŞAHİN 

     Akbank Yönetim Kurulu Murahhas Üyesi Suzan Sabancı Dinçer, Sabancı Grubu’nun bankacılıkta da yabancı ortaklık fikrine hazır olduğunu söyledi. 
     Hollanda’nın Rotterdam şehrinde faaliyete geçen Akbank International’ın açılış törenine katılan Dinçer, "Çok sayıda banka ile bu konularda fikir alışverişinde bulunuyoruz. Önemli olan ortaklığın doğru fiyat, zaman ve iş planı ile gerçekleşmesi" dedi. 
     Akbank’ın yabancı ortak olmadan da organik büyümesini devam ettirerek sektörde pazar payında bir numara olacağını belirten Dinçer, dünyada bankacılıkta k rların azalmasının yabancı ortaklıkları zorunlu kıldığını ifade ederek şöyle konuştu 
     
     Konuştuğumuz bankalar var’ 
     "Dünyada bankacılıkta önemli değişiklikler oluyor. Türkiye’de ise bu, krizin etkisi ile biraz daha süratli oluyor. 
     Bizim Akbank olarak hedefimiz 2006 yılına kadar yeniden yapılandırmamızı tamamlayarak dünya bankası olmak. Yönetim Kurulu Başkanımız Erol Sabancı’nın da zaman zaman ifade ettiği gibi Akbank, Türkiye’de ciddi bir yatırımda bulunmak isteyen büyük yatırımcıların listesinde en önde geliyor. Sabancı Grubu çoğu iş kolunda zaten yabancı ortaklıkları bulunan bir grup. Bankacılıkta da doğru grup ve doğru iş planı ile yabancı ortaklığa daima açığız. Bu planımızda bir değişiklik yok. Ama illa şu tarihte olacak diye bir şey de yok. Çünkü Akbank’ın şu anda böyle bir şeye ihtiyacı yok. Fakat dünyadaki trendlere bakıldığı zaman böyle bir şeyin olması çok muhtemel. Olabilecek bir şey olduğu için biz buna çok açığız." 
     Şu anda ortaklık konusunda temasta oldukları bir bankanın olmadığını ancak çok sayıda banka ile görüştüklerini belirten Dinçer, "Bize yatırım bankaları da dahil bir sürü banka geliyor. Sadece şu ülkeden geliyor demek yanlış olur. Fikir alışverişinde bulunuyoruz" diye kaydetti. 
     "Bu düşüncemiz için saptadığımız belli bir tarih yok, çünkü bu işler çift taraflı" diyen Dinçer, "Biz mentalite olarak hazırız. Kendi içimizde başlattığımız yapılandırmada da çok büyük bir yol aldık" dedi. 
     
Koçbank’ın ortaklığını çok olumlu buluyorum’      Koçbank’ın İtalyan UniCredito ile ortaklık için anlaşmasını çok olumlu bulduğunu belirten Suzan Sabancı Dinçer, "Çok müspet bir olay. Bir yabancının gelmesi öteki yabancılara da davettir. Çünkü onlar da kendi aralarında rekabet ediyor ve dünyadaki pastadan pay almak istiyorlar. Birbirlerine rakipler" diye konuştu. Dinçer, "Bu nedenle UniCredito - Koç Finans şirketleri ortaklığı Türkiye için çok olumlu. Bu yabancı sermayedarın h l Türkiye ile ilgili olduğunu ve Türkiye’deki pazarda var olmak istediğini gösteriyor. Demek ki kendileri için doğru müessese ve hissedar buldukları zaman ortaklık yapabiliyorlar" dedi. 
     
Banka bilançolarında inandırıcı olmak önemli’      Haziran başında açıklanacak olan banka bilançoları konusunda Bankacılık Düzenleme ve Denetleme Kurulu’na BDDK büyük bir görev düştüğünü kaydeden Dinçer, "BDDK’nın açıkmaları kafalarda soru işaretine yol açmamalı. İç ve dış piyasalara vereceğimiz mesaj çok önemli. Bence en önemli konu da sonuçların inandırıcı ve gerçekci olması" dedi. "Çünkü Türkiye’nin çok kötü bir krizden geçtiğini herkes biliyor" diyen Dinçer, "Yabancı yatırımcıların Türkiye’deki mekanizmalara güven duymasını sağlamalıyız. Onların baktığı tek nokta denetimin doğruluğu konusu. Sonuçta bir iki banka problemli çıksa bile Türkiye için sorun olmayacaktır. Çünkü bu, doğru denetim yapıldığını gösterecektir. Yanlış teşhis koymaktansa doğru teşhis koyup çözüm aramak daha doğrudur" diye konuştu. 
     
Dışarıda yüksek rasyo istiyorlar’      Akbank Yönetim Kurulu Başkan Yardımcısı ve Akbank International N.V Yönetim Kurulu Başkanı Akın Kozanoğlu, Avrupa Birliği ülkelerinde faaliyet gösteren Türk bankalarından ülke riski nedeniyle daha yüksek sermaye yeterlilik rasyosu istendiğini bildirdi. 
     Türk bankalarından istenen sermaye yeterlilik rasyosunun yüzde 10’dan 12’ye çıkartıldığını belirten Kozanoğlu, temsilcilik olarak açmak istedikleri Akbank International’ın banka olarak açılması için Hollanda oteriteleri tarafından tavsiye aldıklarını söyledi. Bankanın 25 milyon euro olan sermayesinin ileride 100 milyon euroya çıkarılacağını da kaydeden Kozanoğlu, "Hollanda bizim için önemli bir fırsat. Yurtdışındaki ağımızı biraz daha genişletmiş olacağız" dedi. 
     



 EKONOMİ 















</TEXT>
</DOC>
