<DOC>
<DOCNO> 73683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/son/sontur27.html </URL>
<DATE> 2002/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
BBG ile gelen 7 günlük yayın durdurma cezası 
</HEADLINE>
<TEXT>

     Yayınlandığı günden beri çeşitli tartışmalara neden olan ''Biri Bizi Gözetliyor BBG '' programı, bu kez Kanal 6'ya ceza getirdi. 
     Radyo ve Televizyon Üst Kurulu RTÜK , programın, ''genel ahlak, toplum huzuru ve Türk aile yapısına aykırı'' olduğu gerekçesiyle Kanal 6'ya 7 gün yayın durdurma cezası verdi. 
     Üst Kurul bugün yaptığı toplantıda, ''Biri Bizi Gözetliyor'' adlı programla ilgili ''Alo RTÜK 178'' hattına gelen şikayetler ile İzleme ve Değerlendirme Dairesi'nin 
     raporlarını ele aldı. 
     RTÜK, söz konusu programın 3984 Sayılı RTÜK Kanunu'nun 4 maddesindeki ''Genel ahlak, toplum huzuru ve Türk aile yapısına aykırı yayın yapılamayacağına'' ilişkin d bendine aykırı olduğuna hükmederek, Kanal 6'ya 7 gün yayın durdurma ile cezası uygulanmasını kararlaştırdı. 
     
     Hakaretler, küfürler, kavgalar... 
     İzleme ve Değerlendirme Dairesi'nin programa ilişkin raporunda, ''kıyasıya bir rekabetin yaşandığı BBG evinde yarışmacılar arasında sık sık hakaret ve aşağılama boyutuna varan küfürlü ifadelerin de yer aldığı kavgalar yaşandığı'' hatırlatılarak, ''Bazı yarışmacılar birbirlerinin varlıklarına dahi tahammül edememekte, sürekli birbirleri aleyhine dedikodular üretmekte, zaman zaman da müstehcenliğe varan düzeysiz şakalar yapılmaktadır'' denildi. 
     Raporda, şu görüşlere yer verildi 
     ''Üstelik bu kavgalarda ve şakalarda öne çıkan kişiler, haftalık elemelerde ilk sıralarda yer almaktadır. Kamu hizmeti anlayışından uzak ve tamamen reyting yapmaya yönelik bu programda, bir yarışmacı dışında genç yaştaki kişiler, okuyacakları üretecekleri yani en verimli olacakları dönemde bir eve kapatılmakta ve maddi ödülün yanı sıra kolay yoldan şöhret olabilmek için aynı evde toplumun manevi değerleri göz ardı edilerek yaşamaya yönlendirilmektedir. 
     Zaman zaman kendi ifadeleriyle de bunalıma düştükleri belirtilen bu gençlerin söz konusu yarışta başarılı olabilmek uğruna sık sık sergiledikleri, insan ilişkilerinin temelini oluşturan dostluk, saygı, sevgi ve paylaşma duygularını zedeleyen tüm olumsuz tutum ve davranışları da bu programı izleyen çocuk ve gençlere kötü örnek olmakta ve onları para ve şöhret uğruna bu hasletlerden ödün vermeye özendirmektedir.'' 
     
     Milletvekilleri de şikayet etti 
     Öte yandan, her kesimin şikayetlerine hedef olan Biri Bizi Gözetliyor programı, bazı milletvekilleri tarafından da Üst Kurul'a şikayet edildi. 
     Bazı milletvekilleri Üst Kurul üyelerini arayarak şikayetlerini iletirken, AK Parti Grup Başkanı Bülent Arınç, RTÜK'e yazılı olarak başvurarak, programının yayınının durdurulmasını istemişti. 
     Arınç, başvurusunda, Show TV'de başlayan ve halen Star ve Kanal 6 televizyonlarında yayını süren programın, özel hayata kalması gereken konuları kamuoyuna deşifre ettiğini belirterek, ''Millet adeta röntgenciliğe özendirilmektedir'' görüşünü dile getirmişti. 
     Bu arada program hakkında Alo RTÜK 178 hattına izleyicilerden de yoğun şikayet geldi. 
     Bazı izleyiciler ''seviyesiz, ahlak dışı, aptalca'' olarak niteledikleri programın yayından kaldırılmasını isterken, bazı izleyiciler de ''Küfürden, kavgadan başka bir şey yok. Çocuklarımıza kötü örnek olan bu programı görmeyen RTÜK uyuyor mu '' diye yakındılar. 
     






</TEXT>
</DOC>
