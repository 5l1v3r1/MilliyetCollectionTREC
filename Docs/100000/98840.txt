<DOC>
<DOCNO> 98840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/son/sondun08.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'nin, yanlış aşı aldığı iddia edildi. 
</HEADLINE>
<TEXT>

     İngiltere Sağlık Bakanlığı'nın, vatandaşlarını Irak'tan gelebilecek çiçek virüsü saldırısından koruyabilmek için satın aldığı aşının yanlış olduğu iddiası tartışma yarattı. 
     The Times gazetesinin manşetten yayımladığı haberde, ''İngiltere çiçeğe karşı yanlış aşı satın aldı'' başlığı kullanılırken, bu iddia, Amerikalı bilim adamı Steve Prior'un tespitlerine dayandırıldı. 
     Prior'un, bu alanda üretilen bütün aşıların etkinliği üzerinde testler yaptığı belirtilen haberde, bilim adamının Sağlık Bakanlığı tarafından ısmarlanan Lister aşısını da kontrol ettiği ve bu aşının muhtemel bir biyolojik saldırıda çiçek virüsünün yayılması karşısında ''çaresiz kalacağını'' tespit ettiği kaydedildi. 
     ABD'deki Potomac Enstitüsü'nde çalışan Steve Prior'un, İngiliz Sağlık bakanlığı tarafından yapılan seçimin yanlışlığı konusunda ısrarlı olduğu belirtilen habere göre Prior, ''Böyle bir seçim yaparken hata yapma lüksünüz yok. Böyle bir hatanın bedelini ödemek de kolay değildir. Bu aşı yanlış bir seçim ve İngiliz halkını bir saldırı karşısında korumaya yetmez'' diye konuştu. 
     Haberde, Sağlık Bakanlığı'nın ise bu suçlamaları reddettiği ve aşıyı savunduğu bildirildi. 
     Gazetenin haberinde, bakanlığın bu aşıyı İşçi Partisi'ne yaptığı bağışlarla tanınan Paul Drayson'a ait Powder-Jet adlı şirket aracılığıyla aldığına dikkat çekildi. Haberde Drayson'un, partiye son olarak yaptığı 100 bin sterlinlik bağışın yarısını, 32 milyon sterlin tutarındaki aşı anlaşmasının imzalanmasından birkaç hafta önce yaptığı öne sürüldü. 
     





</TEXT>
</DOC>
