<DOC>
<DOCNO> 73691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/21/ekonomi/eko02.html </URL>
<DATE> 2002/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hem özelleştirmeden hem de coğrafya kitabından silinecek 
</HEADLINE>
<TEXT>

Coğrafya kitaplarında bakır yatakları arasında gösterilen ve dokuz yıldır özelleştirilemeyen Murgul’un rezervi bir yıl sonra tükeniyor 
     ÖNDER YILMAZ Ankara 

     Dokuz yıldır özelleştirilemeyen Murgul Bakır İşletmeleri tarih oluyor. Bugünkü fiyatlarla 500 trilyon yatırım değeri bulunan tesisler, bakır rezervinin tükenmesi nedeniyle, 2003 ortasından itibaren çürümeye terk edilecek. 
     Karadeniz Bakır İşletmeleri’ne bağlı olarak faaliyetlerini yürüten Murgul Bakır İşletmeleri 1993’te özelleştirme kapsamına almıştı. Yıllardır trilyonlarca lira zarar eden ve rezervlerin azalması nedeniyle önce faaliyet kapasitesini küçülten fabrika, geriye kalan 2 milyon ton rezervi bir yıl içinde çıkaracak. 
     
     Raporlara geçti 
     Başbakanlık Yüksek Denetleme Kurulu raporlarında da işletmenin verim ve üretiminin azaldığı saptaması yapılırken, rezervlerin tükendiği, fabrikanın zarar ettiği, devlete yük oluşturduğu ifadeleri yer aldı. 
     Murgul Bakır İşletmeleri Müdürü Necati Topaloğlu ise, kurumun masraflarını minimum seviyeye indirdiklerini belirtirken, bir yıl içinde 220 işçiyi emekliye sevk ettiklerini ve çalışmaları 720 işçi ile sürdürdüklerini kaydetti. Topaloğlu, üretime hizmet eden değirmenlerden birinin arızalandığını ancak onarım masrafı 700 milyar lirayı bulduğu için devre dışı bırakıldığını kaydetti. 
     
     Arıyorlar ama yok... 
     Bir yıl sonra fabrikanın kapatılma gerçeği ile yüzyüze kalacaklarını belirten Topaloğlu, şunları söyledi 
     "Yıllardır özelleştirilmek istendi ancak alıcı çıkmadı. Bu arada rezervler tükeniyor. Biz de kara kara düşünüyoruz. Fabrika kapatılırsa süresi dolanları emekliliğe sevkedip, geriye kalanları Samsun Karadeniz Bakır İşletmeleri’ne göndeririz. İşçilerimizi psikolojik olarak buna hazırlıyoruz." 
     Topaloğlu, bölgede Japon firmalarıyla başka rezerv arayışlarına girdiklerini ancak yedi yılda bir sonuç alamadıklarını belirtti. 
     



 EKONOMİ 

















</TEXT>
</DOC>
