<DOC>
<DOCNO> 50003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/01/son/soneko05.html </URL>
<DATE> 2001/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası Kasım ayı döviz satış programını açıkladı 
</HEADLINE>
<TEXT>

     Merkez Bankası, Kasım ayı döviz satış programı çerçevesinde, 12 ve 24 Kasım tarihleri hariç, her iş günü 20 milyon dolar satacak. 
     Merkez Bankası tarafından açıklanan Kasım ayı döviz satış ihale programına göre, Kasım ayında ABD tatil günleri olan 12 ve 22 Kasım 2001 hariç toplam 20 iş günü döviz satım ihalesi düzenlenecek. 
     Açıklamaya göre, Merkez Bankası tarafından her gün düzenlenen döviz satım ihalelerine Kasım ayı içerisinde devam edilecek. 
     İhalelerde satışı yapılacak toplam tutar, her ihalede 20 milyon ABD Doları olmak üzere toplam 400 milyon ABD Doları olacak. 
     Gerçekleştirilen programlı döviz satım ihaleleri yoluyla, IMF'den sağlanan krediler karşılığında Merkez Bankası'nca açılan krediler, Hazine tarafından yurtiçi Türk Lirası ödemelerinde kullanılması durumunda piyasada oluşan fazla Türk Lirası likidite piyasadan çekiliyor. 
     Benzer şekilde, Dünya Bankası'ndan sağlanan krediler ile Hazine'nin döviz borçlanmalarının yurtiçinde Türk Lirası olarak kullanılması durumunda da piyasada oluşan fazla likidite döviz satım ihaleleri yoluyla sterilize ediliyor. 
     Bu doğrultuda, Eylül-Ekim döneminde gerçekleştirilen döviz satım ihalelerinde toplam 800 milyon ABD Doları satıldı. 
     Merkez Bankası Aralık ayına ilişkin döviz satım ihale programını ise Hazine'nin Kasım ve Aralık ayları içerisinde sağlaması muhtemel iç ve dış döviz finansman imkanlarına bağlı olarak belirleyip, Aralık ayı başında duyurulacağını bildirdi. 
     






</TEXT>
</DOC>
