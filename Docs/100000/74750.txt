<DOC>
<DOCNO> 74750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/son/sontur20.html </URL>
<DATE> 2002/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Nuriş mahkemede yine tehditler savurdu... 
</HEADLINE>
<TEXT>

     ''Karagümrük çetesi'' olarak bilinen organize suç örgütünün elebaşı Nuri Ergin, 4 ayrı dosyanın birleşmesiyle oluşan 28 sanıklı davada, ''kendisi ve ailesine yönelik eylem hazırlığında olduklarını'' öne sürdüğü Sedat Peker ve Sedat Şahin'i tehdit etti. 
     İstanbul 1 No'lu DGM'deki duruşmaya, tutuklu sanıklar Nuri Ergin, Vedat Ergin, Bülent Tarlak, Şükrü Türe, Erkut Yargüder, Nurettin Ergin, Yavuz Erdoğan, Muharrem Korkut Beşiroğulları, Rüştü Vatanseven, Erkan Esengil ve Tuncer Gülşen katıldı. Davanın gıyabi tutuklu ve tutuksuz 17 sanığı ise duruşmaya gelmedi. 
     Duruşmada söz alan sanık avukatları, uzun süredir tutuklu olan müvekkillerinin tahliyelerini istediler. 
     Dosya kapsamı ve delil durumuna göre tahliye istemlerini reddeden mahkeme heyeti, dosyadaki eksikliklerin giderilmesi amacıyla duruşmayı erteledi. 
     Sanık Nuri Ergin, duruşma sonunda salondan çıkartılırken, yargılandığı dava dosyalarının ağırlığının kendi ağırlığından fazla olduğunu söyledi. 
     ''Sütten çıkan ak kaşık olmadığını, ancak çete lideri olarak anılmak istemediğini'' belirten Ergin, Karagümrük çocuğu olduğunu ve oradaki insanların kendi istekleriyle hareket ettiklerini kaydetti. 
     Ergin, ''Karagümrük bir tarladır. Kim ne ekerse onu biçer. Fenerbahçe'de yetişmediler. Ne yapmışlarsa beni sevdikleri için yapmışlardır'' dedi. 
     Sedat Peker tarafından tehdit edildiğini, Sedat Şahin'in ise cezaevinde en yakın adamlarına kendisini öldürtmeye çalıştığını öne süren Nuri Ergin, ''Oğlumu öldürtmek için adam tutmuşlar. Çocuklarımın kılına zarar gelirse, birinin ayağına taş değerse bunu yapanların büyükten küçüğe bir tanesini canlı bırakırsam namerdim'' şeklinde konuştu. 
     






</TEXT>
</DOC>
