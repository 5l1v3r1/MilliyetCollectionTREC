<DOC>
<DOCNO> 51911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/12/son/sonspo11.html </URL>
<DATE> 2001/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş ''Okan, yapılan hareketlere karşılık vermese daha iyiydi'' 
</HEADLINE>
<TEXT>

     Milli Takımlar Teknik Direktörü Şenol Güneş, Avusturya maçının yıldızı Okan hakkında "İlk maçta yapılan hareketlere karşı tepki verdi, olmasaydı daha iyiydi" dedi. 
     Güneş, 2002 Dünya Kupası Finalleri'ne gidebilmek için Avusturya ile yaptıkları baraj ilk maçından avantajlı bir skorla döndüklerini belirterek, ''Kendi sahamız ve seyircimizin önünde Dünya Kupası Finalleri'ne gideceğiz'' dedi. 
     Güneş, Galatasaray'ın Florya Metin Oktay Tesisleri'nde düzenlediği basın toplantısında, Avusturya'nın takım oyunu oynayan disiplinli bir ekip olduğunu, ancak kendilerinin de aynı şekilde karşılık verdiği zaman, milli takımın oyuncularının üstünlüğünün ortaya çıktığını dile getirdi. 
     İlk maçın son bölümlerinde bocaladıklarını kaydeden Şenol Güneş, şöyle konuştu 
     ''Biz oyunun genelinde iyi oynadık. Ancak, zaman zaman duygusal davrandığımızda rakibe pozisyonlar verdik. Burada dikkatli olmalıyız. 
     Hiçbir maç oynanılmadan kazanılmıyor. Normal kalıpların dışına çıkacağız, savaşçı ve üretken olacağız. Dünya Kupası Finalleri'ne gitmek için elimizden geleni yapacağız. Türkiye'nin finallere gitmesi bu kupaya renk getirir.'' 
     
     'Tahriklere kapılmayalım' 

     Güneş, Avusturya'daki ilk maçın çok gergin geçtiğini ve istenmeyen olayların yaşandığını söyledi. 
     Futbolun dostluğa dönüşmesi gerektiğini ifade eden Güneş, ''İlk maçın sonunda onların başlattığı ufak tefek tatsızlıklar oldu. Biz onlardan daha hırslıydık, ama hırsımızın tatsızlığa dönüşmemesi gerekir. Maç içinde hakemin kararları da tansiyonu yükseltti. 
     Seyircimizin buradaki maçta ne olursa olsun tahriklere kapılmamasını ve bizi sonuna kadar desteklemesini istiyorum'' diye konuştu. 
     Avusturya Teknik Direktörü Otto Bariç'in maç içinde kendisine yaptığı hareketin yanlış olduğunu anlatan Güneş, ancak, maçtan sonra Hırvat hocanın da bu yanlışı kabul ettiğini ve bu konu üzerinde fazla durulmaması gerektiğini kaydetti. 
     
     Okan yanlış yaptı.. 

     İlk maçta golü atan Okan'ın iyi oynadığını, ancak kendisine yapılan tahriklere cevap verdiğini vurgulayan Şenol Güneş, ''Okan, doğru yapmadı. Ancak tahrikler vardı'' dedi. 
     Güneş, maç içinde hakemin kendi oyunları ile ilgili tavırlarının olumsuz olduğunu kaydederek, şöyle konuştu 
     ''Onların yaptığı hareketleri görmüyor, bizim oyuncularımıza aynı hareketlerde kart gösteriyordu. Okan'ın Herzog ile sürtüşmeleri oldu, bu oyucunun da sert tepkileri vardı. Ancak, buradaki maçta böyle küçük işlerle uğraşmayalım, biz futbolumuzu oynayalım. Dünya Kupası Finalleri'ne gidecek sonucu elde edelim. Okan gördüğü kartla cezalı duruma düşmedi, cezalı oyuncumuz yok.'' 
     
     Sakatların durumu... 

     Sakatlığı olan Ergün'ün oynayıp oynamayacağının henüz kesinlik kazanmadığını ifade eden Güneş, Hakan Şükür'ün gözünde morluklar bulunduğunu, Tugay'ın da hafif bir sakatlığının olduğunu, ancak bu iki oyuncunun çarşamba gününe kadar oynayabilecek duruma geleceklerini söyledi. 
     Güneş, ilk maçta oynamayan Hasan Şaş'ın dişindeki rahatsızlığı nedeniyle maçtan bir gün önce sabaha kadar uyuyamadığını belirterek, ''Sabah çok kötüydü. Oyuncu kendini iyi hissetmiyorsa, bunu söylemesi normal. Bu konu yanlış yorumlanmamalı'' dedi. 
     Bu sabah oyuncularını serbest bıraktığını belirten Şenol Güneş, ''Kişisel yorgunluğu gidermek istiyorum. Bugün öğleden sonra oyuncuları motive etmeye başlayacağım. Biz şu anda sadece Avusturya maçını düşünüyoruz. Önümüzde tek maç var. Burada beraberlik de alsak hedefimize ulaşarız. Rakibimizin üstün taraflarına karşı tedbir alacağım ve bu maçı kazanıp, Dünya Kupası Finalleri'ne gideceğimize inanıyorum'' diyerek sözlerini tamamladı. 
     Şenol Güneş daha sonra, İngiliz, Alman ve Avusturyalı gazeteciler için ayrı bir basın toplantısı düzenledi. 
     






</TEXT>
</DOC>
