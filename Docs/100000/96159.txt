<DOC>
<DOCNO> 96159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/ekonomi/eko05a.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yumoş, ABD’nin dolarını silkeledi 
</HEADLINE>
<TEXT>

Tahtakale piyasasında "yumoş" olarak adlandırılan Avrupa Birliği para birimi euronun ABD Doları karşısında süren yükselişi, Türk Lirası fiyatının da gün sonunda 1 milyon 710 bine yükselmesini sağladı 
     EKONOMİ SERVİSİ 

     Dolar ile arasındaki farkı kapatarak öne geçen euro, doların geçmekte zorlandığı 1 milyon 700 bin lira sınırını zorlanmadan aştı. Döviz oyuncuları arasında "yumoş" denilen euronun yılbaşından bu yana değer artışı yüzde 30’a yaklaştı. 
     ABD’nin dev şirketlerinde yaşanan muhasebe skandalları ve Amerikan ekonomisinin zayıflamasıyla gücünü kaybeden dolar, euro karşısında değer kaybetmeyi sürdürüyor. 2.5 yıl sonra ilk kez 1 doları aşan euro, dün de dolar karşısında değer kazanmaya devam edince euro TL karşısında da 1 milyon 700 bin liranın üzerine çıktı. Bankalararası piyasada 1 milyon 700 bin lirada bulunan euro, Merkez Bankası’nın müdahalesi sonrası bir miktar düştü. 
     Euroya talep arttı 
     Kapalıçarşı’da da euroya talebin arttığı gözlendi. Döviz büfelerinde euro fiyatları gün boyunca 1 milyon 700 bin - 1 milyon 720 bin lira arasında gidip gelirken, kapanış 1 milyon 710 binden gerçekleşti. Son yükselişle birlikte euronun yılbaşından bu yana değer artışı yüzde 30 olurken dolar değer artışı yüzde 16.1’de kaldı. 
     ABD Merkez Bankası Başkanı Alan Greenspan’in açıklamalarından da müdahale kararı çıkmaması nedeniyle dolarda toparlanma için bir sebep kalmadığını belirten bankacılar, euronun bir süre daha bu seviyesini koruyacağını iddia ediyor. 
     
Merkez’den müdahale      Hükümetten istifalar sonrası geçen hafta piyasaya doğrudan müdahale eden Merkez Bankası’nın dün de hükümetin Meclis’te çoğunluğu kaybetmesi nedeniyle dün telefonla bankalara fiyat sorduğu kaydediliyor. 
     Merkez’in piyasaya girmesi 1 milyon 696 bini gören doları 1 milyon 690 bine düşürürken yüzde 76’ya kadar yükselen faizler dövizdeki düşüşe bağlı olarak günü yüzde 75.1’den tamamladı. 
     



 EKONOMİ 





























</TEXT>
</DOC>
