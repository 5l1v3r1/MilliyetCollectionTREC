<DOC>
<DOCNO> 62982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/18/son/sonspo09.html </URL>
<DATE> 2002/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Mirsad, hala Avrupa Ligi'nin en iyisi... 
</HEADLINE>
<TEXT>

     Mirsad Türkcan, Erkekler Basketbol Avrupa Ligi'nde, USH CSKA Moskova forması altında gösterdiği üstün performansla, Türkiye'nin gururu olmayı sürdürüyor. 
     Mirsad Türkcan, ''En Değerli Oyuncu'' sıralamasında, liderliği bu hafta da kimseye bırakmadı. Başarılı oyuncu, 226 puanla ilk sırada yer alırken, ligin ribaunt krallığında da birinci durumda bulunuyor. 
     Ligde 70 savunma, 36 da hücum olmak üzere toplam 106 ribaunta imzasını atan Mirsad Türkcan, maç başına 13.33'lük ortalamasıyla ilk sırada yer alıyor. 
     Ülkerspor forması giyen ABD'li pivot Quadre Lollis, 56 savunma, 50 hücum olmak üzere toplam 106 ribaunt ve 9.63 ortalamayla 4. sırada yer alırken, Efes Pilsen'den Kaspars Kambala, 64 savunma, 23 hücum, toplam 87 ribauntla ve 7.9'luk ortalamasıyla 9.lukta bulunuyor. 
     3 sayılık atış isabeti sıralamasında ise Ülkerspor'un skorer ismi 
     Harun Erdenay, 55'te 20 isabetli atışla, yüzde 40'lık ortalama tutturdu ve 8. sıraya çıktı. Efes Pilsen'in ABD'li oyun kurucusu Marcus Brown ise 60'da 22 isabet ve yüzde 36.66'lık ortalamasıyla 11. 
     durumda yer aldı. 
     Ligin sayı krallığında ise ilk sırada Yunan BC Pire Olympiakos'tan Alphonso Ford bulunuyor. Toplam 287 sayısı bulunan Ford'un maç başına ortalaması ise 26.09. 
     Ligin en fazla asist yapan oyuncusu, Polonya'nın Idea Slask Wroclaw takımından Micheal Hawkins. 51 asist yapan Hawkins'in maç başına asist ortalaması 4.63. 
     Ligin blok krallığında ise Litvanya'nın BC Zalgiris Kaunas takımından Grigorij Hizhnjak, toplam 27 blok ve maç başına 3.36'lık ortalamasıyla ilk sırada yer alıyor. 
     Ligin en fazla top çalan oyuncusu ise Kinder Bologna'dan Emanuel Ginobili. İtalyan oyuncu, toplam 29 top çalmayla, maç başına 2.63'lük performansıyla birinci durumda bulunuyor. 
     






</TEXT>
</DOC>
