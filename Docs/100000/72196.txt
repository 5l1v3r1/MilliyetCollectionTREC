<DOC>
<DOCNO> 72196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/son/sonspo17.html </URL>
<DATE> 2002/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalyaspor, şike iddiaları için Federasyon'a da başvuruyor... 
</HEADLINE>
<TEXT>

     Antalyaspor, ''Şike Çetesi'' iddialarıyla ilgili olarak, Kadıköy Cumhuriyet Başsavcılığı'nın yanı sıra, Futbol Federasyonu'na da başvuru yapmaya hazırlanıyor. 
     Antalyaspor Basın Sözcüsü Murat Bulat, Antalyaspor'un haklarının korunması için her türlü mücadeleyi vereceklerini söyledi. 
     Bulat, futbol'da, ''Şike Çetesi'' iddialarıyla ilgili olarak açılacak kamu davasında müdahil olmayı kararlaştıran ve Kadıköy Cumhuriyet Başsavcılığı'na vermek üzere dosya hazırlayan Antalyaspor Yönetim Kurulu'nun, şimdi de Futbol Federasyonu'na başvuru yapma kararı aldığını bildirdi. 
     Futbol Federasyonu'ndan, şikeye karışan oyuncu ve takımlara ceza verilmesini, şikeye karışmayan takımların da gaspedilen puanlarının gözönüne alınarak haklarının geri verilmesini talep edeceklerini açıklayan Bulat, Futbol Federasyonu'nun oluşturduğu Şike Araştırma Kurulu'nun, çalışmasını bir an önce tamamlamasını beklediklerini ifade etti. 
     
     "Şikeye karışanlar cezalandırılmalı" 
     Açılacak kamu davasının uzaması ihtimaline karşılık Futbol Federasyonu'nun kendi iç disiplin kurallarını uygulayarak, şikeye karışan takımlara ve oyunculara ceza verebileceğini savunan Bulat, 'Antalyaspor'un haklarının korunması için her türlü hukuk mücadelesini vereceğiz ve sonuna kadar mücadeleden vazgeçmeyeceğiz'' diye konuştu. 
     Antalya Milletvekili Cengiz Aydoğan'ın, Türkiye Büyük Millet Meclisi'ne küme düşmenin kaldırılması konusunda kanun teklifi vermesinin de kendileri açısından olumlu bir gelişme olduğunu kaydeden Bulat, ''TBMM'nin konuyu ele alması sevindiricidir. Antalya milletvekilinin konuya duyarlı yaklaşarak, haklarımızı araması bize güç verir. Bu doğrultuda ve istişare içerisinde mücadeleyi sürdüreceğiz'' diye konuştu. 
     Türkiye'de yaşanan sorunların Türkiye'de çözümlenmesinden yana olduklarının da altını çizen Bulat, konuyu başka mecralara taşımayı düşünmediklerini söyledi. Bulat, ''Ülkemizin kurumları, bu sorunları çözmeye yeterlidir diye düşünüyoruz. Futbol Federasyonu'nun adil ve duyarlı davranacağı inancındayız'' dedi. 
     
     Fenerbahçe maçında kural hatası tartışması 
     Fenerbahçe-Antalyaspor maçında, Kaleci Rüştü'ye kırmızı kart gösterilmemesini de eleştiren Bulat, birçok maçta olduğu gibi bu maçta da, Antalyaspor'un hakem kurbanı olduğunu söyledi. 
     Rüştü'ye kırmızı kart gösterilmesi halinde maçın kaderinin değişebileceğini savunan Bulat, hakem kararında kural hatası olup olmadığını araştırdıklarını dile getirdi. Bulat, şöyle konuştu 
     ''O maçta Rüştü'ye kırmızı kart gösterilmemesi yanlış karar mı, yoksa kural hatası mı, otoriteler bunu tartışıyor. Biz de ulaştığımız spor otoriteleriyle görüşüyoruz. Değişik fikirler çıkıyor. Bunun bir kural hatası olduğu yolunda bilgi ve bulgu elde edersek, maçın iptali için başvuru yaparız. Ama şimdilik, biz kural hatası yapıldığını söyleyebilecek durumda değiliz.'' 
     






</TEXT>
</DOC>
