<DOC>
<DOCNO> 83615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/13/ekonomi/aeko.html </URL>
<DATE> 2002/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD BAŞKANI ÖZİLHAN 
</HEADLINE>
<TEXT>
Derviş yanlış yaptı 
Derviş’in seçimle ilgili sözleri istikrarı arayan bir bakan’ için yadırgatıcı’ 
     DENİZ ŞAHİN Antalya 

     Anadolu Grubu’na bağlı, Efes Pilsen’in ana sponsoru olduğu Milli Takım’a moral vermek amacıyla düzenlediği piknik için Antalya’ya gelen Özilhan, geçen hafta Derviş’in seçimle ilgili sarfettiği sözler için "Siyaset dışında, ekonomiden sorumlu, istikrarı arayan bir bakanımız. Bana göre, en son onun konuşması gerekirdi." diye konuştu. İktidarda üç partili bir koalisyon olduğunu hatırlatan Özilhan, bu konunun öncelikle koalisyonu oluşturan parti liderleriyle konuşulması gerektiğini belirterek, "Onlarla konuşup, anlaşıp, kamuoyunun önüne ondan sonra çıkardı" dedi. 
     Derviş’in seçimin ekonomiyi etkilemeyeceği yönündeki sözlerinin hatırlatılması üzerine, Özilhan şöyle konuştu 
     "Ekonomik dengelerin mayasının tam tutmadığı bir dönemde, seçim konuşmak, mahsurlu olur. Ben daha dengelerin çok oturduğu kanaatinde değilim, halen bıçak sırtında 200 milyar dolar borcu, yılda 20 milyar dolar faiz servisi olan, yabancı sermayenin gelmediği bir Türkiye’de dengeler çok kısa zamanda bozulabilir. Türkiye çok ağır bir program uyguluyor. Tam netice alınmadan, programın ortasında, erken seçimin konuşulması doğru değil. Seçim konuşmak Türkiye’ye çok önemli sıkıntı getirir. Türkiye içinden çıkılamayacak bir duruma gebe kalabilir. " 
     Özilhan, seçimin tarihi ile ilgili, bir soru üzerine de "2003’te büyüme zeminine ulaşılmalı. Ondan sonra, seçim tarihi kararlaştırılabilir" dedi. 
     
     Herkes yedeğini seçmeli 
     Türkiye’de liderler sultasına son verilmesi için liderlerin arkasından gelecekleri tespit etmesi gerektiğini ifade eden Özilhan, "Biz özel sektörde bunu yapıyoruz. Bizde her müdürün yedeği bellidir. Siyasette de bunun olması lazım" dedi. 
     Siyasette yeni yüzlerle ilgili bir soruyu da yanıtlayan Özilhan, "Siyasette yeni yüzler istiyoruz. Ama mevcut partilerin içinde yeni yüzler istiyoruz. Orada tecrübelenmelerini istiyoruz. Bu da siyasi partiler yasasının değişmesi ile mümkün olacak dedi." 
     



 EKONOMİ 












</TEXT>
</DOC>
