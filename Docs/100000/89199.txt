<DOC>
<DOCNO> 89199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/son/sondun22.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'da kim kimdir 
</HEADLINE>
<TEXT>

     Afganistan'da ülkenin önümüzdeki dönemini belirleyecek olan Loya Jirga'nın bugünkü toplantısında, siyasi kimliği ve gücü olan bazı kişiler ön plana çıkıyor. 
     Bunlar arasında etkin olanlar ve kısa özgeçmişleri şöyle 
     
     MUHAMMED ZAHİR ŞAH 
     Eski Afgan Kralı Zahir Şah, 15 Ekim 1914 tarihinde Kabil'de doğdu, Fransa'da eğitim gördü. Babasının öldürülmesi üzerine 1933'te tahta geçen Zahir Şah, 1973'te yeğeni Prens Muhammed Davud tarafından devrilerek, İtalya'ya sürgüne gönderildi. 
     Ülkesine, Taliban rejimi devrildikten sonra dönebilen 87 yaşındaki eski Kral, bugün Loya Jirga'nın açılışını yapacak. 
     
     HAMİD KARZAİ 
     Popalzai aşiretinden bir Peştu olan geçici Afgan yönetiminin Başbakanı Hamid Karzai, 24 Aralık 1957'de Kandahar'da doğdu. 1982'de Sovyet askerleriyle mücadele saflarına katılan Karzai, Ulusal Afgan Kurtuluş Cephesi'nin harekat sorumlusu oldu. 
     1992'ye kadar Peşaver'de sürgün hayatı yaşayan Karzai, Necibullah 
     yönetiminin devrilmesinden sonra Kabil'e döndü ve Dışişleri Bakan Yardımcısı oldu. Karzai, Taliban 1996'da iktidarı aldığında, çoğu Peştu aşiretinden gelme Taliban milisleriyle işbirliğine hazır gözüktü. Ancak babası Abdul Ehad Karzai'nin 1999'da öldürülmesinden sonra, bu cinayetten Taliban'ı sorumlu tutan Karzai'nin Taliban'a yaklaşımı değişti. Krala yakınlığıyla bilinen Karzai, Bonn'da belirlenen geçici Afganistan yönetiminin başbakanı oldu. 
     
     BURHANEDDİN RABBANİ 
     Eski Devlet Başkanı olan Tacik kökenli Burhaneddin Rabbani, Faizabad doğumlu ve 62 yaşında, İslam hukuku üzerine eğitim gördü. 
     Sovyet askerlerine karşı mücadelede mücahitlerin liderlerinden olan Rabbani, 1992'de İslam Konseyi'nin başkanı olarak yeni devlet başkanı oldu. 1996'da Taliban tarafından sürüldü. 
     Rabbani'nin iktidarda olduğu sırada esas güç, daha sonra suikasta kurban giden Ahmet Şah Mesud'daydı. 
     Afganistan'da bugün İçişleri Bakanlığı koltuğunda oturan Yunus Kanuni, Dışişleri Bakanı olan Abdullah Abdullah ve Savunma Bakanı olan Muhammed Fehim, Şah Mesud'un siyasi ve askeri varisleri olarak öne çıkıyorlar. 
     
     YUNUS KANUNİ 
     Bonn'daki görüşmelere Kuzey İttifakı'nın başkanı olarak katılan İçişleri Bakanı Yunus Kanuni, Şah Mesud'un öldürülmesinden sonra Kuzey İttifakı'nın belkemiği olan Cemiyet-i İslami'nin siyasi lideri oldu. 
     45 yaşındaki Kanuni, Penşir Vadisi'nde doğdu, 17 yaşında siyasetle 
     ilgilenmeye başladı. 1979'daki Sovyet işgali sırasında Şah Mesud'a katılan Kanuni, Şah Mesud kuvvetlerine Pakistan sınırından silah ve para sağlanması için çalışmalar yaptı. Mücahitlerin 1992 yılında Kabil'e girmesinin ardından Savunma Bakanlığı sözcülüğüne getirilen Kanuni, bir yıl sonra Devlet Başkanı Rabbani tarafından Savunma Bakanı olarak atandı. Kanuni, 1993 yılında Kabil'de arabasına düzenlenen bombalı saldırıdan yaralı olarak kurtuldu. Bonn'daki toplantıda geçici yönetimin İçişleri Bakanı oldu. 
     
     ABDULLAH ABDULLAH 
     Afgan geçici hükümetinde Dışişleri Bakanı olan Abdullah Abdullah, 1960 yılında Penşir Vadisi'nde doğdu. 
     Devrik Rabbani hükümetinin de Dışişleri Bakanı ve sözcüsü olan Abdullah, Kuzey İttifakı'nın en çok tanınan yüzleri arasında yer alıyor. 
     Tacik ve Peştu ana babanın çocuğu olarak dünyaya gelen Abdullah, 1983 yılında Kabil Üniversitesi'nden göz doktoru olarak mezun oldu ve 
     Pakistan'ın sınır kenti Peşaver'deki Afgan mültecilerin bulunduğu kamptaki hastanede çalışmaya başladı. 
     Daha sonra Kabil'in kuzeyindeki Penşir Vadisi'ne dönerek Şah Mesud kuvvetlerine katılan Abdullah, bu kuvvetlerin sağlık bölümünün başına getirildi, ayrıca siyasi başdanışman oldu. 
     Abdullah, BM tarafından resmen tanınan Rabbani hükümetinin 3 yıl BM temsilciliğini de üstlendi. 
     
     MUHAMMED FEHİM 
     Savunma Bakanı General Muhammed Fehim, Penşir Vadisi'nde 1957 yılında doğdu, Kabil'de lise öğrenimi gördü. 1978 yılındaki komünist darbeden sonra Pakistan'a kaçan Fehim, bir yıl sonra ülkesine dönerek Ahmet Şah Mesud için çalışmaya başladı. 
     Ahmet Şah Mesud'un istihbarat şefi ve yardımcısı olan Fehim, Şah Mesud'un öldürülmesinden sonra Kuzey İttifakı'nın komutanlığına getirildi. 
     1980'li yıllarda Sovyetler Birliği işgali sırasında Cemiyet-i 
     İslami'nin Pervan ve Baglan eyaletleri komutanı olan Fehim, 1992 yılında mücahit hükümetinde ulusal güvenlikten sorumlu bakan olarak görev yaptı. 
     
     ABDÜL RAŞİD DOSTUM 
     Halen geçici yönetimin Savunma Bakan Yardımcısı olan 47 yaşındaki Özbek General Raşid Dostum, bir dönem Şah Mesud'a karşı Sovyet güçleriyle işbirliği yaptı, ancak daha sonra Kuzey İttifakı'na katıldı. 
     Dostum'un güçleri, ABD'deki saldırılardan sonra Mezar-ı Şerif yönünde en etkili saldırıyı gerçekleştirdi. 
     





</TEXT>
</DOC>
