<DOC>
<DOCNO> 58036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/20/guncel/gun14.html </URL>
<DATE> 2001/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Avukatlara gizli görüşme izni 
     CEM BAKIRCI DHA 

     Adalet Bakanlığı, avukatların şikayetlerini dikkate alarak cezaevlerinde tutuklu ve hükümlülerle ayrı odada gizli görüşme yapmasına izin verdi. Başsavcılıklara gönderilen genelgede, bu hakkın kötüye kullanılmaması istendi. Genelgede, şu görüşlere dikkat çekildi "Tutuklu bulunan kişilerin müdafi ile her zaman ve konuşulanları başkalarının duymayacağı ortamda görüşebilecekleri uygundur. " 
     
     Müsteşarın imza yetkisine by-pass 
     ANKARA Milliyet 

     Bayındırlık Bakanlığı’ndaki "Vurgun Operasyonu"nun ardından görevinden istifa eden bakan Koray Aydın’ın en yakın çalışma arkadaşı Bayındırlık Müsteşarı Ali Helvacı, yeni bakan tarafından by - pass edildi. Bayındırlık Bakanı Abdülkadir Akcan, Helvacı’nın yetkilerini tırpanlayarak adeta "işlevsiz" konuma getirirken, Karayolları ve İller Bankası’yla ilgili imza yetkisini kendisine aldı. 
     
     Meclis’in 38 doktoru da izinli 
     SALİHA ÇOLAK Ankara 

     TBMM’nin doktorluk binasında 38’i doktor 113 personel çalışıyor ancak hafta sonları Meclis’e gelen vekiller kapıda kalıyor. DSP Denizli Milletvekili Mehmet Kocabatmaz da hafta sonu rahatsızlanan eşi İlknur Hanım’ı, "özel hastaneye gitmeyelim" diyerek Meclis’e getirdi. Ancak Meclis’te doktor olmadığını öğrenenen Kocabatmaz çifti, geri dönmek zorunda kaldı. 
     
     BBC ekibine izin verilmedi 
     Artvin’in Yusufeli ilçesi Kaymakamı Arslan Yurt, BBC televizyonunda gösterilmek üzere hazırlanan belgesel için ilçeye gelen ekibe çekim yaptırmadı. Yurt, "Hasankeyf ve diğer barajlarda çekim için izin almışlar. Ancak Yusufeli ve Deriner Barajı için izin almamışlar. Bunun üzerine Vali Bey ile görüştüm, çekim izni vermedim" dedi. Yurt, ekibin "Barajlar ile ilgili aleyhte yayın yapacakları" duyumu aldıklarını ifade etti. 
     
     Rum patriğinden Diyanet’e ziyaret 
     AB Komisyonu’nca düzenlenen bir toplantıya katılmak üzere Brüksel’de bulunan İstanbul Fener Patriği Bartolomeos ile İstanbul Ermenileri Patriği 2. Mesrob, Türkiye’nin Belçika Büyükelçisi Temel İskit ile birlikte Diyanet Vakfı’nı ziyaret etti. Bartolomeos, 11 Eylül’le dinlerin yakınlaşması gereğinin daha bariz bir şekilde ortaya çıktığını ve birleştirici unsurlar olduğunu anlattı. 
     
     Deprem Anıtı da müteahhit kurbanı 
     BOLU DHA 

     Bolu’da valilik ve belediye tarafından yaptırılan Deprem Anıtı ve Müzesi kompleksinin müze kısmında müteahhit hatası sonucu çatlaklar oluştu. Yapımı 150 milyar liraya mal olan ve 12 Kasım depreminin 2’nci anma yılı törenlerinde açılan anıttaki çatlaklar nedeniyle müteahhit firma uyarıldı. Çatlaklardan sızan suyun kurutulabilmesi için de müze 3 günlüğüne kapatıldı. 
     
     Hepatit A virüsü ilçeyi kuşattı 
     BOLU DHA 

     Burdur'un Ağlasun İlçesi'nde Hepatit A salgını başlaması üzerine sağlık kuruluşları harekete geçti. 25 öğrenci ve 1 öğretmende virüs tespit edilmesi, ilçede panik yarattı. Sağlık ekipleri, ilçede Hepatit A'ya neden olan faktörleri araştırırken, İlçe Hıfzıssıhha Kurulu'nu toplayan Ağlasun Kaymakamı Ahmet Gönenç, okulları 2 gün tatil etti. Burdur İl Sağlık Müdürlüğü ise salgının yayılmaması için tedbir almaya başladı. 
     



 GÜNCEL 

























</TEXT>
</DOC>
