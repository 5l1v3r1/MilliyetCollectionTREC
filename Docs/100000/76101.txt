<DOC>
<DOCNO> 76101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/03/siyaset/siy07.html </URL>
<DATE> 2002/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail tatbikattan çekildi 
</HEADLINE>
<TEXT>

İsrail, Konya’da yapılacak askeri tatbikattan çekildi 
     ANKARA Milliyet 

     İsrail, Konya’daki Anadolu Kartalı tatbikatının 22 Nisan’daki ilk aşamasına katılmayacağını açıkladı. İsrail kaynakları, tatbikatın haziranda yapılacak 2. bölümüne katılacaklarını bildirdi. Filistin’de uyguladığı politikalar nedeniyle, SP Genel Başkanı Recai Kutan ve Konya’nın SP’li belediyeleri, İsrail’in de yer alacağı tatbikatın iptalini istedi. Ancak Hava Kuvvetleri Komutanlığı, tatbikat programında değişiklik yapılmayacağını açıkladı. Milliyet’in sorularını yanıtlayan Hava Kuvvetleri kaynakları, "22 Nisan - 6 Mayıs, 3 - 16 Haziran, 14 - 25 Ekim arasında 3 tatbikat yapılacak ve İsrail üçüne de katılacak" dedi. THK’nın "gelecekler" açıklamasına rağmen İsrail, 22 Nisan’daki tatbikatın ilk bölümüne katılmayacağını açıkladı. İsrail, tepkiler nedeniyle çekildikleri iddiasını da yalanladı. 
     
Filistinliler destek istedi      Türkiye’de yaşayan Filistinliler, İsrail’in Filistin’e uyguladığı kuşatmayı kaldırması için bazı ülkelerin büyükelçiliklerine yürüyerek destek istediler. Yaklaşık 200 kişiden oluşan Filistinli grup Çin Halk Cumhuriyeti, ABD, Fransa, Rusya Federasyonu Büyükelçilikleri ile Birleşmiş Milletler binası önüne gelerek savaşın durdurulması talebini içeren bir mesajı Filistinli çocukların elinden görevlilere sundular. Grup, İsrail Büyükelçiliği önüne sokulmadı. 
     



 SİYASET 













</TEXT>
</DOC>
