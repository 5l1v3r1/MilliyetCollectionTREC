<DOC>
<DOCNO> 91288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/son/sontur20.html </URL>
<DATE> 2002/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Uğur Mumcu Sokağı, "Kuvayı Milliye" oldu... 
</HEADLINE>
<TEXT>

     Balıkesir Belediye Meclisi, daha önce tepkiler üzerine geri almak zorunda kaldığı, ''Uğur Mumcu Kavşağı''nın adının değiştirilmesine ilişkin kararını, yeniden uygulamaya koydu. 
     Belediye Başkanı Ziya Tan'ın kent dışında bulunması nedeniyle Başkanvekili Mustafa Sami Tabanlı başkanlığında toplanan Belediye Meclisi'nde, ANAP'lı üye Tansel Tezcan'ın, Gazeteci-Yazar Uğur Mumcu'nun adını taşıyan Balıkesir Doğumevi önündeki kavşağa ''Kuvayı Milliye'' adının verilmesi yönündeki önergesi görüşüldü. 
     Tezcan'ın, Mumcu'nun adını anmadan, ''Balıkesir'de 16 Mayıs'ta yapılan Kuvayı Milliye yürüyüşünün Doğumevi önündeki kavşaktan başladığı ve bu nedenle kavşağın adının Kuvayı Milliye olması istemiyle'' verdiği, bazı meclis üyelerinin imzalarının da bulunduğu önerge, DSP'li üyelerin ''ret'' oylarına karşın 13 ANAP, 5 DYP, 1 bağımsız, 1 SP ve 2 MHP'li üyenin oylarıyla kabul edildi. 
     Bu arada, önergede imzaları bulunan DSP'li üyeler Suat Baskın ve İbrahim Demirer, önergenin, ''Uğur Mumcu Kavşağı'nın adının değiştirilmesi amacıyla hazırlandığını'' bilmediklerini belirterek, imzalarını geri çektiler ve ''ret'' oyu kullandılar. 
     DSP'li Hulusi Kaynak, yaptığı açıklamada, kavşağın adının değiştirilmesine tepki göstererek, ''Asıl amacın, Kuvayı Milliye adına sığınılarak Mumcu'nun adını kavşaktan silmek olduğunu'' savundu. 
     Akkaynak, ''Uğur Mumcu adını değiştirmek için Kuvayı Milliye adı istismar ediliyor. Bu kararla birlikte Kuvayı Milliye Haftası'nda başlayan birlik, bütünlük ve beraberlik havası da büyük zarar gördü. Toplumda yeni tartışmalara, kutuplaşmalara yol açacak bir karar alındı'' iddiasında bulundu. 
     Balıkesir Belediye Başkanvekili Mustafa Sami Tabanlı ise önergeden daha önce haberi olmadığını belirterek, ''Herkesin imzaladığı bir önerge getirdiler, ben de oylamaya sundum. Bu konuda şu aşamada yorum yapmak doğru olmaz. Geçen dönemde bu konu tartışma yaratmıştı. Yeni bir tartışma ortamı yaratılmasını istemiyoruz. Bu konuya çözüm getireceğiz'' dedi. 
     ''Doğumevi Kavşağı'', 1993 yılında uğradığı bombalı saldırı sonucu öldürülen Gazeteci-Yazar Uğur Mumcu'nun anısına ''Uğur Mumcu Kavşağı'' adını almış, ancak 1996 yılında ANAP, DYP ve kapatılan RP'nin grup sözcülerinin verdikleri ortak önergeyle, kavşağın adı ''Orgeneral Eşref Bitlis'' olarak değiştirilmişti. 
     ANAP'lı Haluk Turgut Bilgehan, DYP'li Haydar Altıntaş ve kapatılan RP'den Mürşit Gürçay'ın imzalarını taşıyan önergede, Mumcu hakkında ''vatan haini'', ''asker kaçağı'', ''Türk Silahlı Kuvvetleri düşmanı'', ''demokrasi düşmanı'' gibi suçlamalarda bulunulmuş, konunun kamuoyuna yansıması üzerine Mumcu'nun eşi Güldal ile çocukları Özge ve Özgür Mumcu, Balıkesir Asliye Hukuk Mahkemesi'nde dava açmıştı. 
     Mahkeme önerge sahiplerini toplam 5 milyar tazminat ödemeye mahkum etmiş, Yargıtay'ın kararı onaması üzerine, 3 üye Mumcu ailesine parayı ödemişlerdi. 
     Meclisin, o dönemde aldığı karar ise kamuoyundan gelen tepkiler üzerine uygulanmamıştı. 
     





</TEXT>
</DOC>
