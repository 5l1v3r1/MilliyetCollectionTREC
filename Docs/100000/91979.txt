<DOC>
<DOCNO> 91979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/son/sondun35.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat "Filistin halkı kendi liderini seçecektir" 
</HEADLINE>
<TEXT>

     Filistin lideri Yaser Arafat, ABD Başkanı George Bush'un yeni bir lider çağrısına karşılık, ''Filistinliler, liderlerini seçimlerde belirleyecektir'' dedi. 
     Arafat, Fransa Dışişleri Bakanı Dominique de Villepin ile görüşmesinde, Bush'un ''yeni bir lider'' çağrısıyla ilgili olarak gazetecilere yaptığı açıklamada, ''Buna halkım karar verecek. Bunu belirleyecek olan sadece onlardır'' dedi. 
     Bush'un sözlerinin doğrudan kendisine yönelik olmadığını belirten Yaser Arafat, ''Filistin devleti ve seçimleri hakkında konuştu. 
     Yapılacak seçimlerle devletimizin demokratik olacağını düşünüyoruz'' dedi. 
     Fransa Dışişleri Bakanı ise yaptığı açıklamada, Arafat'ın ''başkanlık seçimi ile genel seçimlerin Ocak ayında, yerel seçimlerin Mart'ta yapılacağı'' yönünde daha önce yapılan açıklamaları doğruladığını kaydetti. 
     Filistin yönetiminde reform yapılması için ulusal ve uluslararası baskı gören Arafat, seçimlerin gerekli olduğunu söylemiş, ancak tarih belirtmemişti. 
     





</TEXT>
</DOC>
