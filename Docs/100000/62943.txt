<DOC>
<DOCNO> 62943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/18/son/sondun19.html </URL>
<DATE> 2002/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortadoğu'da şiddet bitmiyor 
</HEADLINE>
<TEXT>

     Gazze şeridinin güneyinde dün gece İsrail tanklarının ateşi sonucu bir Filistinli genç öldü. 
     Filistinli hastane kaynakları, İsrail ile Gazze şeridi arasındaki geçiş noktası Karni'deki olayda 2 Filistinli'nin de yaralandığını belirttiler. 
     Bu yeni ölümle birlikte, İntifada'nın başladığı 28 Eylül 2000'den bu yana ölenlerin sayısı 1147'ye yükseldi. Bunların 877'si Filistinli, 248'i de İsrailli. 
     Bu arada, Ramallah'ta Filistin lideri Yaser Arafat'ın ofislerinin önünde göstericilerle İsrail ordusu arasında çıkan çatışmada, 1'i ağır olmak üzere 6 Filistinli yaralandı. 
     
     Hadera'daki saldırı 
     Öte yandan, Filistin yönetimi, dün gece İsrail'in Hadera kentinde bir eğlence yerine yönelik saldırıyı kınadı. 
     Filistinlilerin haber ajansı WAFA'dan yayınlanan bildiride, ''Hadera'da İsrailli sivillere karşı girişilen operasyonu kınadığımız sırada Şaron hükümeti, halkımıza ve kuruluşlarımıza büyük çaplı saldırıya girişti'' denildi. 
     Bildiride, ''İsrail operasyonlarının, ateşkesin ve varılan anlaşmaların sabote edilmesi anlamına geldiği'' belirtildi. 
     İsrail ordusu, kuzeydeki Hadera kentinde dün akşam bir Filistinli eylemcinin 6 kişiyi öldürmesinden sonra, Batı Şeria'daki Tulkarem kentinde bulunan Filistin hedeflerini vurmuş, İsrail tankları Ramallah'a girerek Filistin lideri Yaser Arafat'ın bürosuna yaklaşmışlardı. 
     
     AB'nin Arafat'a çağrısı 
     Avrupa Birliği, 6 İsrailli'nin ölümüne yol açan saldırıyı kınayarak, Yaser Arafat'a, ateşkes çağrısını yerine getirmeyen Filistinlilere karşı gerekli tedbirleri alması çağrısında bulundu. 
     AB'nin Ortak Savunma ve Dış Politika Yüksek Temsilcisi Javier Solana, yaptığı açıklamada, ''İsrailli sivillere yönelik bir kez daha terör saldırısı düzenlendi'' diyerek, saldırıyı kınadı. 
     Bu tür eylemleri düzenleyenlerin, Filistin halkının çıkarına hizmet etmediğini belirten Solana, Arafat'ın 16 Aralık'ta ilan ettiği ateşkesi ihlal edenlere karşı gerekli bütün tedbirleri alması çağrısında bulundu. 
     AB dönem başkanı İspanya da birlik adına, İsrail'e yönelik saldırının kınandığı ayrı bir açıklama yaparak, Arafat'ın şiddet eylemlerinin sorumlularını adalet önüne çıkarmasını istedi. 
     






</TEXT>
</DOC>
