<DOC>
<DOCNO> 52885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/18/spor/spo09.html </URL>
<DATE> 2001/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu 
</HEADLINE>
<TEXT>

     Rakipler çoğalıyor 
     TÜRKİYE ve Yunanistan’ın ortak düzenlemek için aday olma kararı aldığı 2008 Avrupa Şampiyonası için yeni rakipler çıktı. İskandinav ülkeleri, İsviçre - Avusturya, Rusya ve Ukrayna’dan sonra Hırvatistan - Bosna da Euro 2008’e ortak aday olacaklarını açıkladılar. 
     
     Galliani’den Terim itirafı 
     FATİH Terim’in Milan’dan ayrılışında baş aktörler arasında gösterilen Asbaşkan Adriano Galliani, Terim’i övdü. Galliani, "Terim çok başarılı ve büyük bir antrenör. Ayrıca çok profesyonel. Beni onunla karşı karşıya getirmeyin" dedi. Öte yandan Milan, Terim’in ardından ilk lig maçında bugün TSİ 16.00’da evinde Piacenza’yı konuk edecek. 
     
     Dopingli çıkan Stam şaşkın 
     HOLLANDALI yıldız Jaap Stam’da doping çıkması futbol otoritelerini şaşkına çevirdi. Laziolu futbolcu doping içeren hiçbir madde kullanmadığını açıklarken, Davids ve Frank de Boer’dan sonra dopinli çıkan üçüncü Hollandalı oyuncu oldu. 
     
     Buz hokeyinde rekor sonuç 
     BUZ Hokeyi Büyükler Ligi’nde dün tarihi bir maç yaşandı. İzmit Olimpik Buz Sporları Salonu’nda yapılan karşılaşmada, Büyükşehir Belediyesi Ankaraspor, İzmit Şirintepe’yi 62 - 0 yendi. Günün diğer maçında ise Polis Akademisi, İzmit Büyükşehir Belediyesi’ni 15 - 4 mağlup etti. 
     
     Platini’nin finali 
     DÜNYA futbolunun unutulmaz ismi Michel Platini, 2002 Dünya Kupası Finalleri’nde Fransa - Arjantin’in ideal bir final eşleşmesi olabileceğini söyledi. Fransız futbol adamı, "İki ülke bu dönemde finali hakediyor" diye konuştu. 
     
     Baggio’dan müthiş iddia 
     İTALYAN futbolunun yıldızlarından Roberto Baggio, Inter’de olduğu dönemde teknik direktör Marcello Lippi’nin kendisine casusluk önerdiğini iddia etti. Baggio, "Lippi benden takım içinde Inter’e karşı olan futbolcuları bulmamı ve isimlerini kendisine söylememi istedi" dedi. Lippi ise gerekirse olayı mahkemeye taşıyabileceğini belirtti. 
     
     Hasan Al nakavt etti 
     DANİMARKA’NIN Roskilda kentinde yapılan Profesyonel boks karşılaşmalarında ringe çıkan 67 kilodaki Türk boksörü Hasan Al, Amerikalı rakibi Leonard Townsend’i 1. raundun 24. saniyesinde nakavt ile mağlup etti. Al’ın yakın zamanda Avrupa Şampiyonluğu için dövüşeceği açıklandı. 
     



 SPOR 























</TEXT>
</DOC>
