<DOC>
<DOCNO> 73216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/18/yazar/ulagay.html </URL>
<DATE> 2002/03/18/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
2001’deki çöküşün boyutları ürkütücü 
</HEADLINE>
<TEXT>

     Geçen yıl Türkiye ekonomisinde yaşanan çöküşün rakamsal boyutunu daha iyi görebilmek için ayın sonunu beklememiz gerekecek. DİE’nin 31 Mart’ta açıklayacağı 2001 yılı milli gelir verileri 2001’deki küçülmenin dökümünü verecek bize. Ancak geçen hafta açıklanan bazı veriler geçen yılki küçülmenin çapı ve bunun şirket bünyelerinde yaptığı hasarın boyutları konusunda iyi bir fikir verdi bize. 
     TC Merkez Bankası’nın açıkladığı 2001 yılı ödemeler dengesi verileri Türkiye’nin dış ticaretinde bugüne dek görülmemiş boyutta bir "düzelme"nin yaşandığını gösteriyor. İç pazardaki daralmanın da etkisiyle ihracatta yaşanan artışın ve ekonomideki çöküşü birebir yansıtan ithalattaki düşüşün net sonucu, dış ticaret açığımızda meydana gelen 17.6 milyar dolarlık ya da 87’lik azalma. İç pazarda müthiş bir çöküşün göstergesi bu rakam. 
     Çöküşün bir diğer göstergesi ise hisseleri İMKB’de işlem gören şirketlerin büyük bir bölümünün dün gazetelere yansıyan 2001 yılı sonu verileri. Bu verilere göre 207 şirketin özsermayelerinde 4.6 milyar dolarlık 47 , net satışlarında 7.3 milyar dolarlık 20 düşüşler yaşanmış, 2000 sonunda 1 milyar dolar olan net faaliyet karları ise 1.5 milyar dolarlık net zarara dönüşmüş. Banka ve sigorta şirketlerinin dışındaki şirketlerde durum daha da vahim. Borsadaki şirketlerin Türkiye’nin kalburüstü şirketleri olduğunu kabul edersek diğer şirketlerin durumunun daha da beter olduğunu düşünebiliriz. 
     
Güven olmayınca büyüme de olmuyor      Her ekonomi politikası aslında "insan"ı içerir, ekonomi politikaları ekonominin aktörleri üzerinde yaptıkları etkiye göre başarılı ya da başarısız olur. Bu arada insanların ülkeyi ve dolayısıyla ekonomiyi yönetenlere duydukları güven ya da güvensizlik de ekonomideki davranışlarını önemli ölçüde etkiler, ortaya çıkan sonucun belirlenmesinde büyük rol oynar. 
     Anlatmaya çalıştığım olgunun çarpıcı örneklerinden biri 11 Eylül sonrasında Amerika’da yaşandı. ABD ekonomisinin bir resesyona girip girmediğinin tartışıldığı günlerde patlak verdi 11 Eylül terörü. Bu Amerikalılar için benzeri görülmemiş bir şoktu, bu şokun da etkisiyle tüketim tamamen durabilir, para sistemden kaçabilir, borsalar çökebilir, ABD ekonomisi derin bir resesyona sürüklenebilirdi. 
     
     ABD ve Japonya 
     ABD yönetimi bunu önlemek için ilk günlerde muazzam bir parasal genişlemeye gitti, ardından zarar gören sektörlere devlet desteği vaat etti, savunma sanayiine yeni ufuklar açtı ve hepsinden önemlisi Amerikan halkına çağrıda bulunarak ulusal görev olarak tüketimi artırmalarını istedi. 11 Eylül’ün yarattığı ortamda ulusal bilinci bilenen Amerikan toplumu Bush’a güvendi ve bu çağrıya olumlu yanıt verdi, yapılan indirimlerden de yararlanarak tüketimi artırdı ve bu sayede ABD ekonomisi yılın son çeyreğinde yüzde 1.4’lük bir büyüme elde etti. Bu yılın ilk çeyreğinde ABD’de yüzde 4 mertebesinde bir büyüme bekleyenler bile var ve şu anda kimse resesyondan söz etmiyor. 
     Japonya’da ise bunun tam tersi yaşanmakta. Japon halkı ülke yönetimine güvenmediği için on yıldan beri bunalımdan kurtulamıyor Japonya. Büyük borsa balonunun patlamasından ve gayrimenkul piyasasının çökmesinden sonra güvenini kaybeden Japonlar tüketime yönelmediği için Japon ekonomisi deflasyon ve resesyon kısır döngüsünü kıramıyor. 
     
     19 Şubat sonrası 
     Türkiye’de devletin tepesinde yaşanan 19 Şubat kavgasının iki gün sonra kur depremine ve daha sonra büyük bir ekonomik çöküşe yol açmasını da ancak güven bunalımıyla açıklamak mümkün. Ekonomide dengelerin bozulmuş olması, 2000 yılının kasım ayında yaşanan öncü krizin banka sistemindeki zaafiyeti açığa çıkarması, IMF’nin kur çapasını desteklemedeki gönülsüzlüğü zaten bir ölçüde güven kaybına yol açmıştı ama IMF Başkan Yardımcısı Stanley Fischer’in Başbakan Ecevit’le görüşeceği 19 Şubat günü Başbakan çıkıp da devletin tepesinde "ciddi bir kriz yaşandığını" açıklayınca sigortalar attı, hükümete güven sıfırlandı ve kriz ortamına girilmiş oldu. 
     O günden bu yana yaşanan süreçte Kemal Derviş’in de katkısıyla bu güveni yeniden kazanmaya çalışan hükümetin bir aşama yaptığı, krizin kontrol altına alındığı, kurlarda ve faizlerde göreceli bir istikrarın sağlandığı söylenebilir. Ancak dalgalı kur rejiminde olmamız bu istikrarın kalıcı olacağı konusunda kuşkular yaratıyor. Ayrıca 2001 yılının ikinci yarısında büyümeye geçeceği söylenen ekonominin hala büyüme sinyalleri vermemesi, istihdam cephesinde hiçbir olumlu sinyal alınmaması da insanların hükümete ve programa duyduğu güvensizlikle yakından ilişkili. Bu ortamda tüketimin ve üretimin canlanması, yatırımların başlaması, sistem dışına çıkan paranın geri dönmesi de mümkün olmuyor. 
     
     Enflasyon düşerse 
     Uygulanmakta olan program bu kısır döngüyü enflasyondaki düşüşle kırmak istiyor ve faizlerdeki düşüşle birlikte büyüme ortamının oluşacağını varsayıyor. Sağlıklı ve sürdürülebilir büyümeye ancak enflasyonun düşmesiyle geçilebileceği görüşü özünde doğru ama bu sürecin nasıl işleyeceğini, büyümeye nasıl ve ne zaman geçileceğini çoğu kimse bilmiyor ve bu noktada şu sorular akıllara takılıyor Geçen yılki büyük çöküşten sonra salt enflasyonun ve faizlerin düşmesi büyümeyi ateşlemeye yetecek mi İnsanlar salt enflasyondaki düşüşe bakarak büyümenin başlayacağına inanacak ve bu ekonomide risk almaya, parasını bu ekonomiye sokmaya karar verecek mi 
     Bana öyle geliyor ki, burada eksik bir halka var. IMF’nin söylediklerini tekrarlamak da durumu kurtarmıyor ve eksik olan güveni yaratamıyor. Ekonomi yönetiminin gelinen noktadaki durumu saptayıp büyüme sürecinin nasıl başlayacağını insanlara anlatması gerekiyor. Bu konuda insanları ikna edip çok bozuk olan moralleri biraz olsun düzeltemezsek Japonya’ya benzememiz kaçınılmaz olacak diye korkuyorum doğrusu. 
     
     Sanayinin büyümesi dış kaynağa bağlı 
     Devletin iç tasarrufların büyük bölümüne el koyduğu ülkemizdeki sanayi kesimi ancak dış kaynak girişini sağlayabildiği dönemlerde büyüyebiliyor. 2001 krizinin hem sebebi hem de sonucu olan dış kaynak çıkışının geçen yılın sonuna kadar sürmesi sanayi üretimindeki büyük düşüşü de beraberinde getirdi. Türkiye’nin dış kaynak girişini sağlayacak güven ortamını yaratmadan büyümeye geçmesi kolay olmayacak her halde. 
     
Enflasyonla büyüme yolu kapandı’      İstanbul Sanayi Odası Meclis Başkanı Hüsamettin Kavi, geçen yıl 19 Şubat öncesinde "çapalı kur" programını kurtarmak için en fazla çaba gösteren ve enflasyonu düşürmek için bir toplumsal mutabakat sağlamaya çalışan özel sektör temsilcilerinden biriydi. Kavi’nin bu çabası 18 Şubat 2001 tarihinde bu köşede yer alan "Programın kader ayları" başlıklı yazıya da yansımıştı. 
     Kavi, bugün gelinen noktada Türkiye’de enflasyonla büyüme yolunun artık kapandığını, yeni kaynakların ancak enflasyonun düşüş sürecinde yaratılabileceğini söylüyor ama enflasyonu düşürmek için geniş kapsamlı bir toplumsal mutabakatın gerekli olduğunu da bir kez daha vurguluyor. Ekonomik ve Sosyal Konsey’in 31 Mart 2001’den beri toplanmadığını vurgulayan Kavi, "Bu işi hükümete bırakmayıp biz özel sektör olarak inisiyatif almalıyız", diyor. 
     
     







Eğitim hakkında bir kitap 


Irak'a değil Filistin'e bak 


Cheney’i beklerken... 


Biz darı değiliz 


Bu ahlaksız teklifi, Türk basını kabul edemez 


Medya maydanozları... 


IMF'nin 'deli gömleği' 


Alma kahraman’ ahını çıkar aheste aheste .. 


2001’deki çöküşün boyutları ürkütücü 


Üç yaşamöyküsü 


</TEXT>
</DOC>
