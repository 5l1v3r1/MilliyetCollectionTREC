<DOC>
<DOCNO> 98687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/29/son/sonspo06.html </URL>
<DATE> 2002/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
12 Dev Adam reklam yıldızı oluyor... 
</HEADLINE>
<TEXT>

     ABD'nin Indianapolis kentinde yapılacak 14. Dünya Erkekler Basketbol Şampiyonası Finalleri için hazırlıklarını sürdüren A Milli Basketbol Takımı, 1 günlük izinin ardından çalışmalarına başladı. 
     İsveç ile oynanan iki hazırlık karşılaşması sonrası 1 gün dinlenen milliler, Ayhan Şahenk Spor Salonu'nda antrenör Aydın Örs yönetiminde gerçekleştirilen sabah idmanında ağırlık ve şut çalışması yaptılar. 
     Antrenmana Ümit Milli Takım kadrosunda bulunan Ender Arslan ve İsveç maçında sağ ayak bileğini burkan Alper Yılmaz katılmazken, soğuk algınlığı nedeniye bademcikleri şişen Kerem Tunçeri ise sadece ağırlık çalışmasında yer aldı. 
     Ayrıca, sol el tarak kemiğini çatlatan Hüseyin Beşok da, sadece kondisyon çalışmakla yetindi. 
     Milliler, akşam yapacağı antrenmanla çalışmalarını sürdürecek. 
     
     REKLAM YILDIZI OLDULAR 
     A Milli Basketbol Takımı'nın İletişim Sponsoru olan Turkcell'in, Ayhan Şahenk Spor Salonu'nda idman sonrasında çektiği reklam filminde milli basketbolcular oynadı. 
     Oyuncuların yer aldığı reklam filmini ünlü yönetmen Sinan Çetin çekti. 
     





</TEXT>
</DOC>
