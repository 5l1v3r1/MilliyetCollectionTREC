<DOC>
<DOCNO> 55240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/03/ekonomi/eko01.html </URL>
<DATE> 2001/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Krizde, 23 bin bankacı işsiz kaldı 
</HEADLINE>
<TEXT>

Bankacılık krizi şimdiden 23 bin bankacının işsiz kalmasına, 11 bankanın ve 503 banka şubesinin kapatılmasına yol açtı 
     ANKARA ANKA 

     Türkiye ekonomisine maliyeti giderek artan bankacılık krizi, şimdiden 23 binden fazla bankacının işsiz kalmasına, 11 bankanın ve 503 banka şubesinin kapatılmasına yol açtı. Bin 200’den fazla çalışanı bulunan İktisat Bankası’nın kapatılması ve 14 bine yakın çalışanı bulunan Fon’daki bankalarla ilgili düzenlemeler de işsiz bankacı sayısını oldukça artıracak. 
     Türkiye Bankalar Birliği’nin TBB verilerine göre, bankacılık sektöründe çalışanların sayısı eylül sonu itibariyle 147 bin 201 kişi olarak gerçekleşti. Buna göre, krizin damgasını vurduğu ilk dokuz ayda 23 bin 200 bankacı işsiz kaldı. 
     Geçen yıl sonunda bankacılık sektöründe çalışanların sayısı 170 bin 401 düzeyinde bulunuyordu. 
     
En çok işsiz kamuda      Bu dönemde en yoğun işten çıkarmalar kamu bankalarında yaşandı. Kamu mevduat bankalarında çalışanların sayısı ocak - eylül döneminde 13 bin 479 kişi azalarak 56 bin 712’ye indi. 
     Özel bankalarda çalışanların sayısı 3 bin 365 kişi azalarak 67 bin 589’a, Tasarruf Mevduatı Sigorta Fonu bünyesindeki bankalarda çalışanların sayısı 5 bin 540 kişi azalarak 14 bin 355’e indi. Dokuz ayda 552 kişinin işten çıkarıldığı yabancı bankaların toplam personel sayısı ise 3 bin 253 oldu. 
     Böylece ticaret bankalarında çalışanların sayısı 22 bin 936 kişilik düşüş göstererek 141 bin 909 oldu. 
     Kalkınma ve yatırım bankalarında işten çıkarılanların sayısı ise 264 olarak gerçekleşti. Bu grupta yer alan kamu kalkınma ve yatırım bankalarında 119, özel bankalarda 143, yabancı bankalarda da 2 kişi işten çıkarıldı. 
     Bankacılık krizinin bu faturasının bu ay içerisinde daha da kabarması bekleniyor. 
     



 EKONOMİ 













</TEXT>
</DOC>
