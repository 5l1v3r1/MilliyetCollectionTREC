<DOC>
<DOCNO> 64448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/27/son/soneko04.html </URL>
<DATE> 2002/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Emlak Vergisi'nde gözler hükümette... 
</HEADLINE>
<TEXT>

     Vergiye esas arsa birim metrekare fiyatlarına yönelik tepkiyle başlayan emlak vergisi sorununda gözler bu konudaki düzenlemeye son şeklini verecek olan Bakanlar Kurulu'na çevrildi. 
     Bakanlar Kurulu'nun yarın yapılması beklenen toplantısında, Maliye Bakanı Sümer Oral tarafından sunulacak emlak vergisiyle ilgili düzenleme de ele alınacak. 
     Söz konusu düzenlemede emlak vergisinde beyanname verme uygulamasına son verilirken, 2002 yılına ilişkin olarak belirlenen arsa değerleri sorununa da çözüm getirilmeye çalışılacak. 
     Bu arada Gelirler Genel Müdürlüğü de, yeni düzenleme öncesi çeşitli illerdeki bazı semt ve caddelere ait arsa birim metrekare değerleri arasındaki çarpıklığı gözler önüne serdi. 
     Genel Müdürlükte yapılan hesaplamalarda 1998 yılı değerleri ile 2002 yılında tespit edilen birim metrekare fiyatları kıyaslandı. Bu kıyaslamada, 1998 yılı değeri yeniden değerleme oranı, bir başka değişle enflasyon baz alarak arttırılsaydı, günümüzde hangi düzeye ulaşırdı, bu hesaplama da ortaya kondu. 
     
     6.5 nerede, 181 nerede 

     Gelirler Genel Müdürlüğü'nün belirlemelerine göre, 1998 yılı arsa birim metrekare değerleri yeniden değerleme oranına endekslenseydi, 4 yıl önce belirlenen fiyatların günümüzde 6.45 kat artış göstermesi gerekiyordu. 
     Bu arada Gelirler Genel Müdürlüğü'nün enflasyona göre 6.5 kat olarak hesapladığı değer artışı, Ankara'da özellikle de Çankaya bölgesinde 181 kata kadar ulaştı. İstanbul'da arsa birim metrekare değerlerdeki ortalama artış 10 ile 20 kat, İzmir'de ise 10 kat dolayında seyretti. 
     Bu şekilde, Çankaya'da Gazi Mustafa Kemal Bulvarı'ndaki arsaların metrekare birim değeri 16 milyon liradan 103 milyon liraya yükseliyordu. Oysa bu arsalara takdir komisyonlarınca biçilen değer 1 milyar lira oldu. 
     Cinnah Caddesi'nde ise 15 milyon liradan 750 milyon liraya çıkarılan arsa birim metrekare değeri, yeniden değerleme oranına göre 97 milyon liraya çıkıyordu. 
     
     Ecevit ve Demirel kazanacak, Çiller kaybedecek 

     Aynı şekilde birim metrekare değerlerde yeniden değerleme oranı baz alınsaydı, takdir komisyonlarının tespitleri sonucunda Türkiye'nin en pahalı yeri haline gelen İstanbul-İstiklal Caddesi'nin arsa birim değeri 5 milyar liradan 3 milyar 225 milyon liraya düşecekti. 
     Büyükdere Caddesi kenarındaki ev ve işyerlerinin arsa birim metrekare değeri de 3 milyar lira yerine 968 milyon lira olacaktı. 
     Ankara'da da İnönü Caddesi'ndeki emlak vergisine tabi alanların arsa değeri 2 milyar lira yerine 103 milyon lira olarak belirlenecekti. 
     Öte yandan arsa birim değerleri ile Başbakan Bülent Ecevit'in Oran'da evinin bulunduğu sokaktaki arsaların birim metrekare değeri 2.5 milyon liradan 200 milyon liraya, 9. Cumhurbaşkanı Süleyman Demirel'in Güniz Sokak'taki ev ve işyerlerinin arsa değeri de 4.5 milyon liradan 350 milyon liraya çıktı. 
     Enflasyon baz alınsaydı Ecevit'in sokağında emlak vergisine tabi değerler 16 milyon liraya, Demirel'in sokağında ise 29 milyon liraya düşecekti. 
     DYP Genel Başkanı Tansu Çiller'in yalısının bulunduğu Bebek'te ise rayiç değerler 40 milyon liradan 200 milyon liraya değil, 258 milyon liraya çıkacaktı. 
     






</TEXT>
</DOC>
