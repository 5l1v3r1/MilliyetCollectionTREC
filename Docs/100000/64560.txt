<DOC>
<DOCNO> 64560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/28/yazar/sazak.html </URL>
<DATE> 2002/01/28/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Butik partiler dönemi 
</HEADLINE>
<TEXT>

     Sema Pişkinsüt'ün de kuruluş dilekçesini İçişleri Bakanlığı'na sunmasıyla solda "butik partiler" dönemi açılıyor. 
     Kamuoyu Sema Hanım'ı TBMM İnsan Hakları Komisyonu Başkanlığı döneminde işkencenin üzerine giden cesur tutumuyla tanımıştı İstanbul'daki bir karakolda bulunan "Filistin askısı" hükümeti insan hakları ihlalleri konusunda daha duyarlı olmaya zorlamıştı. Pişkinsüt'ün partisi, programındaki başkaca vaatlerin yanı sıra kamuoyuna demokrasi ve özgürlükler konusunda seslenecek. 
     Yeni oluşumcuları da benzer süreç bekliyor. 
     Fikri Sağlar kendi partisini kurarsa, Susurluk sonrası çetelere karşı verdiği mücadele nedeniyle "temiz toplum"un sözcüsü olacak. Yolsuzluklarla mücadele denilince akla Zekeriya Temizel gelecek. 
     Normal olan topluma pozitif sinyaller veren bu insanların bir nehrin kolları gibi "butik partiler"e ayrılması değil, kendilerine güç veren solun geleceğinde birleşmesiydi. 
     Avrupa solunun aksine Türkiye'de bu yapılamıyor. 1980'lerde başlayan parçalanma eğilimi artarak sürüyor. 
     Böyle giderse solda merkezi bir toparlanma seçimden önce olmayacak. 
     Sohbet Odası'nda bu hafta konuğumuz Prof. Burhan Şenatalar'dı. Türkiye'de genelde siyasetin, özelde solun yenilenme ihtiyacı üzerinde konuştuk. Şenatalar, Avrupa solunu iktidara taşıyan iki temel olgudan söz etti 
     "Partilerin kendisi yenilemesi ve çözüm üretme kapasitesi." 
     İngiltere ve Almanya'da sol partiler, bu değişimi 1990'larda tamamladıkları için enerjilerin dışa dönük kullanarak iktidar oldular. Türkiye'de ise "evrilme" ihtiyacı sürüyor. Solda siyaset daha çok kişilere ve geçmişe endeksli yapılıyor. Topluma gelecek mesajı verilmesinde yetersiz kalınıyor. 
     Prof. Şenatalar'a göre siyasetin mutlaka "yenilenmesi" gerekiyor ve bunda öncü rol "sol"a düşüyor. 
     Siyaset yapma biçimi üyelik, delegelik, kurultaycılık gibi "dar" alandan çıkarılıp, proje ve alternatif üretmeye yönelirse solun tek başına iktidarı pekala mümkün. 
     2002'de seçim olasılığı azaldığı için bu süre akılcı biçimde kullanılabilir. 
     Şenatalar, CHP ve DSP'nin seçime doğru birleşmeleri halinde AB adayı Türkiye'de solun Avrupa'da olduğu gibi tek başına iktidar için "çekim alanı" yaratabileceğini düşünüyor. Bu partiler arasındaki "duvar seçime doğru kalkabilir". Aralarında Çin Seddi yok. Çünkü iki sol partinin görüşleri pek çok konuda örtüşüyor. 
     Butik partilerin çoğalıyor olması da sorun değil. 
     Ecevit'in 1970'lerde gerçekleştirdiğine benzer ideolojik önderlikle günümüzdeki bölünmüşlük ortadan kaldırılabilir. 
     Sol kendini yenileyebilirse, topluma 2000'lerin "vizyoner" bakış açısını sunabilirse, tek başına iktidar düş olmaktan çıkar. 
     Anketlerde birinci parti çıkan Tayyip Erdoğan'ın yolunu sağda kesecek parti yok, "sol alternatif" o nedenle de gerekiyor 
     
     







İnönü'nün Defterler'i 


AB ve PKK 


ABD’nin Arap ikilemi 


Bankacılığın ilk çaresi Birleşme 


Yeni memurlar ve koruma zırhları 


Emlak Vergisi kazığını kim attı 


Butik partiler dönemi 


Biz bu dünyayı yemedik 


ABD’deki resesyon gerçekten aşılıyor mu 


Çekirdeksiz üzüm 


</TEXT>
</DOC>
