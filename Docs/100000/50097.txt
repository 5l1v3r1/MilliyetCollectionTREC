<DOC>
<DOCNO> 50097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/02/guncel/gun01.html </URL>
<DATE> 2001/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağar’ın kuzeni de dağlara yenildi 
</HEADLINE>
<TEXT>

Mehmet Ağar’ın yedi ay önce baba olan kuzeni, tatil için geldiği Türkiye’de dağa tırmanırken uçuruma yuvarlanıp feci şekilde öldü 
     MEHMET OKUR İçel DHA 

     Elazığ Bağımsız Milletvekili Mehmet Ağar’ın ABD’de yaşayan kuzeni Levent Mehmetli, ABD’nin Columbus kentinde 20 yıldır ticaretle uğraşıyordu. 42 yaşındaki Mehmetli, ABD’li eşi Cendes ve 7 aylık bebeği Ela’yı tanıştırmak için 10 gün önce annesi Yaşar ve babası Servet Mehmetli’nin oturdukları Silifke’nin Yeşilovacık beldesine geldi. 
     
     Zirveden eşini aradı 
     Burada tatilini geçiren Mehmetli, çarşamba günü saat 09.00’da tatil sitesinin yakınında 500 metre yüksekliğindeki Geyiksu Tepesi’ne tırmanmaya başladı. Mehmetli, saat 11.00’de cep telefonuyla eşini arayarak zirveye ulaştığını ve iki saat sonra ineceğini söyledi. Bu telefonun ardından saatler geçti ancak Mehmetli’den bir daha haber alınamadı. Anne Mehmetli’nin durumu jandarmaya bildirmesi üzerine jandarma timleri ve köylüler akşam saatlerinden itibaren Mehmetli’yi aramaya başladı. 
     
     Otopsi yapılacak 
     Zirveye tırmanan köylüler sabaha karşı dağın denize bakan dik yamacında, yaklaşık 250 metre yükseklikte Mehmetli’nin bazı eşyalarını buldu. Çalışmalarını bu bölgede yoğunlaştıran ekipler, denizden yaklaşık 100 metre yükseklikteki Mehmetli’nin parçalanmış cesedine ulaştı. Jandarma ve köylüler, cesedin bulunduğu yerin sarp olması nedeniyle, Mehmetli’nin cesedini güçlükle indirebildi. Cenaze, otopsinin ardından Ankara’ya gönderilecek. 
     



 GÜNCEL 




















</TEXT>
</DOC>
