<DOC>
<DOCNO> 93510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/03/son/sonspo02.html </URL>
<DATE> 2002/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü "Futbolcularımızın Zidane ve Ronaldo'dan farkı yok" 
</HEADLINE>
<TEXT>

     Devlet Bakanı Fikret Ünlü, 17. Dünya Kupası'nın ardından genel bir değerlendirme de yaparak şunları söyledi 
     ''Brezilya ile ortak kaderi paylaşacağımızı oraya gitmeden önce biliyordum. 1950 yılındaki Dünya Kupası finalinde Brezilya, kendi sahasında 200 bin kişinin önünde Uruguay'a yenilerek kupayı kaybetmişti. Ben de buradan esinlenerek, 'Brezilya'yı yener ve Dünya Kupası'nı kazanırız' diyordum. Yine de çok yaklaşmışım, kıl payı kaçırdık. 
     Türk futbolcuların teknik açıdan Zidane ya da Ronaldo'dan bir farkı yok. Önemli olan moral motivasyonlarının yüksek olması. Brezilya maçı sonrası herşeyin bittiğini düşündüler. Ben ise soyunma odasına giderek, 'Üzülmeyin Brezilya ile görülecek bir hesabımız var ve bir kez daha karşılaşacağız' dedim, söylediğim de çıktı. 
     Çin maçında bile yarı finale yükseleceğimizi biliyordum. Umudumu hiç kaybetmedim. Futbolcularımızın fiziksel kapasiteleri çok yüksekti. 
     Tek eksikse özgüven. Bu özgüveni de Çin maçıyla birlikte kazandılar. 
     Teknik heyet ve sporcuların tümünü kutluyorum. Türk halkına Cumhuriyet tarihinin en büyük toplumsal sevincini yaşattılar.'' Özellikle Güney Kore halkına da teşekkür eden Ünlü, orada inanılmaz görüntülere tanık olduklarını ifade ederek, şunları söyledi 
     ''Kırmızı halılar sererek bizi karşılayıp uğurladılar. Üçüncülük maçında yaptıklarını unutmak mümkün değil. İstiklal Marşı başlamadan önceki coşkuları muhteşemdi. Maçı kaybettikten sonraki davranışları ise örnek alınması gereken türdendi. Sanki 30-40 yıl bu kupada neler yapılmalı dersi okumuş ve onları uyguluyor gibi davrandılar.'' 
     





</TEXT>
</DOC>
