<DOC>
<DOCNO> 62289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/15/guncel/gun02.html </URL>
<DATE> 2002/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
11 kadın örgütünün bir araya gelmesiyle dar gelirli ailelerin çocukları eğitim şansına sahip olacak 
</HEADLINE>
<TEXT>
İşte öpülesi eller 
Afyon’daki 11 sivil kadın örgütü eğitim parkı projesi için birleşerek büyük bir dayanışma örneği gösterdi 
     SALİH ÖZKILINÇ AFYON DHA 

     Afyon’da faaliyet gösteren 11 sivil kadın örgütü, Türkiye Eğitim Vakfı’nın öncülüğünde başlatılan Eğitim Parkı projesine destek vermek ve dar gelirli ailelere yardım elini uzatmak amacıyla Afyon Kadın Gönüllüleri adı altında bir araya geldi. 
     Türk Kadınını Güçlendirme Vakfı, Türk Anneler Derneği, Yardımısevenler Derneği, Lions Kulübü, Kızılay Kadın Kolları, Çağdaş Yaşamı Destekleme Derneği, Rotaryenler, Kocatepe Lions Kulübü, Soroptomistler Kulübü, Eğitim Vakfı Kadın Kolları ve Belediye Meclisi Kadın Üyeleri’nden bir grup, projeye destek olmak için kolları sıvadı. 
     
     Türkiye’de ilk defa 
     Afyon Belediye Meclisi tarafından yer tahsisi yapılan Eğitim Parkı Afyon - Ankara Karayolu üzerindeki inşa edilecek. 510 milyar liraya mal olacak parkın yapımı için gelir sağlamak amacıyla 20 Ocak’ta düzenlenecek defilede Gazi Üniversitesi Güzel Sanatlar Fakültesi’nin hazırladığı kıyafetler sergilenecek. Gönüllü kadınlar tarafından Mart’ta düzenlenecek halk konserinden elde edilecek gelir de parka bağışlanacak. 
     "Ben Üşüyorum. Ya Siz " sloganıyla başlatılan giyim ve eşya kampanyasında ise evlerden toplanan giyecek ve eşyalar, ihtiyaç sahiplerine dağıtılacak. 
     
     Çocuklar bilgisayarla tanışacak 
     Gönüllülerin bir çatı altında buluşmasına öncülük edenlerden Afyon Kadın Gönüllüleri Başkanı Seher Saraçoğlu "Türk kadınının neler yapabileceğini göstereceğiz" diyerek kadınlar arasında dayanışmanın sağlandığını belirtti. Afyon’da inşa edilecek parka destek olacaklarını belirten MHP’li Afyon Belediye Başkanı Hayrettin Barut "Amacımız belediyeyle örgütleri bir araya getirip herkesin taşın altına elini sokmasını sağlamaktı" dedi. Projeye destek veren Barut, "Eğitim parkı, dar gelirli ailelerin çocuklarını bilgisayarla tanıştıracak yabancı dil öğrenmelerini sağlayacak." diye konuştu. 
     



 GÜNCEL 




















</TEXT>
</DOC>
