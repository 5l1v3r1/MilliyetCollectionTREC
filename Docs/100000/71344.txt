<DOC>
<DOCNO> 71344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/07/son/sonspo19.html </URL>
<DATE> 2002/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Alpay'ın Dünya Kupası finallerine yetişme şansı var ama... 
</HEADLINE>
<TEXT>

     İngiltere Premier Ligi takımlarından Aston Villa'da forma giyen milli futbolcu Alpay Özalan'a artroskopi yolu gözüktü. 
     Ayak bileğindeki sakatlık sonucu uzun süredir sahalardan uzak kalan milli futbolcu, bugün İstanbul Memorial Hastanesi'nde, Ortopedi, Travmatoloji ve Spor Cerrahisi Merkezi Başkanı Prof. Dr. Ömer Taşer tarafından sağlık kontrolünden geçirildi. 
     İngiltere'de sakatlığına tam teşhis konulamaması sonucu sakatlık sürecinin uzadığı bildirilen Alpay Özalan, sağlık kontrolünün ardından, Prof. Dr. Ömer Taşer'in yanı sıra hastane başhekimi Doç. Dr. 
     Barış Diren, Futbol Federasyonu Sağlık Kurulu Başkanı Prof. Dr. Vahit Özmen ve A Milli Takım Doktoru Op. Dr. Cengiz Dinç ile birlikte basın toplantısı düzenledi. 
     Alpay'ın sakatlık sonrası istenilen performansa ulaşamadığı ve ağrılarının sürdüğünü vurgulayan Prof. Dr. Ömer Taşer, ayak bileği sakatlığı için 15 haftalık sürenin çok uzun olduğunu anlatarak, şunları söyledi 
     ''Muhtemelen sakatlığı başlangıçta zorlanma diye düşünüldü. Alpay yapısındaki bir futbolcu 15 haftadır oynayamıyorsa, bunda ciddi bir sıkıntı var demektir. Alpay'ın ayak bileğinde kıkırdak problemi var. 
     İngiltere'de 2 kez MR çektirmiş. Maalesef aradan geçen süre zarfında bu kıkırdak problemi büyüdü. Bu aşamada artroskopi ve gerekiyorsa kıkırdak transferi yapmak lazım.'' Alpay'ın Dünya Kupası Finalleri'nde oynamak istediğini anlatan Prof. Dr. Taşer, ''Yetişme şansı var. Açıkcası, operasyon ve sonrasında her günün önemi var'' dedi. 
     Aston Villa Kulübü'ne durumu raporlar halinde bildireceklerini, karşılıklı görüşerek, sonuca bağlayacaklarını anlatan Prof. Dr. Ömer Taşer, onay çıkması durumunda Alpay'a 2-3 gün içinde operasyon yapılacağını söyledi. 
     Prof. Dr. Taşer, ''Her günün önemi var. Bu ayak bileği sorunu ileride kendisine sorun çıkarmayacak biçimde çözümlenmeli'' diye konuştu. 
     Alpay Özalan ise sakatlığının uzun sürmesi sonucunda buradaki doktorlardan görüş alabilmek amacıyla İstanbul'a geldiğini söyledi. 
     Alpay, sağlık kontrolü raporlarının, İngiltere'ye gönderileceğini ve kulübüyle birlikte tedavi için ortak bir kararda buluşulacağını kaydetti. 
     






</TEXT>
</DOC>
