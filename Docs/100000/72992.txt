<DOC>
<DOCNO> 72992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/16/son/sontur08.html </URL>
<DATE> 2002/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Şans oyunlarına dakikada 3.4 milyar lira akıttık 
</HEADLINE>
<TEXT>

     Başta at yarışı, sayısal loto ve şans topu olmak üzere şans oyunlarına, yılbaşından bu yana yaklaşık 364 trilyon lira yatırılırken, yine yaklaşık değerlerle günde 4.9 trilyon, saatte 204, dakikada da 3.4 milyar liralık şans oyunu oynandı. 
     Bu yılın 1 Ocak-14 Mart 2002 tarihleri arasında oynanan milli piyango, sayısal loto, şans topu, hemen-kazan, süper toto, skor toto ve at yarışlarına özel işlem vergisi ve eğitime katkı payı da dahil olmak üzere yaklaşık 364 trilyon lira yatırılırken, bunun 159 trilyon lirası ikramiye olarak dağıtıldı. Şansın en çok denendiği oyun geçtiğimiz yıllardaki gibi at yarışı olurken, yarışseverler, koşulara 1 Ocak-10 Mart tarihleri arasında toplam 184 trilyon 420 milyar lira para yatırırken, bunun 96 trilyon 358 milyar lirasını ise ikramiye olarak aldı. At yarışını, 68 trilyon 603 milyar liralık hasılat ile sayısal loto izledi. 
     Sayısal Loto'da 1 Ocak-9 Mart tarihleri arasında yaklaşık 404 milyon kolon oyun oynanırken, oyunlarda şansını deneyip 6 rakamı bilen talihlilere 29 trilyon 89 milyar lira ikramiye dağıtıldı. Sayısal Loto'yu yine Milli Piyango idaresinin gerçekleştirdiği şans topu adlı oyun izledi. 
     1 Ocak-13 Mart tarihleri arasında oynanan bu oyundan yaklaşık 37 trilyon lira gelir elde edilirken, ikramiye miktarı ise yaklaşık 16 trilyon lira olarak gerçekleşti. 
     
     Talih kuşu size de konabilir 

     Türkiye'nin en eski şans oyunu olan Milli Piyango ise ilgi görmeye devam etti. 1 Ocak-9 Mart tarihleri arasıda satılan yaklaşık 12 milyon biletten 16 trilyon 903 milyar lira hasılat elde edildi. Milli Piyango'da şansını deneyenlere ''talih kuşu'' yaklaşık 10 trilyon 142 milyar lira ikramiye dağıttı. 
     Şansını Hemen-Kazan'da deneyenler ise 1 Ocak-8 Mart tarihleri arasında 12 trilyon 904 milyar liralık oyun oynarken, bunun 6 trilyon 598 milyar lirası ikramiye olarak geri verildi. 
     Gençlik ve Spor Genel Müdürlüğü Spor Toto Teşkilatı'nca gercekleştirilen Süper Toto ve Skor Toto'da ise, 1 Ocak-12 Mart tarihleri arasında toplam 2 trilyon 847 milyar lira gelir elde edilirken, 984 milyar lira ikramiye dağıtıldı. 
     






</TEXT>
</DOC>
