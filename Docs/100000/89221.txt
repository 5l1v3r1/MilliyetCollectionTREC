<DOC>
<DOCNO> 89221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/son/soneko10.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD Başkanı "Vergi reformları ve aflarından sonuç alınamadı" 
</HEADLINE>
<TEXT>

     TÜSİAD Yönetim Kurulu Başkanı Tuncay Özilhan, vergi yükünün taşınılamaz seviyelere eriştiğini, vergi ödeyen kesimler üzerindeki artan yükün Türkiye'nin orta ve uzun dönemli büyüme perspektiflerini tehdit edecek boyutlara ulaştığını bildirdi. 
     Özilhan, ''Türk Vergi Sisteminden Yeniden Yapılanma İhtiyacı'' konulu seminerde yaptığı konuşmada, bugün burada açıklayacakları çalışmaların sonuçlarını Maliye Bakanı Sümer Oral'ın da dinleme fırsatı bulmasını istediğini ifade etti. 
     Türkiye'nin güçlü ekonomiye geçiş programı çerçevesinde yürütmekte olduğu yapısal reformlar arasında vergi reformunun en sona bırakıldığını belirten Özilhan, Türkiye'de vergi sisteminin sağlıklı bir yapıya oturmasının bazı kanunlarda yapılacak ufak tefek düzenlemelerle mümkün olmadığını bildiklerini söyledi. 
     1980-2001 döneminde vergi sistemini düzenlemek amacıyla 160 kanun çıktığını 1997-2000 yılları arasında çıkan vergi kanunu sayısının ise 11 olduğunu bildiren Özilhan, konuşmasını şöyle sürdürdü 
     ''Sık sık yapılan reformlardan ve aflardan sonuç alınamadığı gibi, bu durum vergi sistemimizin daha karmaşık bir hal almasına ve mükelleflerinin sisteme olan güvensizliklerinin daha da artmasına yol açmıştır. Vergi sisteminin sağlıklı bir yapıya kavuşması için vergi mükelleflerinin de görüşlerini dikkate alan bütüncül bir yaklaşıma şiddetle ihtiyaç vardır. Vergi sisteminin reform ihtiyacı bir zorunluluk olarak önümüzde dururken, bu kapsamlı değişimi bekleyemeyecek derecede acil sorunlar da mevcuttur.'' 
     
     VERGİ SİSTEMİNDE KAPSAMLI REVİZYON RAPORU 
     Özilhan, konuya TÜSİAD olarak ikili bir perspektiften, uzun dönemli önlemler ve acil önlemler açılarından yaklaştıklarını, bu konuda çalışma grubunun kısa vadede vergi mevzuatında yapılabilecek iyileştirmeler hakkında hazırladığı raporun ardından, vergi sisteminde kapsamlı bir revizyon için değerlendirme ve önerileri kapsayan ikinci raporun da hazırlanmış olduğunu kaydetti. 
     Özilhan, ''ancak hatırlatmak isterim ki, 1996 yılında da yaklaşımımız aynı idi. Bu tarihte de vergi reformu ve acil olarak alınması gereken önlemler hakkında çalışmalar yapmıştık. Aradan geçen 6 sene içinde katedilebilen mesafe çalışmalarımızın isimlerinden bile anlaşılabiliyor. Vergi sistemimizin yeniden yapılandırılması konusunda alınan mesafe bu olunca, biz özel sektör olarak bu konuyu kendimize görev bildik'' diye konuştu. 
     
     DAHA ADİL VERGİ 
     Daha adil, daha etkin, daha basit yani hem kamusal harcamalar için yeterli vergi toplayan hem de bu vergiyi üretim ve tüketim davranışlarını negatif etkilemeden, haksız rekabete yol açmadan sağlayacak bir vergi sisteminin, vergisini ödeyenlerin bu konudaki görüşlerinin alınmadan tasarlanmaması gerektiğine inandıklarını ifade eden Özilhan, şunları kaydetti 
     ''Artık vakit kaybetmeden, karmaşıklaşarak içinden çıkılmaz hale gelen vergi sistemimizi çağın gereklerine uydurmak zorundayız. Türkiye son 10 yılda bozulan kamu kesimi dengeleriyle bütçeler üzerinde kontrolünü kaybettiği gibi gerekli finansman ihtiyacını da artan oranlar ve ek vergiler yoluyla kapatmaya çalışmıştır. 
     Türkiye'nin toplam kamu gelirleri OECD ülkeleri ortalamasına hızla yaklaşırken, birçok gelişmekte olan ülkeyi geride bırakmaktadır. Vergi yükü taşınılamaz seviyelere erişmiş, buna karşılık bütçe açıkları süreklilik kazanırken kayıtdışı ekonomide büyümeye devam etmiştir. 
     Sonuçta, vergi ödeyen kesimler üzerindeki artan yük, Türkiye'nin orta ve uzun dönemli büyüme perspektiflerini tehdit edecek boyutlara ulaşmıştır.'' 
     





</TEXT>
</DOC>
