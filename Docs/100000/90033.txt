<DOC>
<DOCNO> 90033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/15/son/soneko09.html </URL>
<DATE> 2002/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Şükrü Sina Gürel "AB konusu kötüye kullanılıyor" 
</HEADLINE>
<TEXT>

     Devlet Bakanı Şükrü Sina Gürel, Avrupa Birliği AB üyeliği konusunun ''hem kötüye kullanılan, hem de oldukça yanlış anlatılan bir konu olduğunu'' söyledi. 
     Ulusal Sanayici ve İşadamları Derneği'nin USİAD Ankara'nın Kızılcahamam İlçesi'ndeki Patalya Oteli'nde yapılan 2. Genel Danışma Kurulu toplantısında konuşan Bakan Gürel, üyelik konusunda ''girelim, bütün dertlerimizden kurtulalım'', ''girebiliriz ama bunun için bir takım şeyler yapmamız gerekiyor'' aldatmacalarının bulunduğunu söyledi. 
     Türkiye'nin AB ile ilişkilerinin yeni olmadığını, ancak, üye olmadan gümrük birliğine giren tek ülke olduğunu hatırlatan Gürel, ortaklık anlaşması yapıldığı zaman Türkiye'nin AB'ye üye olmasının kabul edildiğini hatırlattı. 
     ''Gerekli koşulları sağladığımız durumda üyelik hakkımız var. Buna kaşılık AB en temel yükümlülüklerini yerine getirmedi'' diyen Bakan Gürel, 1985'te serbest dolaşım hakkının doğduğunu, ancak Türkiye'nin o zamanki yöneticilerinin bu haktan vaz geçtiğini ifade etti. 
     Gümrük birliğiyle AB'nin dış ticaret fazlasının yarıdan fazlasını oluşturan 57 milyar doları Türkiye'den sağladığına işaret eden Bakan Gürel, bunun çok ağır bir maliyet olduğunu, üstelik AB'nin bu olumsuzluğu gidermek için 3 milyar dolar ödemeyi kabul ettiğini, ancak bu tutarın sadece beşte birini ödediğini anlattı. 
     ''AB'den öncelikle bu varolan ilişkileri doğru yürütmek yönünde taleplerimiz olmalı'' diyen Gürel, Türkiye'nin AB'ye üye olmak umuduyla yerine getirilmeyen yükümlülükleri görmezden geldiğini söyledi. 
     Devlet Bakanı, ''Bu yıl sonuna dek AB bizimle müzakere başlatma kararı almazsa, muhataplarımız bilmeli ki Türk halkı yöneticilerine ilişkilerimizi gözden geçirin direktifinde bulunacaktır'' dedi. 
     
     KIBRIS SORUNU 
     Kıbrıs konusunda bir ilerleme olmaması halinde müzakerelerin başlatılmayacağı yönündeki söylemlere dikkat çeken Gürel, ayrıca, Avrupa'daki siyasal değişikliklerden önce Kıbrıs konusunda gerekli açılımların yapılmaması halinde Türkiye'nin ''uzlaşmaz'' ilan edileceğine yönelik ifadeler kullanıldığına da işaret etti. 
     Bakan Gürel, şöyle devam etti 
     ''Temel sorun, biz ulusal programı önümüze koyduk. AB'nin siyasal koşullarını yerine getirirsek, Kıbrıs konusunda ne olursa olsun, AB'de siyasal değişim ne olursa olsun müzakereleri başlatacaklar mı Başka bahaneler öne sürüp erteleme niyetleri varsa, AB'nin burada iyi niyeti yok demektir. Hele, şimdiye kadar ki yanlış adımlarını sürdürürler, Güney Kıbrıs'ı üyeliğe alırlarsa iyi niyetli olmadıkları daha açık ortaya çıkacaktır.'' Türkiye'nin Kıbrıs sorununda görüşmeleri yapıcı biçimde desteklediğine dikkat çeken Bakan Gürel, bu konunun Türkiye'nin AB adaylığı ile bir ilişkisi olmadığını, bu iki konuyu birbirine karıştıran olursa, onların iyi niyetinden kuşku duyulacağını ifade etti. 
     Kıbrıs'ta İki halkın siyasal egemen eşitliğine dayanan ve Türkiye'nin etkin garantisi sulandırılmadan çözüm bulunabileceğini kaydeden Gürel, başka çözümü ne KKTC'nin, ne de Türkiye'nin kabul edeceğini vurguladı. 
     Bakan Gürel, Kıbrıs meselesinin çözümüyle Türkiye'nin AB üyeliği arasında hiçbir ilişki bulunmadığını yinelerken, Güney Kıbrıs'ın üyeliğinin ise doğrudan bağlantılı olduğunu, Güney Kıbrıs'ın anlaşmalar çerçevesinde Türkiye ile eş zamanlı üye olabileceğini anlattı. 
     
     ENERJİ POLİTİKALARI 
     Enerji politikalarını da eleştiren Devlet Bakanı Gürel, Türkiye'nin önünde duran en büyük handikaplardan birisinin yüksek enerji fiyatları olduğunu söyledi. 
     Gelişmiş ülkelerde sanayinin kilovatsaati 5 sent, alüminyum tesislerinin ise 2 sentten elektrik aldığını belirten Gürel, ''Seydişehir tesisleri elektriğin kilovatını 7-8 sente mal ediyor. Bu avantajı da ortadan kaldırılmak isteniyor. Yabancı sermaye de bu elektrik fiyatlarıyla gelmez. Birilerinin söylediği gibi yabancı sermaye koşa koşa gelmeyecektir'' dedi. 
     Bütün gelişmiş ülerin kendi enerji kaynaklarını kullanmaya öncelik ve özen gösterdiğini anlatan Gürel, özelleştirme politikalarına da değinerek, ''Daha verimli, akılcı bir işletme ve üretim için istihdam da göz ardı edilmeden özelleştirme yapılmasını unuttuk'' diye konuştu. 
     
     USİAD BAŞKANI ÖZDEN ''ÖLÜM TAM İSTİKRARDIR'' 
     Toplantıda konuşan USİAD Başkanı Kemal Özden ise ''kendilerinin ümmetçi, yüreklerini ve dileklerini Brüksel'e satmış derneklerden farklı olduğunu'' söyledi. 
     Daha önce söylediklerinin yaşanan krizlerle gerçekleşmesinden duydukları üzüntüyü dile getiren Özden, '' Ölüm tam istikrardır. Bize ölüme götürecekler, sıtmaya razı edecekler dedik, çıktı'' şeklinde konuştu. 
     





</TEXT>
</DOC>
