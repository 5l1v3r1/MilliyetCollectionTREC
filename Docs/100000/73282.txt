<DOC>
<DOCNO> 73282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/18/son/sonspo14.html </URL>
<DATE> 2002/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de genç Serkan kadro dışı.. 
</HEADLINE>
<TEXT>

     Fenerbahçe, 22 Mart Cuma günü ligde yapacağı Gaziantepspor maçının hazırlıklarına başladı. 
     Teknik direktör Werner Lorant, genç futbolcu Serkan Özsoy'u kadro dışı bıraktı. Serkan'ın yarından itibaren PAF takımıyla antrenmanlara çıkacağı bildirilirken, kadroyu 24 kişiye indiren Alman çalıştırıcı, PAF takımdan gelen Bilal, Fahri ve Erhan'ı da geri gönderdi. 
     Samandıra Tesisleri'ndeki antrenman, teknik direktör Werner Lorant Almanya'da olduğu için antrenör Oğuz Çetin yönetiminde gerçekleştirildi. Dünkü Malatyaspor maçında forma giyen futbolcular, yardımcı antrenör Nurettin Yıldız nezaretinde 45 dakikalık koşunun ardından çalışmayı bıraktı. 
     Öteki futbolcular ise kondisyon ağırlıklı koşu, yarı sahada çift kale maç ve depar çalışmasıyla antrenmanı tamamladı. Bu arada, Malatyaspor maçında kaybedilen 2 puan nedeniyle futbolcuların oldukça üzgün oldukları dikkati çekti. 
     Fenerbahçe, yarın sabah yapacağı antrenmanla Gaziantepspor maçının hazırlıklarını sürdürecek. 
     






</TEXT>
</DOC>
