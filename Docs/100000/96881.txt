<DOC>
<DOCNO> 96881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/20/ekonomi/eko05a.html </URL>
<DATE> 2002/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye ve Hazine dimdik ayakta 
</HEADLINE>
<TEXT>

Devlet Bakanı Kemal Derviş, "Siyasal dalgalanmalar ve tartışmalar ne olursa olsun Maliye ve Hazine dimdik ayakta, program devam edecek" dedi 
     ANKARA Milliyet 

     Ekonomiden sorumlu Devlet Bakanı Kemal Derviş, siyasal dalgalanma ya da tartışmalar ne olursa olsun programın uygulanmaya devam edeceğini belirterek, "Maliye ve Hazine dimdik ayakta" dedi. Maliye Bakanı Sümer Oral ise programın sürdürülmesi gerektiğinin bir kez daha görüldüğünü söyledi. 
     Devlet Bakanı Kemal Derviş, Maliye Bakanı Sümer Oral’ı ziyaret ederek bir süre görüştü. Oral ve Derviş’in Devlet Malzeme Ofisi DMO lokalinde yaklaşık 1.5 saat süren görüşmesine Hazine Müsteşarı Faik Öztrak, Bütçe Mali Kontrol Genel Müdürü Durmuş Öztek ve Gelirler Genel Müdürü Akif Hamzaçebi de katıldı. 
     
     Seçim ekonomiyi sarsmaz’ 
     Olası seçim için telaffuz edilen harcamanın ekonomik dengeleri sarsmayacağını ifade eden Derviş, yılın ilk 5.5 ayında sağlanan dengelerin bundan sonra da korunmasının önemli olduğunu kaydetti. Derviş, Maliye ile Hazine gibi Türkiye’nin, çok güçlü ve köklü iki teşkilatının birlikte çalışmasının, kamu maliyesindeki dengelerin koruması açısından önemine değindi. "Bu konuda, çok sıkı bir işbirliği içindeyiz. Ufak tefek bazı sorunlar her zaman çıkıyor, ama, dengeler açısından gayret sarfetmek gerekiyor" diyen Derviş, sorunları her zaman hallettiklerini dile getirdi. 
     Türkiye’nin hedeflerini tutturduğunu da belirten Derviş, toplantıda hedeflerin ele alındığını ve gelecek 5 - 6 ay için bir sorun görmediklerini vurgulayarak, "Program aynen uygulanmaya devam edecek. Siyasal dalgalanmalar ve tartışmalar ne olursa olsun, Maliye ve Hazine dimdik ayakta birlikte çalışıyor" dedi. 
     
Hedefe uygun gidiyoruz’      Maliye Bakanı Sümer Oral, görüşmede, bütçedeki ilk altı aylık sonuçlarının değerlendirildiğini belirterek, yılsonu itibariyle durumun ne olacağına baktıklarını söyledi. Oral, "Uygulanmakta olan bütçe ve maliye politikasının bundan sonra da hedeflere uygun gideceği konusunda mutabakat sağladık. Programın yine kararlılıkla, titizlikle uygulamanın şart olduğunu bir kere daha gördük" dedi. Maliye ve Hazine bürokratlarının, sık sık bir araya gelerek sorunları değerlendirdiklerini ifade eden Oral, erken seçim için gereken kaynağın seçim kararı alındıktan sonra sağlanacağını söyledi. 
     



 EKONOMİ 























</TEXT>
</DOC>
