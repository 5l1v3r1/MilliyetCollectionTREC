<DOC>
<DOCNO> 64973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/30/son/sondun13.html </URL>
<DATE> 2002/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de inanılmaz bir sağlık skandalı 
</HEADLINE>
<TEXT>

     Sağlık sisteminin yoğun eleştiri aldığı İngiltere'de, Kent bölgesindeki Queen Mary's hastanesinde prematüre doğduktan sonra hayatını kaybeden bir bebeğin cesedinin yanlışlıkla yıkanmak üzere çamaşırlarla birlikte temizlik firmasına gittiği anlaşıldı. 
     23. haftada yaklaşık yarım kilo ağırlığında dünyaya gelen James 
     Kelly Fernandez'in cesedinin, kirli çamaşır sepetine atıldığı ve buradan da bir çamaşır yığınının arasına karışıp, temizlik firmasının, kaynama derecesine ayarlanmış dev çamaşır makinesinin içine konulduğu belirtildi. 
     Hastane sözcüsü, yapılan bu büyük hata için James'in anne ve babasından özür dilediklerini söyledi ve olayı ''trajik bir hata'' olarak nitelendirdi. 
     James'in babası 36 yaşındaki Patrick Kelly ise The Sun gazetesine yaptığı açıklamada, ''Ölen oğlumuz çöpe atılıp bir köpek tarafından da yenilebilirdi. Bu basit trajik bir hata değil. Bu, hastanelerin tutarsız, yetersiz ve ilgisiz yönetimlerinin bir göstergesi. Biri bütün bu olanların sorumluluğunu üzerine almalı'' dedi. 
     Hastane personelinin çok çalıştığını belirten Patrick Kelly, ancak olayın affedilemez olduğunu söyledi. 
     İspanyol asıllı anne Amaia Fernandez'in ise çok üzgün olduğu açıklandı. 
     Olay, cenaze işleri şirketinin, cenazeyi teslim almak üzere geldiği hastanede James'ten hiçbir iz bulamaması üzerine başlatılan araştırma sonucunda ortaya çıkmış, küçük James'in cesedi, araştırmanın ikinci gününde Londra'nın güneyindeki Brixton semtinde bir temizlik firmasında bulunmuştu. 
     






</TEXT>
</DOC>
