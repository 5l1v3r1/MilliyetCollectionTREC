<DOC>
<DOCNO> 73668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/son/sontur12.html </URL>
<DATE> 2002/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani "Amerikalılar gerçek politikalarını söylemez" 
</HEADLINE>
<TEXT>

     Irak Kürdistan Yurtseverler Birliği IKYB Lideri Celal Talabani, Amerikalıların Irak konusunda gerçek politikalarını kimseye söylemeyeceklerini bildirdi. 
     Şam ziyaretinin ardından dün Ankara'ya gelen Talabani, bugün Dışişleri Bakanlığı Müsteşarı Uğur Ziyal ile biraraya geldi. 
     Talabani, yaklaşık 45 dakika süren görüşmenin ardından gazetecilere yaptığı açıklamada, Ziyal'a nezaket ziyaretinde bulunduğunu belirterek, Suriye gezisi hakkında bilgi verdiğini söyledi. 
     Türkiye ile ilişkileri güçlendirmek istediklerini ve Kuzey Irak'a Türk işadamlarının daha fazla yatırım yapmalarını istediğini belirten Talabani, ''Şu anda bölgemizde 5 Türk şirketi var. Bu sayının 50'ye çıkmasını istiyoruz. Bankada kullanamadığımız çok paramız var'' dedi. 
     Türk tarafından, Türk şirketlerinin bölgede iş yapması için teşvik sözü aldığını kaydeden Talabani şunları söyledi 
     ''İnşaat, baraj yapımı, hastane, okul, Süleymaniye'ye su getirilmesi ve buradaki elektrik şebekesinin yenilenmesi gibi birçok alanda yapılması gereken işler var. Bankada 1.5 milyar dolara yakın paramız var.'' Talabani, bir gazetecinin sorusu üzerine de, görüşmede ABD Başkan Yardımcısı Dick Cheney'in Ankara ziyaretini değerlendirmediklerini belirtti ve ''Sayın Cheney'in burada yaptığı görüşmelerin gizli içeriğini sorma hakkımız yok. Biz sormadık, onlar da bir şey söylemedi'' dedi. 
     Edinilen bilgiye göre, Talabani, görüşme sırasında Cheney'in gezisi hakkında herhangi bir soru sormadı, ancak Ziyal bu konuda kendisine kısa bir açıklama yaptı. 
     Talabani, bir başka soru üzerine de şunları söyledi 
     ''Sayın Cheney bölge ziyaretinde sadece Irak'ı değil, İsrail-Filistin sorununu, ziyaret ettiği ülkelerle ikili ilişkileri ve Afganistan'daki terörizm gibi konuları da değerlendirdi. Elbette Irak da bu görüştükleri konulardan biri olacak, ancak Amerikalıların Irak'a yönelik gerçek politikalarını kimseye söyleyeceklerini zannetmiyorum.'' Bir gazetecinin, bölgedeki El-Kaide militanlarının varlığına ilişkin iddialar hakkındaki sorusu üzerine Talabani, ''Bölgemizde yaklaşık 70 Afgan Arabı vardı. Bugünkü durumun ne olduğuna, gidince bakacağım'' dedi. 
     






</TEXT>
</DOC>
