<DOC>
<DOCNO> 75130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/son/sonspo06.html </URL>
<DATE> 2002/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü ''Federasyon Genel Kurulu'nu olağanüstü toplayacağım'' 
</HEADLINE>
<TEXT>

     Devlet Bakanı Fikret Ünlü, ''Dünya Kupası finallerinin ardından, Futbol Federasyonu'nu olağanüstü genel kurula çağıracağım'' dedi. 
     Ador Altınel Otel'de bir basın toplantısı düzenleyen bakan Fikret Ünlü, şike söylentileriyle sarsılan Türk futbolunun içindeki durumun, spor teşkilatı olarak kendilerini mahçup ettiğini belirterek, ''Bunlar yüzümüzü kızartan meseleler. Bakanlık olarak yapmamız gerekenler var. 
     Bir bütün olarak, Türk futboluna zarar vermeden görevimizi yerine getirmeliyiz. Dünya Kupası'nın hemen ardından, Futbol Federasyonu Genel Kurulu'nu olağanüstü olarak toplayacağım'' diye konuştu. 
     Yaşanan olaylarla ilgili olarak, asıl görevini yapması gereken kurumun genel kurul olduğunu ifade eden bakan Ünlü, şunları söyledi 
     ''Başbakanlık Teftiş Kurulu'nu harekete geçirmek her zaman doğru olmaz. Kongre sadece görev değişikliği için toplanmaz. Futbolun problemleriyle ilgili esas görev genel kurulundur. Kamuoyuna yansıyan gelişmelerin tartışılacağı kongrenin, futbolumuza çok büyük katkısı olacağına inanıyorum. Esas olan, kamuoyunu genel kurul kararıyla tatmin etmektir. Bu oluşumun, yargı sürecine de önemli katkıda bulunacağına inanıyorum. Esas amacımız, yaşanan herşeyi, Dünya Kupası finalleri sonrasına ertelemek.'' 
     
     "Torba sistemini doğru buluyorum" 

     Ünlü, toplanacak genel kurulda, gelecek sezona dair önemli kararlarında çıkabileceğini söyledi. 
     Özellikle hakem atamaları konusunda kararların alınabileceğini ifade eden Ünlü, ''Kongrede, belki hakem atamalarıyla ilgili olarak 'Torba Sistemi'ne geçilsin denecek. Ben de bu sistemi doğru buluyorum'' dedi. 
     Kongrenin, kamuoyunun rahatlatılması açısından büyük katkılarının olacağına inandığını vurgulayan Ünlü, sorumlu bakan olarak, olağanüstü genel kurulda, kendisinin de birtakım önerilerinin olacağını sözlerine ekledi. 
     
     Basına teşekkür 

     Ünlü, 3.5 yıllık görev süresi içinde Türk sporu için verimli çalışmalar yaptıklarını ifade ederek, ''Tek amacımız, toplumda spor kültürü ve bilincinin yerleştirilmesidir. Bu amaçla, özellikle basın mensuplarıyla birlikte yararlı çalışmalar yaptık'' dedi. 
     Türk sporuna katkılarından dolayı basın mensuplarına teşekkür eden Ünlü, ''Hangi kademede olursa olsun, herkes Türk sporuna hizmeti birinci görev olarak kabul etti'' diye konuştu. 
     
     Altın yumurtlayan tavuk 

     Ünlü, Spor Toto Teşkilatı Müdürlüğü'nün, eskiden olduğu gibi ''Altın Yumurtlayan Tavuk'' durumuna gelmek üzere olduğunu söyledi. 
     Yapılan çalışmalarla, Spor-Toto'da son 4 haftada gelirler açısından büyük gelişme kaydedildiğine dikkati çeken Ünlü, ''Hasılatta yüzde 150 artış elde edildi. Bu, yeni oyunlarla giderek artacak. 
     Böylece, Türk sporunda para sorunu kalmayacak'' diye konuştu. 
     Ünlü, Dünya Kupası finallerinde yapılacak maçların, sezon uzatılarak, Spor-Toto kuponlarında yer alacağını da sözlerine ekledi. 
     






</TEXT>
</DOC>
