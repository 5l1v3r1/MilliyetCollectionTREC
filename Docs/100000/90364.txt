<DOC>
<DOCNO> 90364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/17/son/sonspo12.html </URL>
<DATE> 2002/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Beckenbauer'e göre Almanya, finale kalmak zorunda... 
</HEADLINE>
<TEXT>

     Almanya Milli Futbol Takımı'nın eski kaptanı ve teknik direktörü Franz Beckenbauer, Almanya'nın kupada mutlaka final oynaması gerektiğini söyledi. 
     Bild Gazetesi'ndeki köşe yazısında, çeyrek finale çıkan Almanya'nın, bundan sonraki şansıyla ilgili değerlendirmelerde bulunan Franz Beckenbauer, Almanya'nın, bundan sonraki muhtemel rakiplerine göre daha güçlü bir ekip olduğunu düşündüğünü ve bu nedenle finale yakın olduğunu kaydetti. 
     Almanya'nın, kupa fikstürü ve kurasına göre şanslı olduğunu savunan Beckenbauer, Almanya'nın da bu şansı gerçeğe dönüştürürse, kupadaki yolunun açık olduğunu vurguladı. 
     Beckenbauer, çeyrek finaldeki rakiplerini aştıktan sonra yarı finalde İtalya ya da İspanya'dan biriyle eşleşebileceklerini ve bu 2 takımın da çok korkulacak ekipler olmadıklarını ileri sürdü. 
     Kupa öncesinde Arjantin'i favorilerden biri olarak gösteren Beckenbauer, şimdi ise Brezilya-Almanya finalinin gerçekleşeceğini savundu. 
     





</TEXT>
</DOC>
