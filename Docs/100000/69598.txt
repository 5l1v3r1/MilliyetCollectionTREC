<DOC>
<DOCNO> 69598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/26/son/soneko08.html </URL>
<DATE> 2002/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İdam konusunda uzlaşma sağlanması piyasaları da rahatlatacak 
</HEADLINE>
<TEXT>

     Borsa bayram sonrası yoğun bir gündemle haftaya girdi. 
     İdam konusundaki gelişmeler, reel sektöre yönelik eylem planının açıklanması, IMF heyetinin ziyareti, Türk-ABD Ekonomik Ortaklık Komisyonu toplantıları ve hafta sonu açıklanacak enflasyon rakamlarına ilişkin beklentiler piyasanın dikkatle izlediği konular arasında yer alıyor. 
     Şeker Yatırım Menkul Değerler A.Ş. Kurumsal Finansman ve Araştırma Müdür Yardımcısı Aslı Yüksel, bu hafta idamla ilgili gelişmelerin oldukça etkin olmasını beklediklerini bildirdi. 
     İdam konusunda hem hükümet ortakları arasında bir uzlaşmanın sağlanması, hem de Avrupa Birliği uyumunun gerçekleşmesinin piyasalarda önemli bir rahatlama yaratacağını ifade eden Yüksel, ayrıca bugün gerçekleştirilecek bono ihalesinde oluşacak faiz rakamının bono ve tahvil piyasasını etkileyeceğini söyledi. 
     Yüksel, Devlet Bakanı Kemal Derviş'in üretim sektörüne destek veren bir eylem planını açıklaması ve bu yönde bir başlangıç yapmasının beklendiğini, ayrıca, enflasyon rakamlarının duyurulmasının ardından gelecek IMF heyetinin yapacağı açıklamaların da merakla izlenen konular arasında yer alacağını bildirdi. 
     Döviz cephesinde hareketlerin çok agresif olmamasını beklediğini belirten Aslı Yüksel, Kurban Bayramı süresince uluslararası piyasalardaki pozitif hareketlenmelerin, bayram sonrasında piyasalardaki ilk işlemlerde artı hareket getirdiğini vurguladı. 
     Yüksel, 11,000-11,200 aralığının çok önemli destek noktaları olduğunu kaydetti. 
     






</TEXT>
</DOC>
