<DOC>
<DOCNO> 85948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/son/sonspo23.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe, Emre Gülsar'ı Kocaelispor'a verdi 
</HEADLINE>
<TEXT>

     Göztepe'de transfer çalışmaları sürerken, sarı-kırmızılı yönetim, geçen sezon Kombassan Konyaspor'dan transfer ettiği Emre Gülsar'ı Kocaelispor'a verdi. 
     Bugün yapılan görüşmeler sonrasında sözleşme fesh edilirken, başarılı futbolcu gösterdiği yakınlık nedeniyle yönetime teşekkür etti ve yeşil-siyahlı forma altında başarılarının süreceğini söyledi. 
     Bu arada Gençlerbirliği'nin 350 milyar lira önerdiği Mehmet Örür'ü elinde tutamayacağını anlayan Göztepe yönetimi, sol kanat için oyuncu arayışına geçti. Sarı-kırmızılı yöneticiler bu amaçla, teknik direktör Ümit Kayıhan'dan bir liste çıkarmasını istediler. 
     Göztepe yönetimi ayrıca, bu yıl sözleşmesi biten Zafer Uysal'ı, teknik direktör Kayıhan'ın isteği doğrultusunda tutma kararı aldı. Genç futbolcuyla gelecek günlerde masaya oturulacağı ve anlaşma zemini aranacağı bildirildi. 
     Öte yandan teknik direktör Ümit Kayıhan'ın Romanya'da, antrenör Şakir Özkayımoğlu'nun da Bulgaristan'da oyuncu arayışına gireceği, Kayıhan'ın daha sonra Almanya'nın Nurnberg şehrine giderek, burada kamp yeri arayışlarına başlayacağı öğrenildi. 
     Başkan Feyyaz Gülmen ise yönetim kademesindeki değişikliğin ardından, transfer çalışmalarına gelecek haftadan itibaren ağırlık vereceklerini, bu arada Çaykur Rizesporlu Sumiola'nın kulübüyle olan bonservis problemini çözmesini bekleyeceklerini ifade etti. 
     





</TEXT>
</DOC>
