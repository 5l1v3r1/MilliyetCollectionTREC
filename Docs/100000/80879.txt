<DOC>
<DOCNO> 80879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/son/sondun22.html </URL>
<DATE> 2002/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Faruk Şen ''Türkiye AB'nin en büyük beş ülkesinden biri olur'' 
</HEADLINE>
<TEXT>

     Türkiye Araştırmalar Merkezi TAM Başkanı Prof. Dr. Faruk Şen, İspanya'nın Sevilla kentinde Haziran ayında yapılacak zirvenin önemine işaret ederek, ''Zirve'de Türkiye ile AB arasında tam üyelik müzakerelerine başlama kararı alınırsa, Türkiye AB'nin en büyük beş ülkesinden biri olma şansını yakalayacak'' dedi. 
     Şen, Egekent Konut Üretim Yapı Kooperatifleri Birliği'nin Ege-Koop düzenlediği ''Dürüst Türkiye'' konulu seminerin ''Avrupa Birliği Süreci'' oturumunda, Türkiye-AB ilişkilerinde Helsinki Zirvesi'nden sonra yeni bir sürece girildiğini belirtti. Şen, bundan sonraki süreçte Türkiye'nin İspanya ile sürdürdüğü sıcak ilişkiler ve son dönemdeki reform çabalarıyla AB yolunda önemli kazanımlar elde edebileceğini söyledi. Şen, Türkiye'nin bölgedeki konumu, sahip olduğu insangücü ve stratejik önemini de anlatarak, şöyle dedi 
     ''Türkiye'nin tam üyeliği halinde AB organlarında geniş bir temsil hakkına sahip olacaktır. Tam üyelik halinde Avrupa Parlamentosu'na 74 milletvekili gönderecek, AB Konseyi içinde sahip olacağı oy sayısı ise 29 olacak. AB Komisyonu, Sayıştayı ve Adalet Divanı'na da birer üye gönderecek olan Türkiye, diğer yandan Komisyon'da bin kişilik bir idari personeli de görevlendirebilecek.'' Şen, Türkiye'nin 2008 yılından itibaren AB'ye alınacak Bulgaristan ve Romanya ile birlikte üye olabilmek için reform sürecini sürdürmesi gerektiğini de kaydederek, bu süreçte Türkiye'deki iki sosyal demokrat partinin de Avrupa sosyal demokrat partileriyle de sıcak ilişkiler kurması gerektiğini bildirdi. Türkiye-AB Derneği Başkanı ve İzmir Ekonomi Üniversitesi AB Uluslararası İlişkiler Bölüm Başkanı Prof. Dr. Haluk Günuğur, Türkiye'nin Avrupa'nın geleceğine damga vurabilmek için AB'nin tam üyesi olması gerektiğini belirterek, bunun önemine işaret etti. Günuğur, ''Türkiye için AB'nin tek alternatifi var bu da AB'nin dışında kalmaktır'' dedi. Günuğur, Türk halkının yüzde 75'inin AB'ye üyeliğini isterken, bu konuda bilgisi olanların oranının ise yüzde 4.5 seviyesinde kaldığını bildirdi. Emekli Büyükelçi Gündüz Aktan, Türk dış politikasında AB tam üyeliğinin öncelik olması gerekirken, gerekli adımların atılamadığını söyledi. Türkiye'nin tam üyelik yolunda önünde olan bir senenin çok önemli olduğuna işaret eden Aktan, Kopenhag kriterlerinde toplumsal mutabakatın sağlanması gerektiğini savundu. DSP Ankara Milletvekili Uluç Gürkan, AB konusunun Başbakan Yardımcısının sorumluluğunda olduğu eleştirisine ''Türkiye'de AB konusu bu işe yüreğini koymuş bir Başbakan Yardımcısı'nın sorumluluğundadır. Türkiye'nin AB'ye girmesine yürekten inanan ve AB ilkelerine gönlünü koyan bir Başbakan Yardımcısıdır'' diye yanıt verdi. Gürkan, Türkiye'nin önündeki tek projenin AB olduğunu belirterek, ''Maalesef AB Türkiye'nin önündeki, elindeki geleceğe dönük tek projedir, ülke yönetimine talip siyasi partilere bakın Türkiye'nin geleceğine yönelik proje var mı Hepimiz 20 yıldır köşe dönmek gibi bireysel hayaller peşindeyiz, başka bir toplumsal hayalimiz, projemiz var mı '' dedi. Seminer katılımcılarından birinin Bergama'da siyanür yöntemiyle altın çıkarılması konusundaki bir sorusuna da yanıt veren Gürkan, şöyle dedi ''Bergama veya ülkenin başka bir yerinde siyanür yöntemiyle altın veya gümüş çıkarılmasına kişisel olarak karşı değilim. Siyanür bir teknolojidir. Ancak hükümetimin bu konuda alınmış bir mahkeme kararı varsa buna uyması gerektiğini düşünüyorum. Bir mahkeme kararını yok saymasını hiçbir şey haklı kılmaz.'' KKTC Doğu Akdeniz Üniversitesi Avrupa Araştırmaları ve Enformasyon Merkezi Başkanı Prof. Dr. Hasan Ali Bıçak da Türkiye'nin AB'ye tam üyeliği konusunda Kıbrıs konusunun ön şart olduğunu bildirerek, ''Kıbrıs'ın AB'ye girişte bir ön şart olduğu yazılı değilse de kapalı kapılar ardında ön şart olarak sunuluyor'' diye konuştu. 
     





</TEXT>
</DOC>
