<DOC>
<DOCNO> 69651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/26/son/sontur06.html </URL>
<DATE> 2002/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Dikiş makinası artık genç kızların rüyası değil... 
</HEADLINE>
<TEXT>

     Bir zamanlar hemen hemen her genç kızın çeyizinde olmasını arzuladığı ve bazı firmaların da ''Her genç kızın rüyası '' diyerek reklam sloganı yaptığı dikiş makinesine eski rağbet kalmadı. 
     Dikiş makinesi satışları son yıllarda büyük ölçüde azaldı. Hazır giyim sektörünün gelişmesi ve evde dikiş dikenlerin sayısının büyük oranda azalması yüzünden evlenecek kızlar veya genç bayanlar dikiş makinesine rağbet göstermiyor. 
     İzmit'teki, dikiş makinesi bayii Necati Kırcı, yıllar önce evlenecek çiftlerin ilk alacakları eşyaların başında dikiş makinesinin bulunduğunu, hatta isimlerini yazdırarak sıraya girdiklerini söyledi. Son 10-15 yılda makine alanların sayısının büyük ölçüde düştüğünü ifade eden Kırcı, şunları kaydetti 
     ''Hem hazır giyim sektörünün gelişmesi hem de evde dikiş dikenin pek kalmaması yüzünden makinelere rağbet olmuyor. Yılda ancak 50-60 adet satıyoruz. Alanlar da genellikle kırsal kesim aileleri oluyor. 
     Kentte yaşayanların büyük çoğunluğu da çalıştığından evde dikiş nakış ile uğraşmıyor. Her türlü dikiş ve onarım işleri için terziye gidiyor. 
     Bizim hedefimiz dikiş-nakış kursları oluyor. Bu kurslara satış yapabiliyoruz.'' Mağaza sahibi Zülküf Aybadın ise, geçen yıl sadece 10 adet makine satabildiklerini ifade ederek, yeni yuva kuracak kızların dikiş makinesi almayı tercih etmediklerini söyledi. 
     Makinede dikiş dikmeyi çoğu bayanların da pek bilemediklerini anlatan Aybadın, ''Zaten dikiş dikmek için vakit bulamayacakları için öğrenmek ve makine satın almak istemiyorlar'' diye konuştu. 
     Önceki yıllarda mağazada birkaç marka makine bulundurduklarını günümüzde ise sipariş şeklinde satış yaptıklarını vurgulayan Aybadın, ''Her genç kızın rüyası da tarihe karışıyor'' dedi. 
     






</TEXT>
</DOC>
