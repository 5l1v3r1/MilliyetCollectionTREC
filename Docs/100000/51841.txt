<DOC>
<DOCNO> 51841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/12/yazar/temelkuran.html </URL>
<DATE> 2001/11/12/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Olaylar böyle gelişti 
</HEADLINE>
<TEXT>

Tarkan, ahlakın kara deliğinde sarmalanıyor. Derviş, bir ilkokul münazarasını tetikliyor. Terim, kendini taklit ediyor. Garson Ortaya karışık duble bir fosforlu kanaatler salatası 
     Gayretkeş itişkenler, çalışkan kakışkanlar gündeminde bu hafta İmparatore’nin hüsranı, Tarkan klibi ve Derviş’in "janti" açıklaması üzerinde tepinilecek. Çaresiz, konulara ilişkin çarpıcı kanaatlerimizi karşılıklı çırpıştıracağız gazetelerde. Çünkü yeni çağın fosforlu misyonerleri, gündelikçi mucitleriyiz biz. Ama bu yazının, hiç değilse bir günlük hali yok "dahil olmaya". O sebepten söyleyip geçivereceğiz "çarpıcı" kanaatlerimizi hiç değilse bir günlüğüne. 
     
İşsiz imparator      On binlerce insanın işten atılıp açlık sınırında cambazlık yaptığı ülkenin işsizleri gazetelere manşet olamazken, yüz binlerce doların üzerinde oturan Fatih Terim, "milli gurur kırılmasının" esas oğlanı olarak gazete köşelerini ve tepelerini işgal etti. Oysa zaten bir süredir kendi sonunu hazırlıyordu imparator. "Kendini oynamaya" başlamıştı çünkü. Fatih Terim’i oynuyordu Fatih Terim. Altı çizilen, işaret edilen hallerini "yapmaya" başlamıştı. Kendi kendinin taklidini yapıyordu sanki. Belli ki, Fatih Terim, Fatih Terim olmaktan bezmişti. Doğallıkla sürdüremediği için kendini, kendine bakıyordu ve kendi görüntüsünü taklit ediyordu. Herkese olur bu aslında. Herkes bir gün kendi olmaktan sıkılır. Kendi kalmaktan... Bir gün hayatı sürdürmek için kendini taklit etmek zorunda kalır insan. Sırf işler yürüsün diye. 
     Tarkan "gösterecek mi" 
     Tarkan son klibinde öpüşüyor ve zengin bir caddede yürüyüşe çıkan üç gecekondulu kız birbirlerine, öpüşmeyle ilgilenmediklerini, ay aman niye herkesin buna takıldığını, kendilerinin aslında şarkıya dikkat ettiği yalanını söylüyor. Tarkan, Zeki Müren’in geçen yüzyılda yarattığı gerilimin millenyum versiyonunu uyguluyor aslında. Gösterecek mi, söyleyecek mi, ha açtı ha açacak gibi bir ahlaki gıdıklamanın uzun mesafe ip cambazlığını yapıyor o. Ona gereken şefkati Zeki Müren’i yıllarca sarıp sarmalamış o ahlaki kara delikte buluyor. Sarınıyor, sarmalanıyor ve yalanları bozmayan bir ipin üzerinde yürüyor... 
     
Kadınlar ne işe yarar      Her daim uçak merdivenlerinden inen Evropa’dan gelen mühendis esas oğlan kılığındaki Derviş, göbek ve bıyık kalabalığından "daralmış". Hakikaten de Türkiye’nin Humphery Bogart, Sir Michael Caine, Anthony Quinn ve Sir David Niven’den oluşan dev bir eğitim kadrosunun vereceği yoğunlaştırılmış bir kursa ihtiyacı var. 
     Klas fakiri bir ülkenin devlet katlarının erkek kahvesi kompozisyonuna sahip olması hakikaten büyük sakillik. Ama yine de bu olayın en komik tarafı, Derviş’in bu sözü karşısında kimsenin net bir tavır alamamasıydı. 
     Erkek vekiller "Biz kadınları insan olarak seviyoruz" benzeri beceriksiz açıklamalar yaparken, mühim kadınlar da meseleye yekten temas etmekten kaçınıp lafı partilerde kotasına falan getirmeye çalıştı. Erkek egemen değerler içinde "asimile" olmuş kadınlar ile kadın meselesiyle ilgili "ezberlenmiş" kanaatler sahibi erkekler tartıştı. Kadınlar kadın olmaktan, erkekler de adam gibi davranamamaktan çok korktuğu için ilkokul münazaralarından biri daha Türk siyasi tarihine kaydoldu. 
     Cumhuriyet matbaasında yıllarca önce gazete kurşun harflerle dizilirken haberin sonunda boş yer kaldığında dizgicinin yazdığı gibi bitirelim 
     "Olaylar böyle gelişti." 
     
     







Türkçenin zenginliği 


Zengin devlet küçülebilir 


Bu ilişkilere dikkat 2 


Üşütmenin ekonomisi 


Hizbullah liderine İran’dan pasaport 


Kemal Derviş kadınlar ve edebiyat... 


Valinin hukuk savaşı 


Olaylar böyle gelişti 


Türkiye ekonomisine iyimser senaryo 


Biz iyiyiz’ de devlet kötü’ mü 


</TEXT>
</DOC>
