<DOC>
<DOCNO> 67247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/12/son/sondun17.html </URL>
<DATE> 2002/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda, TRT'yi kablo yayından çıkartmak istiyor 
</HEADLINE>
<TEXT>

     Hollanda'da TRT-INT televizyon yayınları, kablodan çıkarılmayla tehdit ediliyor. 
     Kablodan dağıtım yapan şirketlerin bağlı olduğu üst kuruluş VECAI'den edinilen bilgiye göre, telif hakları kurumu ''Buma Stemra'', TRT'nin 2002 yılı için istenen aidatı ödemediği gerekçesiyle, yayınların kablodan çıkarılması talebinde bulundu. 
     Buma'nın talebini ciddiye alan şirketlerden Essent'in, bu hafta sonundan itibaren Groningen, Zwolle, Enschede, Hengelo, Deventer ve Maastricht kentleriyle çevrelerinde TRT-INT'in yayınlarını kablodan çıkaracağı bildirildi. 
     Diğer kablo şirketlerinin ise konuyu değerlendirdikleri ve henüz bir karar almadıkları belirtildi. 
     TRT yetkilileri, Hollanda telif hakları kurumu Buma'nın çok yüksek miktarlarda telif hakkı istediğini ve bunun ödenmesinin mümkün olmadığını kaydetti. 
     Almanya'da ödenen telif hakkı miktarının, Hollanda'da ödenenin 20'de birinden daha az olduğuna dikkati çeken TRT yetkilileri, 
     Buma'nın TRT'ye bilgi verme ihtiyacı bile duymadan her yıl fiyat artışlarıyla karşılarına geldiğini ve bu yıl için istenen miktarın da 300 bin euronun üzerinde olduğunu belirtti. 
     Telif hakları kurumu Buma'nın, daha önce de birçok yayın kuruluşuyla benzer sorunları olmuştu. 
     






</TEXT>
</DOC>
