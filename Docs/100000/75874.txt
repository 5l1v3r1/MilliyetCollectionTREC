<DOC>
<DOCNO> 75874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/02/guncel/gun03.html </URL>
<DATE> 2002/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Rahatsızlığı internetten duyuruldu 
</HEADLINE>
<TEXT>
Fethullah Hoca yoğun bakımda 
10 yıl hapis cezası istemiyle gıyabında DGM’de yargılanan Fethullah Gülen, Amerika’da kalp sıkışmasından hastanede yoğun bakıma alındı 
     İSTANBUL Milliyet 

     Türkiye’ye "şeriat getirmek istediği" gerekçesiyle DGM’de yargılanan ve hakkındaki suçlamaların yargıya yansımasından sonra ABD’ye giden Fethullah Gülen, kalp sıkışması şik yetiyle kaldırıldığı hastanede yoğun bakıma alındı. 
     Üç yıldır kaldığı Amerika’da kronik kalp ve şeker hastalığı nedeniyle tedavi gören Gülen’in rahatsızlığıyla ilgili bilgi kendi adını taşıyan "www.mfgulen.org" adresli sitede duyuruldu. Kalbinde iki gün boyunca sıkışma hisseden ve tansiyonu düşen Gülen’in yanında bulunan özel doktoru tarafından EKG’si çekildi. İlaç tedavisine başlanan ancak pazar sabahı fenalaşan Gülen, yerel saatle 07.30’da ambulansla en yakın hastaneye kaldırıldı. 
     İlk müdahalenin ardından Gülen’e kalp ritim bozukluğu ve hipertansiyon teşhisi kondu. İlaçlı tedaviden beklenen sonuç elde edilemeyince yoğun bakımda elektro şok tedavisine karar verildi. Dakikada 140’lara çıkan kalp atışı elektro şok ile 80’lere düşürüldü ancak ritmin tam olarak normale dönmediği açıklandı. Hastane yetkilileri, Gülen’in hayati tehlikeyi atlatmasına karşın tekrarlama riski nedeniyle yoğun bakımda tutulduğunu söylediler. İnternet sitesinde Gülen’in çok bitkin olduğu belirtilerek, sevenleri dua etmeye çağrıldı. 
     
     Neyle suçlanıyor 
     Ankara DGM’de 10 yıl hapis istemiyle gıyabında yargılanan Gülen, laik devlet yapısını değiştirerek yerine dini kurallara dayalı bir devlet kurmak amacıyla yasadışı örgüt kurup bu amaçla faaliyetlerde bulunmakla suçlanıyor. Gülen cemaatinin Deniz Harp Okulu sınav sorularını çaldığı da iddia ediliyor. 
     



 GÜNCEL 






















</TEXT>
</DOC>
