<DOC>
<DOCNO> 52620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/16/son/soneko05.html </URL>
<DATE> 2001/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş'ten yabancı yatırımcı müjdesi... 
</HEADLINE>
<TEXT>

     Ekonomiden Sorumlu Devlet Bakanı Kemal Derviş, önümüzdeki 10 gün içinde bu yabancı yatırımcıların çoğu geri gelmek istiyorlar ve Temmuz-Ağustos'taki planlarını gerçekleştirmek isteyecekler.'' dedi. 
     Derviş, son haftalarda faiz oranlarında önemli düşüşler kaydedilmeye başlandığına dikkat çekerek, ''Önümüzdeki hafta finans piyasaları, Arjantin ile Türkiye'nin birbirinden çok farklı olduğunu gösterecektir'' dedi. 
     8. Türk-Alman İşbirliği Konseyi Toplantısı çerçevesinde, Dışişleri 
     Bakanlığı Müsteşarı Büyükelçi Uğur Ziyal tarafından Conrad Otel'de verilen akşam yemeğine katılan Derviş, burada yaptığı konuşmada, son haftalarda döviz kurunda durma gözlendiğini ve devalüasyon korkusunun yavaş yavaş ortadan kalktığını söyledi. 
     Derviş, şunları söyledi 
     ''Biz şuna inanıyoruz, artık önümüzdeki hafta finans piyasaları Arjantin ile Türkiye'nin birbirinden çok farklı olduğunu gösterecektir ve zaten son haftalarda faiz oranları önemli düşüş göstermeye başladı. 
     Türkiye yeni çıpa politikasıyla ve yeni uzun vadeli kredilerle kademe kademe borçtan kurtulacaktır.'' Türkiye'nin yeni para değeriyle artık rekabete daha açık olduğunu ve bunun büyük bir avantaj sağladığını kaydeden Derviş, ''Zor oldu, kolay olmadı. Bankalar ve işletmeler çok sıkıntı çekti, sıkıntılar devam ediyor. Ama son haftalarda görülüyor ki, artık bir yerde döviz kuru durmuştur ve burada devalüasyon korkusu yavaş yavaş ortadan kalkmıştır'' diye konuştu. 
     2002 yılına güçlü bir bütçe, rebakete açık bir döviz değeri ve 
     yeni uluslararası destekle, ümitle girilebileceğini anlatan Derviş, ''Ben şuna inanıyorum ki Türkiye, 2001'i unutmak isteyecek. Muhakkak 2002 daha iyi bir yıl olacaktır'' dedi. 
     
     2002'nin 3 önemli görevi 

     2002 yılında 3 önemli görevleri bulunduğunu ifade eden Derviş, birincisinin bankacılık sisteminde uygulanan reformun tamanlanması olduğunu söyledi. ''Daha bitirmedik bu işi'' diyen Bakan Derviş, bu şekilde daha güçlü bir bankacılık sistemine ulaşılacağını kaydetti. Yeni sistemde çok sayıda banka olmayacağını, piyasada 15-20 güçlü bankanın varolacağına, bunların da Avrupa ve ABD'den sermaye desteğinin bulunacağını belirten Derviş, bu alanda yapılması planlanan yatırımlar konusunda şunları söyledi ''Biz bu yatırımları Ağustos'un sonu Eylül ayının başında kabul etmek üzereydik. Ama maalesef 11 Eylül faciası oldu ve herkes biraz geriledi. Yalnız haber aldım, önümüzdeki 10 gün içinde bu yabancı yatırımcıların çoğu geri gelmek istiyorlar ve Temmuz-Ağustos'taki planlarını gerçekleştirmek isteyecekler.'' İkinci önemli görevlerinin ise tüm iş dünyasının iklimiyle ilgili olduğunu dile getiren Derviş, yatırımcılar için büyük zorluklar olmadığını, sıkıntıların bakanlıklar arasındaki koordinasyon eksikliğinden doğduğunu söyledi. Derviş, ''Çok fazla dağıtılmış, bölünmüş sorumluluklar var. 15-20-25 farklı imzaya ihtiyaç var, bir şeyi yapmak için. Uzun senelerden beri bunu söylüyoruz ama... Bu konu üzerinde yoğunlaşacağız. Yatırım için, Alman yatırımcıları için olan iklim, çok daha iyi ve çok daha açık seçik olacak. Türkiye gibi bir ülkeye senede 10-12 milyar mark yatırım gelmesi, 2-3 milyar mark yerine 12-13 milyar mark yatırım olması gerekirdi'' şeklinde konuştu. 
     
     'Devleti baştan aşağı organize etmemiz lazım' 

     Üçüncü görevlerinin ise devlet bütçesi alanında değil, tüm devlet memurları, onların maaşları ve bütün devlet organizasyonu alanında olacağını belirten Derviş, şöyle konuştu ''Devleti baştan aşağı organize etmemiz lazım ve artık bekleyemeyiz gibime geliyor. Türk özel sektörü devletin 10-15 yıl önünde gidiyor ve devletin onlara yetişmesi lazım. Tabii bunları söylemek kolay ama yapmak kolay değil. Ama herhalde Türkiye, yardımcı olacak ve bu zor kararları almamız gerekiyor. Bütün ülke reformun artık yapılmasını istiyor. Belki bazı gruplar için memnuniyet verici değil. Onlar için zor olabilir, ama inanıyorum ki, bütün ülkede bir reform arzusu var.'' 
     
</TEXT>
</DOC>
