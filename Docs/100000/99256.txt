<DOC>
<DOCNO> 99256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/guncel/gun08.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş çıkarsa seçim ertelenir mi 
</HEADLINE>
<TEXT>

ÇAPRAZ ATEŞ 
     BELMA AKÇURA 

     Türkiye erken seçime giderken, Irak’ı vurmaya hazırlanan ABD’nin Ankara’dan kara birliği bulundurma ve üsler için izin istediği bildirildi. Ankara’da savaş rüzgarlarının esmeye başlaması erken seçimin ertelenip, ertelenmeyeceği sorusunu gündeme getirdi. "Muhtemel savaş durumunda erken seçim kararının bir yıl ertelenebileceği" yorumları yapıldı. ABD Irak’a müdahale ederse seçim ertelenmeli mi Görüşler şöyle 
     
     Ömer İzgi TBMM Başkanı 
Söz konusu değil      Seçimlerin bir yıl ertelenebileceği konusu yanlış yorumlanıyor. Anayasa’da savaş hali ortaya çıktığı zaman seçimlerin bir sene sonraya ertelenmesi, hatta bu sorun devam ederse daha sonra bu ertelemenin yinelenmesi mümkün. Ama şimdi savaş hali ortada olmasa da seçim, erken seçim olarak karşımıza çıktı. Onun savaş nedeniyle ertelenmesi’ diye bir şey söz konusu değil. 
     
     Süheyl Batum Anayasa Hukukçusu 
Zorunlu değil...      Anayasa’ya göre savaş sebebiyle Meclis, süresi gelmiş bir seçimi bir yıl geriye bırakabilir. Bu mutlaka geri bırakır’ değildir, bırakabilir’ der. Ama bu bir Anayasal zorunluluk, yükümlülük taşımaz. Dolayısıyla TBMM normal beş yılda bir yapılması gereken seçimleri bile bir yıl erteleyebilirken, daha süresi gelmeyen bir seçimi de elbette erteleyebilir. Bunu da seçim kararını alan Meclis yapabilir. 
     
     Vedat Çınaroğlu MHP Milletvekili 
20 yıldır savaş var      Türkiye yaklaşık 20 yıldır sınırları içinde olduğu gibi sınırları dışında çeşitli askeri operasyonlar yaptı. Bu savaş ta Türkiye sınırları içerisinde olacak değil. Türkiye bildiğimiz cephe savaşları dışında lokal hedefleri vurmaya yönelik harekatları zaten 20 yıldır yapıyor. Dolayısıyla sınırımızın dışında olan bir savaş için seçimi ertelemeyi gerektiren bir durum yok. 
     
     Ali Gören Bağımsız Adana Milletvekili 
Menfaatimize olmaz      Türkiye’de seçimin bu kadar aceleye getirilmesi Türkiye’nin kesinlikle menfaatine değildir. Türkiye’nin son yıllardaki bütün seçimlerini aceleye getirmiş olmasını anlamak mümkün değil. Bunun birinci derece sorumluları ülkeyi yönetmekte olan kişilerdir. Bugün komşu bir devletle bir savaş durumu söz konusu. Bu savaş kapımızda söz konusu savaşın çok tahripkar, çok uzun ve yıkıcı olabileceği yönünde endişelerimiz var. Bu savaşa konsantre olamayan, aktif pozisyon alamayan tamamen seçim telaşı düşmüş bir hükümetle bu ülkenin menfaatlerini koruyabilmek bu mümkün değil. Savaş halinin ortasında milleti ateşe sürükleyen milletin menfaatlerini korumaktan aciz hükümeti şikayet ediyorum. Bu seçimin de karar alınsa bile yapılmayacağını düşünüyorum. 
     
     Ziya Aktaş DSP Milletvekili 
Savaşta seçim olmaz      Türkiye’nin olası bir Irak savaşına girmesi halinde erken seçime gitmenin doğru olmadığını düşünüyorum. Yarının neler getireceğinin bilinmediği bir ortama doğru gitmenin endişesini taşıyorum. Bu konu Meclis’e getirilir mi getirilmez mi bilmiyorum. Getirilmesi halinde böyle bir karara katılmayacağım. Ancak görünen o ki Meclis’teki çoğunluk savaş olasılığına rağmen erken seçim kararını çıkaracak gibi görünüyor. Türkiye’nin yararına olmayacak bir karardır bu. Anayasa savaş halinde seçimlerin bir yıl ertelenebileceğini öngörüyor. Bence bu erken seçim için de geçerli olmalı. 
     



 GÜNCEL 


















</TEXT>
</DOC>
