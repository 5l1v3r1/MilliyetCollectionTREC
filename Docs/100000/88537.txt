<DOC>
<DOCNO> 88537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/07/son/sonspo05.html </URL>
<DATE> 2002/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını "Galatasaray'ın Rui Costa hayali gerçek olabilir" 
</HEADLINE>
<TEXT>

     İtalyan spor gazetesi Corriere dello Sport, A.C Milan Kulübü'nün Portekizli Manuel Rui Costa'yı Galatasaray Kulübü'ne satmaya veya kiralamaya her geçen gün biraz daha fazla ikna olduğunu ileri sürdü. 
     ''Şimdi sadece Terim, Manuel'i kurtarabilir'' başlıklı haberde, Rui Costa'nın Portekiz Milli Takımı'nda formsuz gözükmesinin ve Milan'ın İnter'den Hollandalı Clarence Seedorf'u alacak olmasının Portekizli futbolcunun kırmızı-siyahlılardaki geleceğini riske attığı iddia edildi. 
     Milan'da Rui Costa'nın mevkisinde Pirlo'nun da oynaması ve önümüzdeki günlerde transferi resmileşeceği söylenen Seedorf'un da bu gruba dahil olmasının Milanlı yöneticileri Rui Costa konusunda karar aşamasına getirdiği savunuluyor. 
     Diğer kulüplere göre şansı yüksek olan ise ''İmparator'un Galatasaray'ı'' gösteriliyor. Daha önceden Rui Costa'yı ''satılamaz futbolcu'' diye gösteren Milan Kulübü Başkan Yardımcısı Adriano Galliani'nin, Terim'in isteğiyle Portekizli yıldız futbolcuyu Galatasaray'a kiralayabileceği belirtiliyor. 
     Rui Costa'yı Fiorentina'daki teknik direktörlüğü zamanından tanıyan Terim'in, 5 Kasım 2001'de Milan'dan ayrıldığı sırada Portekizli oyuncuyla çok iyi ilişkileri olmadığı hatırlatılırken, ''Ama yine de her ikisi arasında karşılıklı saygı ve beğeni her zaman vardı'' denildi. 
     Rui Costa'nın Milan'da kalmak istediği, ama kırmızı-siyahlı kulübün yönetiminin kafasının karışık olduğu vurgulanıyor. 30 yaşındaki ortasaha oyuncusunun kiralanması halinde Galatasaray'ın en azından Rui Costa'nın 4.5 milyon Euro olan sezonluk ücretini ödemesi gerektiği de kaydedildi. 
     Bu arada, Juventus Teknik Direktörü Marcello Lippi'nin de Rui Costa'nın Milan'dan ayrılması durumunda bu futbolcuyu almak için devreye girebileceğini öne sürülüyor. 
     





</TEXT>
</DOC>
