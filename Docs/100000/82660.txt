<DOC>
<DOCNO> 82660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/07/son/sonspo13.html </URL>
<DATE> 2002/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayer Leverkusen menajeri "Daum ikinci bir şansı hak etti" 
</HEADLINE>
<TEXT>

     Bayer Leverkusen Menajeri Reiner Calmund, Beşiktaş'tan ayrılacak teknik direktör Christoph Daum hakkındaki uyuşturucu davasının Daum'un lehine sonuçlanmasından memnun olduğunu söyledi. 
     Calmund, ''Daum, tüm hatalarını kabul etti ve böylece ikinci bir şansı hak etti. Aslında bu olaydan en fazla bizler etkilendik. Ama şimdi mahkeme bir karar aldı. Artık herkesin çenesini kapatması gerekir'' dedi. 
     Daum'un yeniden Bayer Leverkusen'de görev yapıp yapmayacağı şeklindeki bir soruya karşılık Calmund, ''Şimdi bu konuda bir şey söylemenin zamanı değil'' demekle yetindi. 
     Daum ise Rhein-Zeitung adlı gazeteye yaptığı açıklamada, Alman liglerine dönüp dönmeyeceğini belirtmedi ve ''Bir antrenör, doğru yerde, doğru zamanda, doğru adam olup olmadığına karar vermelidir. 
     Önce kendimi bulmalıyım. Bu benim için çok önemli'' dedi. 
     Almanya Futbol Federasyonu'nun DFB yaptırımlarından da korkmadığını ifade eden Daum, kendisine bir uyarı gelebileceğini, ama hakkında meslek yasağı kararı alınacağını sanmadığını belirtti. 
     Bayer Leverkusen takımı, kokain kullandığı ortaya çıktıktan sonra 21 Ekim 2000 tarihinde Daum'u teknik direktörlük görevinden almıştı. 
     Daum, uyuşturucu satın aldığı gerekçesiyle aylarca yargılandığı Koblenz Eyalet Mahkemesi tarafından dün 10 bin euro ödemesi karşılığında serbest bırakılmıştı. 
     





</TEXT>
</DOC>
