<DOC>
<DOCNO> 62647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/16/son/sontur31.html </URL>
<DATE> 2002/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan yabancı gazetecilere kendisini anlattı 
</HEADLINE>
<TEXT>

     Adalet ve Kalkınma Partisi AK Parti Genel Başkanı Recep Tayyip Erdoğan, partisi için bazı yabancı yayın organlarında ''İslamcı parti'' ifadesi kullanıldığını belirterek, ''Bu ifade, kesinlikle yanlış'' dedi. 
     Erdoğan, aralarında BBC, CNN, Le Monde, Reuters, AFP gibi basın yayın organlarının temsilcileri ile yaklaşık 2 saat süren bir görüşme yaptı. 
     Görüşmenin ardından basın mensuplarının sorularını yanıtlayan Erdoğan, ''Yabancı gazeteciler, size AK Parti'nin İslamiyete bakışı ve 28 Şubat sürecini sordu mu '' şeklindeki bir soru üzerine, şöyle dedi 
     ''Partimiz için bazı yabancı yayın organlarında, 'İslamcı parti' ifadesi kullanıyor. Bu ifade, kesinlikle yanlış. Bir defa partinin İslamcısı olmaz. Kişinin de İslamcısı olmaz. İslamcı Ahmet, İslamcı Mehmet... Böyle bir ifade olmaz. Müslüman Ahmet olur. Kaldı ki bu ülkede, halkın büyük bir kısmı Müslüman olan Türkiye'de yaşıyor. Hangi siyasi parti olursa olsun herkes Müslümanlığından gurur duyuyor. Ama bu onur, o siyasi partide herhangi bir görev yapmasına engel değil. 
     Bizler de şu an AK Parti içinde bu görevi yapıyoruz. Bir kişi dindar olabilir. Onun dindarlığına saygı duyuyoruz. Dini daha az yaşayana da herhangi bir müdahalede bulunma hakkımız yok. Kaldı ki, başka bir inançtan olan da AK Parti'nin çatısı altında yer alabilir.'' ''Değiştiğiniz mesajını verdiniz mi '' sorusuna karşılık da Erdoğan, bu ifadenin kendisine ''yanlış ve çirkin'' geldiğini söyleyerek, ''Şu anda 1974'teki Ecevit ile 2001'deki Ecevit'e aynı diyebilir misiniz Diyemezseniz. Aynı şey, bizler için de geçerli. 
     Gelişme olarak değerlendirilebilir. Gelişmeye her zaman açık olmalıyız'' yanıtını verdi. 
     
     Yabancı gazetecilerin görüşleri 
     BBC World Service'den Hüsnü Mahalli, Erdoğan'ın kendilerine parti programını anlattığını, ayrıca, kendisi hakkında Anayasa Mahkemesi tarafından verilen karara ilişkin değerlendirmelerde bulunduğunu söyledi. 
     Yabancı gazetecilerin, Erdoğan'a, ''AK Parti'nin ne kadar İslamcı olduğu, 28 şubat sürecinin devam edip etmediğine ilişkin'' sorular yönelttiğini belirten Mahalli, şöyle dedi 
     ''İslamcı niteliğini kesinlikle kabul etmedi. Kendisinin iyi bir Müslüman olmak istediğini vurguladı. Anayasa Mahkemesi'nin kararına umutla yaklaştı. 28 Şubat süreci ile ilgili olarak da kendisinin ve partisinin bu süreçten çok ciddi dersler aldığını, Türkiye'nin de bu süreçten çok şeyler öğrendiğini, partilerin kapatılmasıyla Türkiye'nin siyasal, ekonomik yapısı ve uluslararası ilişkilerinin olumsuz etkilendiğini'' anlattı. 
     Mahalli, ''İnandırıcı mıydı '' sorusuna karşılık da kişisel olarak ''Erdoğan'ın, değiştiğini veya değişmek istediğini'' gözlemlediğini söyledi. 
     Times Dergisi'nden Andrew Finkel, Erdoğan'ın kendilerine ''tarihinden ders alan bir parti izlenimi bıraktığını'' kaydetti. 
     AK Parti Genel Başkan Yardımcısı Abdullah Gül de bir soru üzerine, ''şu anda partilerinde genel başkanlık sorunu bulunmadığını'', gerekçeli kararın açıklanmasını beklediklerini söyledi. 
     ''Daha önce bu tür toplantılara Erbakan'la birlikte katılıyordunuz şimdi Erdoğan ile... Yöneltilen sorular benzer miydi '' diye sorulması üzerine Gül, ''Benzer olanlar da olmayanlar da var. Onlar da her şeyi öğrenmek istiyorlar'' yanıtını verdi. 
     






</TEXT>
</DOC>
