<DOC>
<DOCNO> 97340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/22/son/sonspo19.html </URL>
<DATE> 2002/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA'de 3. Türk basketbolcu Mehmet Okur 
</HEADLINE>
<TEXT>

     Efes Pilsenli basketbolcu Mehmet Okur, ABD Profesyonel Basketbol Ligi NBA takımlarından Detroit Pistons ile 2 yıllık sözleşme imzaladı. 
     Detroit Pistons ile sözleşme imzalamak için A Milli Takımı'nın İtalya kampından erken ayrılan ve Türkiye'ye dönen Mehmet, kurye aracılığıyla İstanbul'a gönderilen 2 yıllık sözleşmeye, avukatlarıyla inceledikten sonra imza attı. Mehmet, imzaladığı sözleşmeyi tekrar yeni kulübüne gönderdi. 
     Geçen yıl gerçekleştirilen draftta Detroit Pistons tarafından seçilen Mehmet, bu yıl da NBA'in Yaz Ligi'nde mücadele etmişti. 
     14. Dünya Erkekler Basketbol Şampiyonası için A Milli Takım aday kadrosunda yer alan Mehmet, şampiyona sonrası 1 haftalığına İstanbul'a gelecek ve daha sonra ABD'ye giderek yeni takımına katılacak. 
     Bu arada, Mehmet'in Detroit Pistons'a transfer olmasıyla Efes Pilsen'den 4. oyuncu NBA'ye gitmiş oldu. 
     Efes Pilsen'de daha önce Mirsad Türkcan, Hidayet Türkoğlu ve Predrag Drobnjak NBA'ye gitmişti. 
     
     MEHMET ''YÜZDE YÜZ OYNAYACAĞIM'' 
     NBA'ye giden 3. Türk basketbolcu olan Mehmet Okur, Yaz Ligi'nde de başarılı bir performans ortaya koyduğunu belirterek, ''Detroit Pistons antrenörleri benim gelecek yıl yüzde yüz oynayacağımı söylediler'' dedi. 
     Mehmet, Detroit Pistons ile 2 yıllık sözleşme yaptığı için çok mutlu olduğunu vurgulayarak, ''Öncelikle 2,5 haftalık Yaz Ligi benim için çok iyi geçmişti. Sakatlanmadan önce çok iyi oynamıştım. 3. maçımda sakatlandım ve oynayamadım. Detroit Pistons yöneticileri benden gayet memnun kaldı. Yaz Ligi'nde iyi performans ortaya koyunca antrenörlerim de sevindi ve benim gelecek yıl takımda oynayabileceğimi söylediler'' diye konuştu. 
     Milli basketbolcu, NBA'de Sacremento Kings takımında forma giyen Türk oyuncu Hidayet Türkoğlu'ndan ABD konusunda gerekli bilgileri aldığını ve Hidayet'in de varlığından dolayı uyum sorunu yaşamayacağını söyledi. 
     
     EFES PİLSEN'E 300 BİN DOLAR 
     Detroit Pistons'ın, transferi için Efes Pilsen'e 300 bin dolar ödeyeceğini kaydeden Mehmet, sözlerini şöyle tamamladı 
     ''Benim Efes Pilsen ile yaptığım sözleşmede özel bir madde vardı. Bu nedenle bonservis bedelim uçuk rakamlarda değildi. Detroit Pistons yetkilileri 300 bin doları verebileceklerini bana ilettiler. Efes Pilsen'de de güzel günlerim oldu. 2 yıl büyük bir kulüpte oynadım. Hedefleri büyük olduğu için iyi oyuncular Efes Pilsen'de forma giyiyor. Tabii bu oyuncuların hedefi de Avrupa veya NBA oluyor.'' 
     





</TEXT>
</DOC>
