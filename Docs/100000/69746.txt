<DOC>
<DOCNO> 69746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/27/spor/yozer.html </URL>
<DATE> 2002/02/27/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
Saç saça, baş başa 
</HEADLINE>
<TEXT>

     Sahada böyle bir futbol kavgası olacağını hiç tahmin etmemiştik. Bu kadar eksiğe rağmen böylesine yürekten oynayan, her şeyini sahaya koyan güçlü Liverpool’u yaprak gibi sallayan Galatasaray’ın hakkı galibiyetti. On dakika daha idare edemediler. Aynı Roma maçında olduğu gibi o panikle golü yediler. Bu on dakika hasarsız geçse Galatasaray kuyruklu yıldız gibi uçmuştu. 
     Galatasaray dün mükemmele yakın oynadı. Belki de bu sezonun en iyi futbolunu sergiledi. Rakibin gücüne ve kendi eksiklerine aldırmadı. İnanarak ve tüm kalpleriyle oynadılar. Liverpool sadece usta ayaklarıyla puanı kurtardı. Yoksa onlar da burada gömülecekti. 
     Galatasaray’ın taktiği belliydi. Defansta boğucu ve kalabalık bir anlayış ile orta sahada rakibin pas yapmasını engelleyecek koordineli bloklarla oyunu götürmek. Bunda da başarılı oldular. Lucescu maç öncesi müthiş bir kumar oynadı. Liverpool gibi bir takımın karşısına üç forvetle çıktı. Arif’in yanına büyük bir risk alarak Niculescu’yu koydu. Bu ikiliye Hasan Şaş da eklenince Galatasaray Berkant’ın da katılımıyla pozisyonlarda hep çoğaldı. Hasan Şaş dün her türlü övgüyü haketti. Xavier gibi bir adamı doğduğuna doğacağına pişman etti. Sol kanatta her atağı tehlike koktu. Bütün pozisyonlar oradan geldi. Liverpool ne kadar önlem alırsa alsın onu durduramadı. Bir ara öyle oldu ki, ilk yarıda 20 futbolcu birden sol kanattaydı. Ama sağ kulvarda bekleyen Perez hiç kullanılmadı. Burada Ergün’ün yapması gereken oyunu zaman zaman sağ kanada yıkmaktı. Ama o da ender bir şekilde kötü bir günündeydi. İyi oynayamadı. İstediği oyunu kuramadı. Paslarda hep yanlış seçimler yaptı. Liverpool’un sağ kilitlenmesini ve sol boşluğunu kullanamadı. 
     Liverpool zürafa gibi bir takım. Havadan geçmek çok zor. Ya yerden oynayacaksın, ya da bel hizasına gelen toplarla gol arayacaksın. Nitekim gol de böyle geldi. Ama birçok pozisyon yanlış ortalar yüzünden öldü. 
     İngiliz takımı gerçekten iyi bir takım. Owen - Heskey ikilisi milli takımın forveti. Onlarla boğuşmak gerçekten zor. Ama Galatasaray boğuştu. Hem de öyle bir boğuştu ki, saç saça, baş başa... Adamları sinir ettiler. Savunmada öyle bir mücadele vardı ki, izlemekten yorulduk. Bülent, Owen’ın yanında korkunç oynadı. Bu da rakibe zor pozisyon verdi. Victoria öyle kritik pozisyonlarda vardı ki, o da gizli bir yıldızdı. 
     Sahiden de yazık oldu... Elbette ki Mondragon faktörü yine gözüktü. Onlar da kaçırdı. Ama o dakikadan sonra bu maç verilmezdi. 
     Son bir söz de Niculescu’ya. Ben yine fazla bir şey anlamadım. Gole kadar yoktu. Golde ise usta bir futbolcuydu... 
     
     



 SPOR 






























</TEXT>
</DOC>
