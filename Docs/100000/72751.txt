<DOC>
<DOCNO> 72751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/son/sondun22.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey Irak'ta Taliban gibi örgüt 
</HEADLINE>
<TEXT>

     Kuzey Irak'ta kadınlara burka giydiren Taliban gibi bir radikal dinci bir örgütün ortaya çıktığı bildirildi. 
     Christian Science Monitor gazetesi, Kuzey Irak'taki Halepçe kentinden verdiği haberde, El Kaide ile ilişkisi olduğunu belirttiği örgütün, Kuzey Irak'taki köyleri ele geçirmeye başladığını ve burka giymeyi reddeden kadınları öldürdüğünü duyurdu. 
     ''Ansar El-İslam'' adlı örgütün 11 Eylül'den kısa süre önce ortaya çıktığı ve dağ köylerinde yaşayan halka hitaben manifestolar yayımlayarak, ''dine aykırı, laik, siyasal ve sosyo-kültürel davranışlardan kaçınmalarını istediği'' bildiriliyor. Kuzey Irak'ta yaşayan Kürt kökenliler, gazeteye yaptıkları açıklamalarda, Ansar El-İslam örgütünün içinde, tıpkı El Kaide örgütünde olduğu gibi, Iraklı, Ürdünlü, Faslı, Filistinli ve Afganlıların bulunduğunu ve bunların sayısının son zamanlarda 2 katına çıkarak 700'ü bulduğunu belirttiler. 
     Kuzey Iraklı köylüler, ''örgüt üyelerinin güzellik salonlarını yıktıklarını, kız okullarını yaktıklarını ve burka giymeyi reddeden kadınları sokak ortasında öldürdüklerini'' öne sürdüler. Örgütün ele geçirdiği İran sınırı yakınındaki köylerde toplam 4 bin kişinin yaşadığı bildiriliyor. 
     -''IRAK'A MÜDAHALEYİ GÜÇLEŞTİREBİLİR''- Haberde, Kuzey Irak'ta giderek kök salan bu örgütün, Irak lideri Saddam Hüseyin'e karşı ABD tarafından yapılacak olası bir harekatı güçleştirebileceğine dikkat çekildi. 
     ABD Dışişleri Bakanlığı'nın Ansar El-İslam örgütü hakkında fazla bilgisi olmadığı, ancak örgütün varlığından ve El Kaide ile ilişkisinden haberdar olduğu bildiriliyor. 
     Radikal dinci örgütün Kuzey Irak'ta Celal Talabani liderliğindeki Irak Kürdistan Yurtseverler Birliği ile Mesut Barzani'ye bağlı Irak Kürdistan Demokratik Partisi'ne rakip hale geldiği ve onlara meydan okuduğu da öne sürüldü. 
     10 yıldır Kuzey Irak'ta hakimiyet sağlamak için birbirleriyle 
     mücadele eden bu iki grubun, şimdi ortak düşmana karşı işbirliği yaptıkları da CSM gazetesi tarafından belirtildi. -TALABANİ ''KUVVET KULLANMAK ZORUNDA KALABİLİRİZ''- Gazeteye açıklamada bulunan Talabani, ''Ansar El-İslam, Taliban gibi terörist bir örgüt. Tüm Kürt partilerine karşı savaş açmış durumdalar. Biz kendilerine bu tutumlarını değiştirmeleri için bir şans tanıdık. Bunu diyalog yoluyla yapmadıkları takdirde, kuvvet kullanmaya mecbur kalacağız'' diye konuştu. Talabani, peşmergelerin Süleymaniye ile Halepçe arasındaki yolda devriye gezmeye başladığını sözlerine ekledi. Bölgedeki kaynaklar, 23 Eylül'de örgüt elemanlarının Talabani'ye bağlı bir grubu pusuya düşürdüğünü ve 42 kişiyi öldürdüğünü belirtiyorlar. Ansar El-İslam örgütü kontrolündeki köylerde evlerin duvarlarına Usame Bin Ladin'i öven yazılar yazıldığı da verilen haberler arasında. Örgütün Bin Ladin'den 600 bin dolar ve silah yardımı aldığı da bildirildi. Kuzey Iraklı Kürtler, Ansar El-İslam örgütünün, Kuzey Irak'ta ''cirit atan'' Saddam ajanlarıyla temas halinde olduklarını da öne sürdüler ve bunlar arasındaki telsiz konuşmalarını dinlediklerini söylediler. 
     






</TEXT>
</DOC>
