<DOC>
<DOCNO> 51625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/10/son/sontur04.html </URL>
<DATE> 2001/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Dr. Erdal İnönü "Lider olarak kimse çıkmazsa ben çıkacağım" 
</HEADLINE>
<TEXT>

     Prof. Dr. Erdal İnönü, Türkiye'de iyi yetişmiş pek çok insan bulunduğunu belirterek, ''Yeni liderler ortaya çıkmaması için neden yok, kimse çıkmazsa ben çıkacağım'' dedi. 
     Rotary Kulüpleri'nin Devlet Konukevi'nde düzenlediği, ''Atatürk'ü Anma Etkinlikleri'' yemeğinde konuşan Prof. Dr. Erdal İnönü, Türkiye'nin hak etmediği sıkıntılı günler yaşadığını belirterek, kadercilikten kurtulup sıkıntılı günleri aşması gerektiğini kaydetti. 
     Prof. Dr. İnönü, konuşmasında, Atatürk'ün Nutku'nda herkes için alınacak dersler ve tecrübeler bulunduğunu vurguladı. Büyük Nutuk'un Atatürk'ü anlatan en büyük belge olduğunu kaydeden Prof. Dr. İnönü, Nutuk'un aynı zamanda büyük bir edebi eser olduğunu, bu eserde Atatürk'ün dilini çok iyi kullanan bir lider olduğunun açıkça görüldüğünü söyledi. 
     Atatürk ve babası İsmet İnönü ile ilgili anılar da anlatan Prof. 
     Dr. Erdal İnönü, ''Babam, Atatürk'ün siyasi dehasının askeri dehasından üstün olduğunu söylerdi ve buna Kurtuluş Savaşı'nda milleti nasıl birarada tutmasını ve organize etmesini örnek gösterirdi'' diye konuştu. 
     Türkiye'nin, Cumhuriyet'in ardından bugün 4. kuşağı yetiştirdiğini kaydeden Prof. Dr. İnönü, 4. kuşağın Türkiye'yi, özlenen çağdaş dünyaya taşıyacağına inandığını ifade etti. 
     Prof. Dr. İnönü, konukların sorularını da yanıtladı. İnönü, Türkiye'nin yeni liderler çıkarıp çıkaramayacağına ilişkin bir soruya şu yanıtı verdi 
     ''Türkiye'de iyi yetişmiş pek çok insan var. Yeni liderler ortaya çıkmaması için neden yok, kimse çıkmazsa ben çıkacağım. Bu kadar yetişmiş genç varken tek değil, birçok yetişmiş liderin ortaya çıkacağına inanıyorum. Türkiye bugün hak etmediği sıkıntılı günler yaşamaktadır. Umutsuzluğa gerek yok, Türkiye demokrasi ve piyasa ekonomisinin doğru uygulanması ile sıkıntıları aşar.'' 
     






</TEXT>
</DOC>
