<DOC>
<DOCNO> 93870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/son/sondun15.html </URL>
<DATE> 2002/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'nin nükleer tesislerini 600 kişilik özel polis koruyacak 
</HEADLINE>
<TEXT>

     İngiltere'de yayınlanan The Times gazetesi, ülkedeki nükleer tesislerin korunması için 600 kişilik özel polis gücü oluşturulacağını yazdı. 
     Tesislerin terör tehdidine karşı korunmasının, özellikle 11 Eylül saldırılarının ardından kaçınılmaz hale geldiğini belirten gazete, yetkililerin sadece terörist saldırılardan değil, bazı radikal grupların ''hassas'' hammaddeleri ele geçirip, bomba üretmelerinden korktuklarını da duyurdu. 
     Özellikle Afganistan'daki El Kaide karargahlarında ele geçirilen belgelerin, 11 Eylül benzeri yeni saldırılar ihtimalini güçlendirdiğini kaydeden gazete, silahlı özel polis gücünün 7 nükleer tesisi 24 saat koruyacağını, ayrıca bu tesislere, ya da bu tesislerden başka yerlere nükleer madde taşınmasında görev alacaklarını yazdı. 
     Özel gücün, kendine ait bir yönetiminin bulunacağı ve bağımsız olacağı ifade edildi. 
     Özel polis gücünün yönetim üyelerinin, nükleer tesislerin de bağlı olduğu Sanayi ve Ticaret Bakanlığı tarafından atanacağı kaydedildi. 
     Polislerin ne zaman göreve başlayacağı ise henüz bilinmiyor. 
     





</TEXT>
</DOC>
