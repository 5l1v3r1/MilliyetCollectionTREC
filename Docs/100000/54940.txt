<DOC>
<DOCNO> 54940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/30/son/sontur05.html </URL>
<DATE> 2001/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeşilköy açıklarında bir tanker karaya oturdu 
</HEADLINE>
<TEXT>

     Yeşilköy açıklarında, Rus bayraklı bir tanker karaya oturdu. 
     Alınan bilgiye göre, 37 bin 916 grostonluk fuel oil yüklü tanker, Yeşilköy açıklarındaki demirli bulunduğu yerden sabah saatlerinde hareket etmek istedi. Demir almasına rağmen harekete geçemeyen ''Marshall Vasilevsry'' adlı Rus bayraklı tankerin kaptanı, karaya oturduklarını bildirdi. 
     Kıyı Emniyeti ve Gemi Kurtarma İşletmeleri Genel Müdürlüğü ekiplerinin, durumu incelemek üzere gemiye hareket ettiği kaydedildi. 
     Yeşilköy açıklarında karaya oturan Rus bayraklı ham petrol yüklü tankerden denize herhangi bir sızıntı olmadığı bildirildi. 
     Alınan bilgiye göre, Rusya'nın Novorossiisk Limanı'ndan yüklediği 52 bin 920 ton ham petrolü İtalya'ya götüren 37 bin 916 grostonluk, 
     242 metre boyundaki 1982 yılı yapımı Rus bayraklı ''Marshall 
     Vasilevsky'' adlı tanker, İstanbul Boğazı'ndan geçişinin ardından, ikmal yapmak amacıyla Yeşilköy'de gemilerin demirlediği bölgeye girdi. 
     Burada, kıyıdan yaklaşık 1 mil açıkta karaya oturan gemiden herhangi bir petrol sızıntısı olmadığı bildirildi. 
     Kıyı Emniyeti ve Gemi Kurtarma İşletmeleri Genel Müdürü Hücum Tulgar, kaptanın kendilerine tankerin kurtarılması için henüz bir talepte bulunmadığını söyledi. 
     Tankerin boğaz trafiğini etkileyecek bir bölgede olmadığını anlatan Tulgar, kaptanın öncelikle kendi imkanlarıyla kurtulmayı deneyeceğini kaydetti. 
     Tulgar, her ihtimale karşı 2 adet kurtarma gemisinin tankerin yanında bekletildiğini ifade etti. 
     






</TEXT>
</DOC>
