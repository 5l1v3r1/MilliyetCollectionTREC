<DOC>
<DOCNO> 87516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/02/son/sondun03.html </URL>
<DATE> 2002/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Singapur'da zayıflama hapı öldürdü... 
</HEADLINE>
<TEXT>

     Singapur'da Çin yapımı zayıflama hapı, bir kadının ölümüne, en az 14 kişinin de hastalanmasına yol açtı. 
     Yetkililer, Slim 10 adlı hapı kullanan 43 yaşındaki Singapurlu kadın Rani Raja'nın, dün karaciğer yetmezliğinden yaşamını yitirdiğini söylediler. 
     Raja, içindeki birtakım maddelerden ötürü önceki ay ülkede satışına son verilen hapla ilgili gittikçe büyüyen skandalın ilk kurbanı oldu. 
     Yerel bir televizyon sunucusu olan Andrea Da Cruz'un da, aldığı Slim 10 hapı yüzünden rahatsızlanarak hastaneye kaldırıldığı, erkek arkadaşının karaciğerinin bir bölümünü bağışlaması sayesinde kurtulduğu belirtildi. 
     Singapur'da yayımlanan Sunday Times gazetesi, bir kişinin de halen karaciğer rahatsızlığı nedeniyle hastanede yattığını, en az 13 kişinin daha sağlık sorunları çektiğini yazdı. 
     Ülkede geçen Aralık ayında piyasaya sürülen Slim 10 adlı hapı, o tarihten bu yana 20 bin kadar kişinin kullandığı sanılıyor. 
     Yapılan testlerde, Çin'in Guangdong eyaletindeki bir firma tarafından üretilen Slim 10 hapının, içindekiler arasında belirtilen 5 bitkisel madde dışında nicotinamide ve fenfluramine de içerdiği ortaya çıkarılmıştı . 
     B3 vitamininin bir türü olan nicotinamide, aşırı dozda alınması halinde yan etkilere yol açabiliyor. Amerikan Gıda ve İlaç Dairesi, fenfluramine ilacını da, diğer zayıflatıcı maddelerle kullanılması halinde kalp kapakçıklarında hasara yol açtığının kanıtlanmasının ardından 1997 yılında piyasadan çekmişti. 
     





</TEXT>
</DOC>
