<DOC>
<DOCNO> 57423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/16/guncel/gun02.html </URL>
<DATE> 2001/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
20 yıl öncesi gibi 
</HEADLINE>
<TEXT>

Bayram tatilinin kısa olması ve kriz yüzünden insanlar tatil planlarını iptal etti. Vatandaş 20 yıl öncesi gibi evini tercih edince havaalanları, otogarlar boş kaldı 
     SİNAN TOROS, ESRA KURT, NESLİHAN CUYAR İstanbul 

     Ramazan Bayramı ve yılbaşı için tatil hayali kuranlar ekonomik kriz nedeniyle planlarını ertelerken bu manzara havaalanları, otogar ve garlara yansıdı. 20 yıl öncesi gibi vatandaş evleri tercih edince otobüs ve feribot yolcu sayısında da büyük düşüş yaşandı. Geçmişte daha az tercih edilen tren ise bu yıl vatandaşın gözdesi oldu. 
     Atatürk Havalimanı Dış Hatlar Terminali önceki yıllarda tatillerini yurtdışında geçirmek isteyen yolcularla dolup taşırken bu yıl oldukça sakindi. Geçen yıl Ramazan Bayramı ile birleşerek 9 güne çıkan yılbaşı tatili, Amerika ve Uzakdoğu'ya ilgiyi artırmış, turizm acentaları ekim ayından THY'nin Uzakdoğu ve Miami kontejanlarının dolduğunu bildirmişti. 
     Kriz ve ABD'deki terör olaylarının ardından önce yolcu talebi azalan THY'nin Miami seferleri iptal edildi. Dün de THY'nin 271 koltuklu Airbus - 340 tipi uçağı aktarmalı Miami olmak üzere İstanbul'dan sadece 198 yolcu ile New York'a uçtu. Yolcu azlığı terminaldeki hediyelik eşya satışı yapan mağazaları da etkiledi. 
     
     Vizesiz ülkelere ilgi 
     Dış hat seferlerinde ise kayak merkezleri ve vizesiz gidilebilen ülkeler diğer hatlara oranla daha çok rağbet görüyor. Prag'a uçuş düzenleyen Çek Havayolları yetkilileri, bayram ve yılbaşında tüm uçaklarının dolu olduğunu açıkladı. Yetkililer, bu yıl daha çok Dubai, Hong Kong, Bangkok ve Singapur'un tercih edildiğini söylüyor. 
     Geçtiğimiz yıllarda yolcuların yer bulmakta zorlandıkları Antalya İzmir, Bodrum ve Dalaman uçaklarında bu yıl tatilci sayısındaki azalmadan dolayı rahatlıkla yer vardı. Arife günü olmasına rağmen rezervasyonlarda güçlük çekilmedi. Dün öğle saatlerinde THY'nin iç hatlardaki yolcuların bilet ve bagaj işlemlerinin yapıldığı bankolarda tek tük yolcu vardı. 
     
     Trenler dolu 
     Bu sene, nostaljik ulaşım aracı trenler rağbet görmeye başladı. Haydarpaşa ve Sirkeci Garı'nda günlük rezervasyonların tamamı doldu. Tüm seferlerdeki vagon sayısında artış yapıldı. Gar görevlileri hava soğukluğu ve fiyatların daha uygun olması nedeniyle otobüs yerine trenin tercih edildiğini bildirdi. 
     
OTOBÜSLERE İLGİ ÇOK AZ      Yolcuların tren talebini karşılamak için ek vagon konulurken, Bayrampaşa Otogarı da eskinin aksine oldukça hareketsizdi. Yetkililer yolcu sayısında geçen bayrama oranla yüzde 50 düşüş yaşandığını belirterek, nedenini bayram tatilinin kısa olmasına bağladı. Otogar çalışanları il farkı olmaksızın tüm gidiş - dönüşlerde yolcu sayısında azalma olduğunu ifade etti. 
     
     Arabalı vapur da gözde 
     Tükiye Denizcilik İşletmeleri Şehir Hatları İşletmesi de bayram nedeniyle ek seferler koydu. Yetkililer, Eskihisar - Topçular arasında çalışan arabalı vapur seferlerine talep olduğunu belirtti. 
     



 GÜNCEL 














</TEXT>
</DOC>
