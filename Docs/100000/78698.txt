<DOC>
<DOCNO> 78698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/son/sonspo03.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
A Millilerin Nisan ayı karnesi... 
</HEADLINE>
<TEXT>

     A Milli Futbol Takımı, bugüne kadar nisan ayı içinde toplam 39 kez rakipleriyle karşılaşırken, bu maçlarda 25 yenilgi, 10 galibiyet ve 4 beraberlik aldı. 
     25 ayrı rakiple 20 maçı içeride, 19'unu da deplasmanda yapan ay-yıldızlılar, rakip fileleleri 39 kez havalandırırken, kendi ağlarında da 79 gol gördü. 
     
     Şili ile tek maç 
     Türkiye, yarınki rakibi Şili ile daha önce 1 kez karşılaştı. Milliler, 23 Haziran 1995 tarihinde, Şili 100. Yıl Turnuvası'nda, Santioga'daki National Stadı'ndaki maçta rakibiyle golsüz berabere kaldı. 
     
     17 Nisan'da 3 karşılaşma oynadık 
     Türk Milli Takımı, 17 Nisan tarihinde daha önce 3 maç yaptı. Ay-yıldızlılar, 1932 yılında, Macaristan B takımına kendi evinde 2-1, 1977 yılında deplasmanda Avusturya'ya 1-0 ve 1991 yılında yine deplasmanda Polonya'ya 3-0'lık skorlarla yenilmekten kurtulamadı. 
     
     Özel maçlar 
     Türkiye, bu ayda yaptığı toplam 22 özel maçta da 15 yenilgi, 6 galibiyet ve 1 beraberlik elde etti. 
     Milliler, rakip ağlara 29 gol bırakırken, 51 golü de filelerinde buldu. 
     
     EN'ler 
     Ay-yıldızlılar, bu ay en farklı skorlu yenilgilerini kendi evinde Polonya'dan 8-0 ile yine içeride Macaristan'dan da 6-0 ile aldı. 
     Türkiye, en farklı skorlu galibiyetlerini Mısır'ı deplasmanda 4-0, evinde de Bulgaristan'ı 5-2 yenerek elde etti. 
     





</TEXT>
</DOC>
