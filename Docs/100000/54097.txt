<DOC>
<DOCNO> 54097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/26/guncel/agun.html </URL>
<DATE> 2001/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İndirim kuyruğu 
</HEADLINE>
<TEXT>
Akmerkez kendini aştı 
İndirim kampanyasına ev sahipliği yapan Akmerkez dün de doldu taştı. Mağazaların önce rafları, sonra depoları boşaldı. Bazılarının iki günlük cirosu 100 milyarı buldu 
     GÜLAY FIRAT İstanbul 

     İlk olarak Nişantaşı’nda başlayan ardından alışveriş merkezleri Akmerkez ve Carousel’de 2 gün boyunca devam eden indirimli satış kampanyası hem vatandaşın hem de esnafın yüzünü güldürdü. Mağazaların ciroları patlarken, vatandaşlar uzun bir aradan sonra doyasıya alışveriş yapmanın keyfini yaşadı. 
     
     Vatandaş indirime koştu 
     Şişli Belediyesi’nin geçen hafta İster bir simit, ister bir otomobil’ sloganıyla gerçekleştirdiği bir günlük indirim kampanyası, İstanbul dışında Ankara ve İzmir’e yayılarak çığ gibi büyümeye devam ediyor. Ünlü markaların ürünlerinde yapılan yüzde 20 ile 50 oranındaki indirimleri duyan vatandaşlar, sabahın erken saatlerinden itibaren Akmerkez’i doldurdu . 
     
     Jet hızıyla tüketim 
     İki günde 1500 parça ürün sattıklarını belirten Nine West’in Mağaza Müdürü Akın Yakar, şöyle konuştu "İlgi müthiş. İlk günkü ciromuz 50 milyar lira oldu. Bugün de dün 50 milyara yakın ciro bekliyoruz. Ürünler öylesine hızlı tüketiliyor ki, gün içinde bir kaç kez mal sevkiyatı yapmak zorunda kaldık. Depoyu neredeyse boşalttık." Teodem Mağaza Müdürü Ali Uluerciyes de, 2 günlük cironun 70 milyara yakın olduğunu belirtti. 
     
     Yılbaşına kadar devam 
     Bata mağazası yetkilileri , yüzde 50 indirimi yılbaşına kadar sürdürme kararı aldıklarını açıkladı. Shoe Me mağazalarının sahibi Kemal Türkkan da, hafta sonundaki cironun, öncekilere göre 6 - 7 katına ulaştığını belirterek, şöyle konuştu "Bu Akmerkez’in tarihi için bir rekor. Komşu illerden bile gelenler oldu. İnsanlar alışverişe adeta susamış. İndirim fitili ateşledi. Eleman ve mal takviyesi yaptık. Kampanyayı bir hafta daha uzatabiliriz". 
     
Kampanya Vakko’ya takılıyordu      Ekonomiyi canlandırmak, tüketimi artırmak amacıyla geçen hafta Şişli Belediyesi tarafından Nişantaşı’nda başlatılan indirim günleri’ düşüncesi, az kalsın Vakko Yönetim Kurulu Başkanı Vitali Hakko’ya takılacaktı. İndirim günleri kampanyasının ortaya çıkmasını sağlayan Şişli Belediye Başkanı Mustafa Sarıgül Nişantaşı’ndan sonra diğer alışveriş merkezleri ve Ankara, İzmir’e yayılan kampanyanın perde arkasını anlattı. 
     
     Vakko tamam derse olur 
     Sarıgül, kampanya düşüncesinin Şişli Belediyesi’nde kurulan Ar - Ge bölümü tarafından geliştirildiğini belirterek şöyle konuştu "İlk olarak bölgemizdeki mağaza sahipleriyle görüştük. Onlar bize Vakko’nun sahibi Vitali Hakko kabul eder ve öncü olursa biz de kabul ederiz dediler. Ben de bir basın toplantısı düzenledim ve kendisini konuşmacı olarak kürsüye davet ettim ardından katılım sözü aldım. Ancak Belediye’ye gittiğimde Bay Hakko beni arayıp, Ben yöneticilerle konuştum ve yüzde 40 indirim yapamayacağımızı öğrendim. Kampanyaya katılamayacağız’ dedi. Bunu duyunca adeta yıkıldım. Çünkü artık herkes başlayacağını biliyordu. Daha sonra Vitali Hakko’nun oğlu Cem Hakko ile görüşmelerimiz sayesinde Vakko kampanyaya yeniden katılma kararı aldı." 
     



 GÜNCEL 












</TEXT>
</DOC>
