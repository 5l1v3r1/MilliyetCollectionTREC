<DOC>
<DOCNO> 93183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/01/son/sontur15.html </URL>
<DATE> 2002/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Aynı bankayı 2. kez soyan hırsızlar "Prestij meselesi yaptık" 
</HEADLINE>
<TEXT>

     Finansbank Konya Şubesi'ni, geçen hafta ikinci kez soymak isteyen sanık Hasan Y, ''prestij meselesi yaptık, arkadaşların yarım bıraktığını tamamlamak istedik'' dedi. 
     Banka Şubesi'ndeki soygunda 30 milyar 705 milyon lira aldıktan sonra Karaman'da yakalanan Hasan Y. ve Muttalip M.'ye, tatbikat yaptırıldı. 
     Aynı bankada daha önce de soygun girişiminde bulunduğu belirlenen Hasan Y, tatbikatta, bankaya girdikten sonra Muttalip M'nin güvenlik görevlisini kontrol ettiğini ve soygunu kendisinin gerçekleştirdiğini belirtti. 
     Hasan Y, olayı şöyle anlattı 
     ''İlk önce vezneye ilerleyerek görevliden paraları hazırlamasını söyledim. İçerdekilerin panik olmasını sağlamak için duvara iki el ateş ettim. Daha sonra paraları alarak kaçtık. Bu soygun daha önceki soygun girişimine göre aslında daha kolay oldu. Prestij meselesi yaptık, arkadaşların yarım bıraktığını tamamlamak istedik.'' Sadece güvenlik görevlisini kontrol ettiğini söyleyen Muttalip M. 
     ise içeri girer girmez güvenlik görevlisine yöneldiğini ve silahını başına yönelterek yere yatmasını istediğini bildirerek, ''Soygunda güvenlik görevlisi bana müdahale etmedi. Öylece olduğu yerde yattı. Ben onu vurmak üzereyken Hasan Y. beni engelledi'' dedi. Yetkililer, soygunda kullanılan iki silahdan birinin daha önce Konya Veteriner Sağlık Meslek Lisesi'nden çalınan silah olduğunu belirterek, soyguncuların 7 cami, 11 işyeri ile 2 resmi daireden hırsızlık yaptıklarının belirlendiğini söylediler. 
     





</TEXT>
</DOC>
