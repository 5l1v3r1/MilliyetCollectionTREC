<DOC>
<DOCNO> 85104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/20/son/sonspo24.html </URL>
<DATE> 2002/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, Erman ile yollarını ayırıyor, Ümit ise şüpheli... 
</HEADLINE>
<TEXT>

     İç transfer çalışmalarını sürdüren Beşiktaş, Erman Güraçar ve Ümit Bozkurt ile ikinci görüşmede de anlaşma sağlayamadı. 
     Beşiktaş Futbol Takımı Menajeri Sinan Engin, 2 futbolcuyla Fulya Tesisleri'nde gerçekleştirdiği görüşmenin ardından yaptığı açıklamada, Erman'ın Beşiktaş'tan ayrılmak istediğini kabul ettiklerini, Ümit ile ise bir kez daha biraraya geleceklerini söyledi. 
     Engin, Erman ile yaptıkları görüşmede bu futbolcunun kendisine ''Beşiktaş camiası beni sevmedi. Ayrılmak istiyorum'' dediğini belirterek, ''Biz de bunu normal karşıladık. Erman ile yollarımızı ayıracağız. O'na bundan sonraki futbol yaşamında başarılar diliyorum'' dedi. 
     Ümit'in ise Beşiktaş'ta oynamak istediğini kaydeden Engin, ''Ümit, kendisini teknik direktör Lucescu'ya kabul ettireceğini söyledi ve benden sözleşme imzalamak için 1 gün süre istedi'' diye konuştu. 
     Engin, transfer görüşmelerinde herşeyden önce Beşiktaş'ın ilke ve koşullarının önemli olduğunu, kulüpte kalmak isteyen her oyuncunun bu koşul ve ilkelere uyması gerektiğini vurguladı. 
     Bu arada, Ümit ise Beşiktaş'ta kalmak istediğini, kararını 1 gün düşündükten sonra vereceğini bildirdi. 
     Erman da Fulya Tesisleri'nden ayrılışında basın mensuplarına herhangi bir açıklama yapmayıp, ''Gerekli açıklamaları Sinan Engin yapar'' dedi. 
     Öte yandan futbolcu menajeri Bayram Tutumlu, bugün Fulya Tesisleri'ne gelerek Sinan Engin ile bir süre görüştü. Tutumlu, Engin'e bazı futbolcular önerdiğini ve görüş alışverişinde bulunduklarını kaydetti. 
     





</TEXT>
</DOC>
