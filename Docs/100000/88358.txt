<DOC>
<DOCNO> 88358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/son/sonspo25.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta Nouma için zirve... 
</HEADLINE>
<TEXT>

     Beşiktaş Kulübü yönetimi, her konuda anlaşmaya vardığı Nouma için hala sağlık raporunun gelmesini bekliyor. 
     Transfer komitesi üyeleri Yıldırım Demirören ve Kıvanç Oktay, bugün Akaretler'deki kulüp binasında, kulüp başkanı Serdar Bilgili ve yöneticilere, yaptıkları transfer görüşmeleriyle ilgili bilgi verdi. 
     Yaklaşık 3 saat süren toplantı sonrası bir açıklama yapan yönetici Cem Bilge, halen Pascal Nouma'nın sağlık raporlarını beklediklerini söyledi. 
     Fransız futbolcuyla her konuda anlaştıklarını kaydeden Bilge, ''Doktoru ABD'de olduğu için raporlar gecikti. Sanırım birkaç gün içinde bu raporlar elimize ulaşacak. Nouma'yı çok istiyoruz, ama Beşiktaş'ın çıkarlarını da düşünmek zorundayız. Gelecek sağlık raporunun bizi yüzde 100 tatmin etmesi gerekiyor'' dedi. 
     
     CORDOBA'DA PÜRÜZ YOK 
     Bilge, basın mensuplarının Kolombiyalı kaleci Cordoba ile ilgili sorularını da ''Cordoba ile ilgili görüşmeler hemen hemen tamamlandı. 
     Aramızda hiçbir pürüz kalmadı. Prosedür gereği bazı yazışmalar yapıyoruz. Ancak İstanbul'a geliş tarihi henüz netleşmedi'' diye yanıtladı. 
     Bugün imza atması beklenen, ancak imza töreninin ertelendiği belirtilen kaleci Göksel'e de değinen Bilge, ''Göksel ile anlaştık. 
     Hiçbir sorunumuz da yok'' dedi. 
     Bu arada siyah-beyazlıların kaleci Göksel'e, Cordoba ile birlikte imza attıracağı öğrenildi. 
     





</TEXT>
</DOC>
