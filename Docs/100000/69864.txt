<DOC>
<DOCNO> 69864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/27/son/sontur05.html </URL>
<DATE> 2002/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahar gelince azıyoruz, cinsel suçlar artıyor... 
</HEADLINE>
<TEXT>

     Emniyet Genel Müdürlüğü'nün yaptığı bir araştırma, fuhuş, zina ve kız-kadın kaçırma suçlarının genellikle mart ve mayıs aylarında işlendiğini ortaya koydu. 
     Emniyet Genel Müdürlüğü'nce, polis bölgesinde işlenen suçların özelliklerinin bilinmesi ve suç analizinin yapılması amacıyla ''gasp ve yağma, dolandırıcılık, hırsızlık, fuhuş, zina, kız-kadın kaçırma, kumar oynama ve oynatma, sarhoşluk ve icrai rezalet çıkarma suçlarından'' gözaltına alınan kişilere ilişkin bir araştırma yapıldı. 
     Araştırmada, 1997 yılında polis bölgesinde söz konusu suçlardan gözaltına alınan kişilerle ilgili veriler toplanarak incelendi. 
     Araştırmada, suçların en çok ocak, mart, mayıs, temmuz ve ağustos aylarında işlendiği belirlenirken, söz konusu suçları işleyenlerin büyük çoğunluğunun 3, 4 veya 5 kardeşe sahip olduğu anlaşıldı. 
     Emniyet'in araştırmasına göre, gasp ve yağma suçlarından gözaltına alınan şüphelilerin yüzde 60'ı ilkokul mezunu kişilerden oluştu. 
     Eğitim durumu yükseldikçe suç oranı düştü. Bu suçu işleyenlerin yüzde 27.2'sini sabıkalı kişiler oluştururken, gözaltına alınanların yüzde 
     'ü tutuklandı. 
     Dolandırıcılık suçlarından gözaltına alınan şüphelilerin ise yüzde 37.5'inin gelirinin düşük, diğerlerinin ise gelir düzeyinin iyi olduğu 
     belirlendi. Bu suçtan gözaltına alınanların yüzde 50'sinin ilkokul mezunu oldukları saptandı. Dolandırıcılık suçundan gözaltına alınan kişilerin yüzde 35.4'nün sabıkalı olduğu, yüzde 38.7'sinin de daha önce de aynı suçtan gözaltına alındığı tespit edildi. Bu suçtan gözaltına alınanların yüzde 24'ü tutuklandı. Hırsızlık suçuyla gözaltına alınan şüphelilerin ise yüzde 55.9'unun daha önce aynı nedenle gözaltına alındığı belirlendi. 
     
     Fuhuştan daha çok erkekler yakalanıyor 
     Fuhuş suçlarıyla ilgili verilerde, bu suçtan gözaltına alınanların yüzde 40.3'ünü kadınların, yüzde 59.7'sini erkeklerin oluşturduğu görüldü. 
     Gözaltına alınanların yüzde 36.6'sının gelir durumunun düşük olduğu, yüzde 35.7'sinin ise belirli bir işinin bulunmadığı tespit edildi. Fuhuş suçlarından gözaltına alınanların yüzde 51.3'ünü soğukkanlı kişiler oluştururken, bu suçu işleyenlerin yüzde 50.8'inin daha önce aynı nedenden gözaltına alındığı belirlendi. 
     Fuhuş suçlarının genellikle mart ve mayıs aylarında işlendiği gözlenirken, bu suçtan gözaltına alınanların yüzde 73'ünün savcılık tarafından serbest bırakıldığı anlaşıldı. 
     Zina suçlarında gözaltına alınanların ise yüzde 36.7'sini kadınlar, yüzde 63.3'ünü erkekler oluşturdu. Gözaltına alınanların da bu suçları genellikle mart ve mayıs aylarında işledikleri tespit edildi. 
     
     Kız kaçırma suçları 
     Kız-kadın kaçırma suçlarının incelenmesinde de ilginç sonuçlara ulaşıldı. Araştırmada, bu suçtan gözaltına alınanların yüzde 4.6'sının kadın, yüzde 95.4'ünün ise erkek olduğu görüldü. 
     Bu suçların da genellikle mart ve mayıs aylarında işlendiği belirlendi. 
     Suçların işlenme saatlerine bakıldığında ise fuhuş suçlarının genellikle 20.00-04.00, zina suçlarının 22.00-04.00, kız-kadın kaçırma suçlarının 18.00-20.00 ve 22.00-24.00 saatleri arasında işlendiği görüldü. 
     Gasp ve yağma suçlarının 12.00-14.00 ve 20.00-22.00, dolandırıcılık suçlarının 12.00-18.00, hırsızlık suçlarının 12.00-20.00 ve 24.00-02.00, kumar oynama ve oynatma suçlarının 
     20.00-04.00, sarhoşluk ve icrai rezalet çıkarma suçlarının ise 
     22.00-02.00 saatleri arasında yoğunlaştığı görüldü. 
     






</TEXT>
</DOC>
