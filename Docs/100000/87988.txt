<DOC>
<DOCNO> 87988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/05/siyaset/siy04.html </URL>
<DATE> 2002/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kime niyet, kime kısmet 
</HEADLINE>
<TEXT>

Başbakan Bülent Ecevit’i ziyarete giden DSP’liler, sadece Rahşan Hanım’ı görebildi. Yan odada yatan Ecevit, "Buradayım, iyiyim" mesajı gönderdi... 
     SALİHA ÇOLAK Ankara 

     Hastane sürecinden bu yana Ecevit’e "geçmiş olsun" demek için randevu talebinde bulunan partili milletvekilleri, DSP Genel Başkan Yardımcısı Rahşan Ecevit tarafından hazırlanan bir program çerçevesinde Başbakan’ın tedavi gördüğü kütüphane evde kabul edilmeye başlandı. 
     Or-An’daki çalışma ofisinde Rahşan Ecevit tarafından kabul edilen DSP milletvekilleri Hüseyin Mert, Orhan Ocak, Hasan Metin, İsmail Bozbağ, Ali Günay, Yekta Açıkgöz, Esvet Özdoğu, Mustafa İlimen ve Sabahat Vardar’ın Başbakan’la görüşme istekleri, "Bundan sonra gelecekler için yol olur. Başbakan için yorucu olur, ayrıca enfeksiyon riski var" gerekçesiyle reddedildi. 
     
     İşimin başındayım’ 
     Görüşme sırasında Prof. Dr. Turgut Zileli başkanlığındaki doktor heyeti de rutin ziyarete geldi. 
     Milletvekillerine ayrılmadan önce, Başbakan’ın yanına gidip geri dönen Rahşan Hanım, Ecevit’in, "Ben iyiyim. İşimin başındayım. Boşluk yok. Her şey yolunda. Döneceğim" mesajını iletti. 
     İstanbul Milletvekili Hüseyin Mert, çıkışta "Sağlığının iyiye gittiğini belirten Ecevit’in en kısa sürede Başbakanlığa döneceği haberini aldık" dedi. Milletve-killerine bilgi verirken, Başbakan’ın düne göre çok daha iyi olduğunu, yürüdüğünü anlatan Rahşan Hanım, Ecevit’in "Liderler zirvesine katılmamda yarar var. Kendimi iyi hissediyorum" dediğini, doktorların da "Gelişmelere göre bakarız" yanıtını verdiğini söyledi. Rahşan Ecevit, bu olasılık nedeniyle Köşk’teki zirvenin saatini 09.00’dan 11.00’e aldırdıklarını da sözlerine ekledi. 
     Rahşan Hanım’ın, "Hükümette yaptıklarımızı anlatamadık. Sessiz kaldık" diyen milletvekillerine de "Şov peşinde olmadığımız için halk bunları birinci ağızdan öğrenememiş olabilir. DSP’nin halkçı politikalarını anlatmamız gerekir" dediği belirtildi. 



 SİYASET 
















</TEXT>
</DOC>
