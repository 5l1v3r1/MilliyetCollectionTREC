<DOC>
<DOCNO> 56363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/10/ekonomi/eko03.html </URL>
<DATE> 2001/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Moody’s iyimser 
</HEADLINE>
<TEXT>

Moody’s analisti Lindows, Türkiye’nin notunun yakında artabileceğini söyledi 
     Ünlü kredi derecelendirme reyting kuruluşu Moody’s’in Türkiye analisti Kristin Lindow, Türkiye’nin ekonomik reformlar konusunda istekli olmasının cesaret verici olduğunu söyledi. 
     Türkiye’nin ekonomik reform kararları aldığını ve bu reformları uygulamayı amaçladığını belirten Lindow, bunun cesaret verici bir gelişme olduğunu bildirdi. Türkiye için, bundan sonraki en önemli konunun, borçların çevrilebilmesi ve reel faizlerin sürdürülebilir bir düzeye indirilmesi olduğunu işaret eden Lindow, kredi notu açısından, borçları ödeyebilme kapasitesinin önemli bir unsur olduğunu kaydetti. Lindow, Uluslararası Para Fonu IMF gibi kurumların verdiği desteğin, piyasaların Hükümete olan güveni açısından önemli olduğunu da vurguladı. 
     
Yakın izlemede      Ödemeler dengesindeki riskler ve sermaye çıkışı nedeniyle Türkiye’yi "Negatif Görünüm"e indirdiklerini hatırlatan Lindow, "negatif görünümden çıkarmak ve gerekli koşulların oluşup oluşmadığına karar vermek için Türkiye’yi yakından izliyoruz" dedi. 
     Lindow, Türkiye’ye verdikleri döviz cinsinden borç ödeyebilme kapasitesini gösteren "B1" notunun, diğer reyting kuruluşlarından daha yüksek bir not olduğunu da vurguladı. 
     Arjantin’in, gelişmekte olan piyasalarda yarattığı olumsuz durumun, çok daha iyi durumda olmasına rağmen, Türkiye’yi de olumsuz etkilediğini belirten Kristin Lindow, Türkiye’nin, Arjantin’in neden olduğu olumsuz ortamın cezasını çektiğini ifade etti. Lindow, gelecek yılın ilk çeyreğinde, Türkiye’ye gelerek ekonomik gelişmeler konusunda incelemelerde bulunacaklarını da belirtti. 
     



 EKONOMİ 















</TEXT>
</DOC>
