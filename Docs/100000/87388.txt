<DOC>
<DOCNO> 87388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/01/son/soneko02.html </URL>
<DATE> 2002/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit'in sağlığı döviz ve altını zıplattı... 
</HEADLINE>
<TEXT>

     Başbakan Bülent Ecevit'in sağlık durumuna bağlı olarak, hükümetin geleceği ve erken seçim olasılığı konusunda ortaya çıkan belirsizlik ve spekülasyonlar, altın ve dövizde hızlı bir tırmanışa yol açarken, Borsa'daki kan kaybını artırdı. 
     Özellikle son iki haftada Ecevit'in sağlık durumunda belirginleşen değişimler ve buna endekslenen piyasalardaki tansiyon, Türk halkından özellikle kriz dönemlerinde fazla rağbet gören altına ve yılbaşından bu yana gerileyen dövize doping etkisi yaptı. Mayısın ikinci yarısında piyasalarda trendler tersine dönmeye başladı. 
     
     ALTIN PARLADI 
     Piyasalardaki belirsizlik ve spekülasyonlar, tasarruf araçları içinde en çok altına yaradı. Türk halkının eski alışkanlığı olarak nitelendirilen altın, bir ayda yüzde 15.6 değerlendi. İstanbul Altın Borsası'nda oluşan kapanış fiyatlarına göre altındaki bu artışın yüzde 10.2'si 15-31 Mayıs arasında gerçekleşti. 
     Altında beş aylık getiri yüzde 18, son bir yıldaki getiri de yüzde 57'ye ulaştı. 
     
     DÖVİZE DOPİNG 
     Dövizde Ecevit'in sağlığının bozulmasıyla başlayan tırmanışla, Euro'da TL'ye karşı aylık değer kazanımı yüzde 12.2'ye ulaştı. Doların TL'ye karşı aylık değer kazanımı da 
     yüzde 8 olarak gerçekleşti. Böylece döviz yatırımcısının 1 dolar ve 0.77 eurodan oluştuğu varsayılan döviz sepeti bazındaki getirisi yüzde 9.7'ye geldi. Geçen ay ayrıca sterlin yüzde 8.6, Japon Yeni yüzde 11.7 değerlendi. İlk dört ay itibariyle zararda olan euro yatırımcısının hanesine, mayıstaki hızlı artışa bağlı olarak ocak-mayıs dönemi itibariyle yüzde 5.3 oranında bir kar yazıldı. Mayıstaki artışla zararını önemli ölçüde kapatan dolar yatırımcısının nisan sonu itibariyle kümülatif bazda yüzde 7.9 olan zararı da mayıs sonunda yüzde 0.6'ya indi. Anılan dönemde döviz sepeti bazında yüzde 1.8'lik bir getiri elde edildi. Bu dönemde sterlin yüzde 0.3, yen yüzde 5.2 getiri sağladı. Son bir yıl itibariyle euroda yüzde 31.9, dolarda yüzde 19.2, sterlinde yüzde 23.3, yende yüzde 14.3 getiri oluştu. 
     
     MEVDUATIN GETİRİSİ 
     Mevduat faizlerindeki düşüşler devam etti üç ay vadeli tasarruf mevduatının stopajdan arındırılmış aylık getirisi yüzde 3.6, altı ay vadelininki yüzde 3.8, bir yıl vadeli mevduatın aylık net getirisi de yüzde 4.2'ye indi. 
     Yılbaşında açılan ve vade bitiminde aynı vadeyle yenilenen üç ay vadeli mevduatın ocak-mayıs dönemi bileşik getirisi yüzde 21.7 olarak hesaplandı. Aynı tarihte açılan altı ay vadeli mevduatta teorik olarak net yüzde 23, bir yıl vadelide de yüzde 24.3 faiz birikti. 
     Son bir yılda sürekli olarak üç ay vadeli ile çevrilen üç ay vadeli mevduat bileşik bazda net yüzde 67.1, altı ay vadeli mevduat da yüzde 63.4 getirdi. Mayısta vadesi dolan bir yıl vadeli mevduat yüzde 51.1 oranındaki net getirisi ile tahsil edildi. 
     
     KAMU KAĞITLARI 
     İMKB devlet iç borçlanma senetleri DİBS performans endeksine göre mayıs ayında bir ay vadeli kamu kağıtları yüzde 2.1, üç ay vadeliler yüzde 2.4, altı ay vadeli kağıtlar da yüzde 2.5 getirdi. Vadesine bir ay kalmış kamu kağıtlarıyla çevrilen fonların ocak-mayıs getirisi yüzde 12, üç ay vadeli DİBS'in getirisi yüzde 16.8, altı ay vadelilerin getirisi de yüzde 22.5 olarak gerçekleşti. Son bir yılda bir ay vadeli DİBS'le döndürülen fonlar yüzde 35.6, üç ay vadeli kağıtlara yatırım yapanlar yüzde 45.3, 
     altı ay vadeli DİBS'ten portföy oluşturanlar da yüzde 60.1 kazandı. 
     





</TEXT>
</DOC>
