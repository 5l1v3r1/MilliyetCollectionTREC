<DOC>
<DOCNO> 77765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/11/son/sondun27.html </URL>
<DATE> 2002/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell "İsrail'in çekilmesi tek başına sorunu çözmez" 
</HEADLINE>
<TEXT>

     ABD Dışişleri Bakanı Colin Powell, bölgeye yapacağı ziyaret öncesinde, İsrail Başbakanı Ariel Şaron ile telefonda görüştüğünü söyledi. 
     Powell, düzenlediği basın toplantısında, ''İsrail Başbakanı Ariel Şaron ile bir görüşme yaptım ve Filistin lideri Yaser Arafat ile biraraya gelmem konusunu ele aldık'' dedi. 
     ''İsrail-Filistin çatışmasını durdurma misyonunun devam ettiğini'' belirten Powell, ''Bu konuda endişelenmiyorum. Şaron ve Arafat ile görüşme fırsatını dört gözle bekliyorum'' dedi. 
     Colin Powell, İsrail'in çekilmesinin Ortadoğu sorununun çözümüne yetmeyeceğini, taraflar müzakere masasına dönmedikçe sorunun var olmaya devam edeceğini söyledi. Powell, ''İster İsrail kuşatması sürsün, ister İsrail ordusunu çeksin, sorun devam edecektir, çünkü barışa götürecek müzakereler sürecine dönülmesine gereksinim vardır'' diye konuştu. 
     






</TEXT>
</DOC>
