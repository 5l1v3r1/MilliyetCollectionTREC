<DOC>
<DOCNO> 74469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/25/son/sondun05.html </URL>
<DATE> 2002/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Oxford Üniversitesi'nde skandal... İki akademisyen istifa etti... 
</HEADLINE>
<TEXT>

     İngiliz Sunday Times gazetesinin yayımladığı, Oxford Üniversitesi'nin parayla öğrenci aldığı yönündeki iddialara adı karışan iki üst düzey akademisyen istifa etti. 
     Oxford Üniversitesi'ndeki Pembroke Koleji'nden yapılan açıklamada, kolejde görev yapan John Platt ve Mary-Jane Hilton'ın görevlerini derhal bırakacakları bildirildi. 
     Açıklamada, ''Platt ve Hilton, The Sunday Times'da değinilen olaylarla ilgili olarak yetkisiz davrandıklarını kabul ettiler ve bu nedenle istifaları kabul edildi'' denildi. 
     Pembroke Koleji'nin açıklamasında, kayıt işlemlerinin yeniden gözden geçirileceği de belirtildi. 
     Sunday Times'de yayımlanan haberde, dünyanın en saygın ve girilmesi en zor üniversitelerinden biri olarak tanınan Oxford Üniversitesi'nin, normalde buraya giremeyecek öğrencileri para karşılığında kabul ettiği öne sürülmüştü. 
     Gazete, son derece zengin bir banker gibi davranan bir muhabirinin, çok miktarda bağış yapma sözü vererek, oğluna Oxford Üniversitesi'ndeki Pembroke Koleji'nde hukuk eğitimi yaptırma şansını ''satın aldığını'' yazmıştı. 
     






</TEXT>
</DOC>
