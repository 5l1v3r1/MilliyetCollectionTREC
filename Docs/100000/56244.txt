<DOC>
<DOCNO> 56244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/09/guncel/agun.html </URL>
<DATE> 2001/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Camikent İstanbul .. 
</HEADLINE>
<TEXT>

İstanbul'da, 2 bin 734 cami var. Özel okullar dahil toplam okul sayısı ise 2 bin 300... Diyanet'in araştırmasına göre İstanbul’da inşaatı süren camilerin yüzde 90.7'si kaçak... 
     İSTANBUL Milliyet 

     İstanbul’da, çoğunluğu plansız, projesiz ve ruhsatsız yapılan camilerin sayısı okul sayısını geride bıraktı. Milli Eğitim Müdürlüğü'nün verilerine göre, İstanbul'da toplam 2 bin 300 okula ilköğretim ve lise, özel okullar dahil , 21 devlet ve vakıf üniversitesine karşın 2 bin 734 cami var. Üstelik çoğunluğu kaçak olmasına karşın, cami inşaatları hiçbir engele takılmadan sürüyor. 
     Diyanet İşleri Başkanlığı'nın üç yıl önce ülke genelinde yaptığı araştırma sonucu hazırlanan rapora göre, İstanbul'da inşaat halindeki camilerin yüzde 90.7'si kaçak. Araştırmanın yapıldığı dönem 260 olan inşaat halindeki cami sayısı, İstanbul Müftülüğü'nün kayıtlarına göre bugün 430'a yükseldi. 
     İstanbul’da, inşaat halindeki camilerin bulunduğu ilçelerin başında Gaziosmanpaşa geliyor. 71 cami ile ilk sırada yer alan Gaziosmanpaşa'yı, Sultanbeyli, Pendik, Küçükçekmece ve Ümraniye izliyor. 
     
     47 maddelik mevzuat var 
     4380 sayılı kanunda, cami yapılabilmesi için imar planlarının tanziminde, planlanan beldenin ve bölgenin şartları, ihtiyaçlar göz önünde tutularak, lüzumlu cami yerlerinin ayrılacağı, il, ilçe ve kasabalarda müftünün izni alınmak ve imar mevzuatına uygun olması şartıyla yapılabileceği açıkça belirtiliyor. Ayrıca 47 maddelik mevzuat bulunmasına karşın, inşaatlar denetimsiz sürüyor. 
     
     Gecekondu yapar gibi 
     Diyanet İşleri Başkanlığı Teknik Hizmetler Müdürü Cengiz Bacak, "Camiler gecekondu gibi kaçak yapılıyor" diyor ve ekliyor 
     "Adam nasıl bir yapı yapacağını dahi bilmeden ortaya tuğla koymaya başlıyor. İstanbul'daki inşaatı süren camilerin yüzde 90.7'si kaçak çıktı." 
     Bacak, Diyanet’in bir cami yapılmasına ihtiyaç olup olmadığını belirleme görevinin bulunduğunu, denetimi ve kaçakların yıkılması işinin belediyelerde olduğunu söyledi. 
     
Oy kaygısı taviz verdiriyor      İstanbul Müftüsü Necati Tayyar Taş, artan kaçak cami inşaatı sayısı hakkında "yasadan önce başlanmış" yorumunu getirerek, şöyle konuştu 
     "Daha önce cami yapanlar, başta imar mevzuatı olmak üzere tüm işlemlerden muaf olduklarını sanıyorlardı. Bize teslim etmeyenler, devletin imamını istemeyiz’ diyenler bile vardı. Son kanunla önüne geçildi. Kaçak camiler hakkında suç duyurusunda bulunacağımızı da açıkladık. Oy kaygısı yüzünden belediye başkanları taviz veriyor." 
     İstanbul Milli Eğitim Müdürü Ömer Balıbey de "İbadet her yerde yapılır ama her şeyin başı eğitim. Eğitim de her yerde olmaz" diyerek, okul yapımına destek istedi. 
     
İlçeler ve cami inşaatları Gaziosmanpaşa 71 Sultanbeyli 60 Pendik 40 Küçükçekmece 37 Ümraniye 27 Büyükçekmece 26 Kartal 23 Maltepe 17 Bağcılar 14 Sarıyer 13 Eyüp 12 Beykoz 10 Esenler 10 Bahçelievler 9 K ğıthane 9 Çatalca 8 Tuzla 7 Zeytinburnu 6 Şişli 5 Beyoğlu 2 Bayrampaşa, Güngören 4'er Avcılar, Kadıköy, Silivri, Şile 3'er Bakırköy, Fatih 1'er      



 GÜNCEL 














</TEXT>
</DOC>
