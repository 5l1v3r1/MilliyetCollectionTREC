<DOC>
<DOCNO> 80854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/yazar/toker.html </URL>
<DATE> 2002/04/28/ </DATE>
<TIME>  </TIME>
<AUTHOR> Metin TOKER  </AUTHOR>
<HEADLINE>
Nerede o eski Fransız Seçimleri 
</HEADLINE>
<TEXT>

     Fransa'da hiçbir şey düşünemezsiniz ki en sonda bir "gastronomik olay"a "yiyinti işi"ne dönüşmesin. 
     4 Mart 1973 gecesini herhalde kolay unutacak değilim. Paris'teki Champs - Elysees'ye paralel François 1. sokağındaki muhteşem Europe 1 binasına milletvekili seçimlerinin 1. turunun sonuçlarını öğrenmek için gitmiştim. 
     Ne öğrenerek çıktım, bilir misiniz. En iyi hangi şarapların, en iyi hangi yemeklerle gittiğini... Hem de, öyle amatörlerin elinden değil... Özel gece için dönemin en meşhur yemek eleştirmenleri Gault - Millaut bir şölen düzenlemişlerdi. Şölenin içkilerini meşhur Nicolas müessesesi, yemeklerini ise Paris aşçılarının krallarından Lenotre hazırlamışlardı. Verilen bilgiler öyle, kağıt üzerinde değildi içecek ve yiyecek halinde masaların üzerinde duruyorlardı. Atış, atıştırabildiğin iç, içebildiğin kadar... 
     Başlıca dört stand vardı. Birincisi sek beyaz şaraplara, ikincisi kırmızı Bordeaux'lara, üçüncüsü kırmızı Bourgogne'lara, dördüncüsü tatlımsı beyaz şaraplara ayrılmıştı. Bir beşinci masada "gece yarısından sonra ikram edilen şaraplar", bu arada şampanyalar duruyordu. İlk sonuçlar saat 20.00'den itibaren alınmaya başlanmıştı ama saat 22.00'ye doğru salonu dolduran "Bütün Paris" yükünü almaya almıştı. Davetiyeleri çok ender ve zorlukla bulunan suareye saat 22.00'den itibaren siyaset hayatının yıldızları da katılıyorlar ve demeçler veriyorlardı. 
     Onların söylediklerini tabii unuttum ama Chablis Grande Reserve 1969 ile yılan balığının en iyi gittiği Bordeaux Chateau La Lagune 1966 ile şiş kebabının Bourgogne Charmes Chambertin 1969 ile kuru fasulyenin - cassoulet - Chateau Guirad 1961 ile rokfor peynirinin en iyi uyuştuğu o seçim gecesinde öğrendiklerimden - ve tecrübe ettiklerimden - hatırımda kalmıştır. Bütün bu bilgileri gece yarısından sonra Veuve Galien magnum şampanya ile perçinlemiştim. 
     Böyle bir seçim gecesini Fransa'dan başka bir yerde düşünebiliyor musunuz 
     O 1. turu Başkan Pompidou'nun partisi kazanmıştı. 
     Başkan Pompidou ve Başkan İnönü Şimdi onları da ne büyük bir sevgi ve hasretle anıyorum. Pompidou, General de Gaulle tarafından başbakanlığa getirildiğinde ilk dış gezisini Türkiye'ye yapmış. O sırada İsmet Paşa başbakanmış. İsmet Paşa 1972'deki katarakt ameliyatını takiben Paris'e gittiğinde bunu o sıradaki cumhurbaşkanı Pompidou haber aldı ve kendisini mutlaka Elysee'de kabul etmek istediğini bildirdi. Paşa'ya ben refakat ediyordum. Pompidou bizi sarayın merdivenlerinden karşıladı. İki kolunu açmış halde İsmet Paşa'yı "mon indestruetible ami - benim yıkılmaz dostum" diye kucakladı. Çalışma odasında çay ikram etti. Görüşmelerinden anladım ki hayatında ilk başbakanlık görevini yapan Pompidou'ya tecrübeli başbakan İsmet İnönü çok yararlı ve Pompidou'nun hiç unutmadığı nasihatler vermiş. Pompidou "bunlardan ne kadar çok yararlandığımı tahmin edemezsiniz" dedi. "Yıkılmaz dost"nu gene merdivenlere kadar uğurladı. 
     Ne yazık ki iki "yıkılmaz dost"un ikisi de bir sene içinde hayata veda ettiler ve ben gazeteci olarak bu büyük Fransızın Notre Dame de Paris kilisesindeki cenaze törenini izledim. 
     
     Fransız seçimlerindeki izlediğim kahramanlar arasında hemen bütün ötekiler de - Chirac, Mitterand, Giscard - vardır. Bunların içinde en unutulmaz hatıram, Mitterand ile Giscard arasındaki 1981 seçimlerinin 2. turuna ait olanıdır. Seçimlerde Fransız TV'si "ilk tahmin" diye tam saat 20.00'de sonuç verir. Sonucun adı tahmindir ama, milim şaşmaz. O akşam saat 8'e 5 kadar kala TV bir şeyler gevelemeye başladı. Bir "sürpriz sonuç"un ortaya çıktığı anlaşılıyordu bunu, bu seferki 1. tur sonunda da yaptı. O akşam ben Paris'teki küçük kızım Nurperi'nin evindeydim ve dostlarımız Semahat ve Nusret Arsel çifti onda misafirdiler. Her şey Giscard'ın kazanacağını gösteriyordu. 1. turda da o, rakibini 3 puan geçmişti. Fakat anladım ki nihai turda Mitterand ileriye fırlamıştır. Arkadaşları bırakıp derhal solcuların toplu oldukları Anayasa Meydanına koştum. Tam saat 8'de TV beklediğim gibi Mitterand'ın zaferini ilan etti ve bütün Paris heyecanla yerinden oynadı. 
     
     Şimdi Fransız seçimlerinin tahmin gecelerinde, şampanya ikram edilmekten vazgeçilmiş. 
     Paris'te şampanyası olmayan bir seçimin 1. turunda da olsa olsa Le Pen 2. tura kalır. 
     







Dam üstünde saksağan, vur beline kazmayı... 


Muziplikler... 


Siyaset elini dinden çekmeli 


Düşünceni çok fazla ciddiye almak yerine... 


Işık izi 


Arafat'ın karargahında... 


Kentlilik bilinci için ciddi adımlar 


Ömer kendini affettirdi... Ya diğerleri 


Abdi İpekçi acaba ne der 


İpekçi'nin katiline af ödülü 


Pazar sabahı size zor bir soru sorsam... 


Baharı nasıl getirttim ama 


Teras ortak mahaldir 


Nerede o eski Fransız Seçimleri 


Ekonomiyi bekleyen tehlike tepkici siyaset 


Mensucat Santral’ın doğumu ve ölümü 


Akıp giden yalnızca ucuz mazot değil 


</TEXT>
</DOC>
