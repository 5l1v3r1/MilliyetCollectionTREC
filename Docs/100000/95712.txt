<DOC>
<DOCNO> 95712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/15/ekonomi/eko01.html </URL>
<DATE> 2002/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Dengeler düzelince evlilikler başlayacak 
</HEADLINE>
<TEXT>

Garanti Bankası Genel Müdürü Ergün Özen, ekonomik ve siyasi dengeler sağlanınca yabancı bankaların evlilik için Türkiye’ye koşacağını söyledi 
     ŞULE YÜCEBIYIK Londra 

     Garanti Bankası Genel Müdürü Ergün Özen, Türk bankacılık sektörünün zorlu bir dönemi geride bıraktığını söyledi. Bankaların bir an önce asli görevlerine dönmeyi istediğini belirten Özen, "Artık kredi vermek ve nasıl kaliteli hizmet üreteceğimizi düşünmek istiyoruz" dedi. Bankacılık sektöründe bundan sonra sık sık "gönüllü evliliklere" rastlanacağını ifade eden Özen, şöyle devam etti, "Türkiye ev ödevini yapar AB ile yakınlaşır, siyasi belirsizliği kaldırır, ekonomik dengeleri yerine oturtursa yabancı bankalar akın akın gelecekler. Bu olmazsa, yine evlilikler olacak ama yerel düzeyde." Özen, banka evliliklerinin sağlıklı bir yapıyı sürdürmek ve ayakta kalabilmek için şart olduğunu belirterek "Bu global bir trend. Japonya’da bile sadece dört banka kaldı" dedi. 
     Genel Müdür Özen, geçtiğimiz yıl Intesa ile flörtü sonuçlanamayan Garanti Bankası’nın gönlünde h l yabancı bir banka ile evliliğin yattığını bunun için uygun zamanın ise ekonomik dengelerin yerine oturacağı varsayımıyla 2003 - 2004 yılı olduğunu açıkladı. 
     
     MB krizi önler 
     Son siyasi gelişmeler sonucunda piyasada büyük bir krizin yaşanmadığına işaret eden Özen, bunu "Merkez Bankası’nın özerkleşmesi ve reformların" bir sonucu olarak gösterdi. Bankanın 23 milyar dolarlık rezerviyle kurlardaki suni çıkışlara müdahale etme gücünün bulunduğunu ifade eden Özen, büyük bir kriz beklentisi içinde olmadığını belirtti. 
     
E.L.M.A ile gelen ödül      Dünya finans piyasalarının yakından izlediği İngiliz Euromoney dergisi, Garanti Bankası’nı "Türkiye’nin en iyi bankası" seçti. Euromoney’nin Londra’da düzenlediği "2002’nin en iyileri" ödül törenine, dünya finans piyasalarını yönlendiren 500 şirket ve en güçlü 40 bankanın yöneticileri katıldı. 
     Bu yıl, altıncı kez Euromoney ödülünü alan Garanti Bankası Genel Müdürü Ergün Özen, Euromoney’nin finans dünyasının en prestijli ödülü olduğunu, Türk bankacılık sisteminin kritik günlerinde böyle bir ödülü almanın kendileri için önemini vurguladı. 
     Özen, ödülü kazanmalarının en önemli nedenini müşteri odaklı bankacılık anlayışlarına bağlarken 
     "Euromoney jürisi, özellikle internet ve telefon bankacılığı, E.L.M.A hesabı, Bonus kart gibi yaratıcı uygulamalarımızdan etkilendi" dedi. 
     
Ortak POS, ortak ATM      Özen, Türk bankalarının en önemli sorununu k rlılık oranlarının düşüklüğü olarak gösterdi. Bankalar Birliği’nin bununla ilgili önlem alacağını açıklayan Özen, öncelikle ATM’lerde ve POS makinalarında ortak kullanıma geçilmesinin planlandığını söyledi. 
     
     İsrafa dur denilecek 
     "Sokaklarda binlerce ATM makinası, her mağazada en az beş adet POS makinası var. Visa’nın araştırmasına göre Türkiye sadece POS cihazlarına 75 - 80 milyon dolar harcamış. Bu büyük bir israf. Ortak kullanıma geçilirse maliyetler büyük oranda azalacak" dedi. Özen, munzam karşılıklara düşük faiz verilmesinin, ağır vergi ve aracılık komisyonlarının sektörü zorladığını belirterek Ankara’dan bu uygulamaları düzeltmesini beklediklerini söyledi. 
     



 EKONOMİ 












</TEXT>
</DOC>
