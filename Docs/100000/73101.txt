<DOC>
<DOCNO> 73101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/17/son/sondun11.html </URL>
<DATE> 2002/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani "11 Eylül yıldönümünden önce Irak'ta rejim değişebilir" 
</HEADLINE>
<TEXT>

     Irak Kürdistan Yurtseverler Birliği IKYB Lideri Celal Talabani, ''New York ve Washington'da 11 Eylül'de düzenlenen saldırıların yıldönümünden önce Irak'ta rejim değişikliği olabileceğini düşündüğünü'' söyledi. 
     Talabani, merkezi Londra'da bulunan ve Arap ülkelerinde yayımlanan El-Hayat gazetesine verdiği demeçte, ''Amerikalı yetkililerin dediği gibi, Amerikan yönetimi Irak'ta bir rejim değişikliğinde kararlıdır. 
     Bu değişikliğin 11 Eylül saldırılarının yıldönümünden önce gerçekleşmesi gerektiğini düşünüyorum'' dedi. 
     Washington ile Bağdat arasındaki anlaşmazlıkların BM silah denetçilerinin Irak'a geri dönmelerinden daha derinde bulunduğunu da düşündüğünü söyleyen Talabani, ''Bağdat'ın BM denetçilerinin geri dönüşünü kabul etmesi, bu ülkeye yapılacak olası bir askeri müdahaleyi erteletebilir veya Irak rejimine duyulan düşmanlığın şiddetini azaltabilir. Ancak Irak'ta bir rejim değişikliği, Amerika'da onaylanan ve tüm ABD yönetimlerinin uygulaması gerektiği bir kanunla öngörülmüştür'' diye konuştu. 
     ABD'de eski Başkan Bill Clinton'un onayladığı ve yeni yönetimin de uygulamaya kararlı olduğu ''Irak'ın kurtuluşu'' adlı bir yasa bulunuyor. 
     Irak'ta rejim değişikliğiyle ilgili üç ''senaryo'' ortaya koyan Talabani, bunları ''olası bir askeri darbe'', ''Irak'ın yoğun olarak bombalanması ve subayların iktidarı ele geçirmesi'' ve ''Irak muhalefetinin işbirliğiyle, dışarıdan Irak'ın istila edilmesi'' olarak sıraladı. 
     Talabani, ABD'nin Irak'ta ''tüm etnik unsurların ve dini toplulukların temsil edileceği demokratik bir iktidardan yana olduğunu'' sözlerine ekledi. 
     






</TEXT>
</DOC>
