<DOC>
<DOCNO> 57840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/19/guncel/gun01.html </URL>
<DATE> 2001/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜRKİYE’DE BİLİMİN İÇLER ACISI HALİ 
</HEADLINE>
<TEXT>
İşte kuzu kuzu’ kestik .. 
Suni döllenme ve klonlama çalışmalarına kaynak olmak üzere geçen yıl, üretilen Türkiye’nin ilk tüp kuzuları kesildi. Neden bakım için para ve adam olmayışı 
     İSTANBUL Milliyet 

     İstanbul Üniversitesi Veteriner Fakültesi’nde "vücut dışı döllenme" tekniğiyle geçen yıl elde edilen ilk tüp kuzuların erkek olan 6’sı, kaynak yetersizliği nedeniyle projenin bazı kısımları tamamlanamadan kesildi. 
     Veterinerlik Fakültesi Döllenme ve Suni Tohumlama Anabilim Dalı’nca 1993 yılında Doç. Dr. Sema Birler ile Doç. Dr. Serhat Papuçoğlu tarafından başlatılan "suni döllenme projesi", geçen Aralık ayında 7 koyundan, 6’sı erkek toplam 8 tüp kuzu elde edilmesiyle sonuçlandı. 
     İçinde klonlama ve birçok projeyi daha barındıran proje, İ.Ü. Araştırma Fonu’nca desteklenecekti. 
     
     Klonlama sekteye uğradı 
     Suni döllenme çalışmasının bir diğer aşamasının "koyunlarda klonlama" olduğunu belirten Döllenme ve Suni Tohumlama Anabilim Dalı Başkanı Prof. Dr. Kamuran İleri, "Klonlama projesi ekonomik nedenlerle desteklenemeyerek sekteye uğradı. Şimdilik ertelendi. Bunu ileriki günlerde devam ettireceğiz" dedi. 
     80 milyar lira civarında olan projenin toplam maliyetinin ikiye katlandığını, dolayısıyla da laboratuvar için gereken malzemenin alınamadığını belirten İleri, tüp kuzularda uygulanan suni döllenmenin şu anda sığırlarda sürdüğünü belirterek şöyle devam etti "Bu çalışmanın amacı suni döllenmeyi sığırlarda da başarmaktı. Buna da başladık, Mart ya da Nisan ayında sonuç almayı bekliyoruz." 
     
     "Prosedür gereği kesildi" 
     İleri, tüp kuzuların ne kadar yaşayacağının araştırma konusu olmadığını belirterek, şöyle devam etti 
     "Projeyle amacımıza ulaştık. Normal yolla doğan kuzularla tüp kuzular arasında farklılıkları karşılaştırdık. Boy, kilo, hastalık ölçümlerine baktık. Hedeflere ulaşıldı. Normal doğan kuzularla bir farkları yoktu. Hayvancılıkta hayvan verimli olduğu sürece tutulur, verim düştüğü an kesilir. Kural, bu kuzular için de uygulandı. Tüp kuzular uzun süre yaşatılabilirdi, ancak bizim böyle bir amacımız yoktu." 
     
     "Ayrı bakamadık" 
     Veteriner Fakültesi Zootekni Anabilim Dalı Öğretim üyesi Yrd. Doç. Dr. Şebnem Gündal Çörekçi de projeye göre, kuzuların doğumundan itibaren 6 ay süreyle takibinin öngörüldüğünü kaydederek, "Zaten bu hayvanları yaşatmak adına bir çalışma yapmadık" dedi. Erkek kuzuların, genelde kesime gittiğini belirten Çörekçi, şunları söyledi 
     "Aynı şey bunlarda da oldu. 1 - 2 ay daha bakmam gerekiyordu. Hayvanların beden ölçülerini almaya devam edecektik. Fakültede ayrı bakım ve besi uygulayamadık. Bakım için özel bir adam bırakmanız gerekiyor. Ekonomik sıkıntılarla birlikte pek çok zorluk ve neden üst üste gelince kesilmesine karar verdik. Araştırma fonuna kesim raporunu ben yazdım." 
     
ÖNCE ERKEKLER KURBAN EDİLDİ      Doç. Dr. Sema Birler ile Doç. Dr. Serhat Papuçoğlu başkanlığında çalışan İstanbul Üniversitesi Veteriner Fakültesi ekibi, 8 tüp kuzunun doğuşunu coşkuyla kutlamıştı. Ancak yaklaşık 1 yıl önce gerçekleşen ve bilim insanlarına tatlı bir heyecan’ yaşatan tüp kuzu mutluluğu kısa sürdü. Bir süre sonra bu tüp kuzulara maddi destek sağlanmadı. tüp’ olduklarının ayrımına varamayan kuzucuklardan 6’sı kesildi. Kurbanlar erkek kuzulardı, kız ve tüp olan kuzular ise şimdilik hayatta. 
     



 GÜNCEL 


















</TEXT>
</DOC>
