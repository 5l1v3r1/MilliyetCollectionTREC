<DOC>
<DOCNO> 57940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/19/son/soneko19.html </URL>
<DATE> 2001/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Sebze fiyatları yükselişini sürdürüyor 
</HEADLINE>
<TEXT>

     Ramazan Bayramı nedeniyle geçtiğimiz hafta yükselen sebze fiyatları aynı hızını devam ettiriyor. Antalya Toptancı Hali'nde turfanda sera ürünü taze fasulye 1 milyon 700 bin, dolmalık biber 1 milyon 500 bin, sivri biber ise 1 milyon liradan işlem gördü. 
     Antalya Büyükşehir Belediyesi Toptancı Hal Müdürlüğü'nden alınan bilgiye göre, Ramazan Bayramı nedeniyle geçen hafta aniden yükselişe geçen sebze fiyatları, bu kez de seraların su baskınlarına uğraması nedeniyle artışını sürdürdü. 
     Toptancı Hali'nde biber, domates, patlıcan ve taze fasulye fiyatlarında artışlar olurken, salatalık fiyatında düşüş yaşandı. 
     Antalya Büyükşehir Belediyesi Toptancı Hali'nde, biber fiyatları geçen haftaya göre 100'er bin lira arttı. Buna göre, birinci kalite turfanda sivri biber 1 milyon, dolmalık biber 1.5 milyon liradan işlem gördü. Muhacir biber ise geçen haftaki fiyatını koruyarak 1 milyon liradan alıcı buldu. 
     Kaliforniya ve kapya cinsi biber çeşitleri 3'er milyon, macar cinsi biber ise 1 milyon 400 bin liradan satıldı. 
     Brokoli 1 milyon 100 bin liradan satılırken, domates ise 750 bin liradan işlem gördü. 
     Toptancı Hali'nde cam sera ürünü sırık ayşe fasulyenin kilogramı 1 milyon 700 bin ile 750 bin liradan satıldı. 
     Geçen hafta 500 bin liradan satılan havucun fiyatı aynı kalırken, 650 bin liradan işlem gören ıspanak, seraların su içinde olması 
     nedeniyle toplanamadı ve bu nedenle pazara gelmedi. 
     Sera ürünü kabak 1 milyon 600 bin liradan, bal kabak 800 bin liradan satılıyor. 
     Karnabahar geçen haftaya göre 100 bin lira artarak 800 bin liradan, kereviz ile kırmızı lahana 600'er bin liradan işlem gördü. 
     Patlıcan fiyatlarında ise geçen haftaya göre 100-200 bin lira arasında düşüş oldu. Cam sera ve topak patlıcan 1.5'er milyon liradan satılırken, pırasa 100 bin lira artışla 600 bin liradan işlem gördü. 
     Geçen hafta 1 milyon 500 bin liradan alıcı bulan salatalık fiyatı, 500 bin lira düşerek, 1 milyon liradan satıldı. Taze soğan fiyatı da 
     200 bin lira artarak 800 bin lira oldu. 
     Toptancı Hali'nde fiyatlar 1 milyon liranın üzerinde seyrederken, semt pazarlarında sebze fiyatları daha da artıyor. 
     






</TEXT>
</DOC>
