<DOC>
<DOCNO> 96985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/20/son/sondun19.html </URL>
<DATE> 2002/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan Basını "Polis Türk diplomatlarının katillerini arıyor" 
</HEADLINE>
<TEXT>

     Yunan basını, polisin, 17 Kasım terör örgütünü hedef alan operasyonlarını, Türk diplomatların katillerini bulmak amacıyla yoğunlaştırdığını yazdı. 
     Atina'da yayımlanan hükümet yanlısı Ta Nea gazetesi, polisin 17 Kasım'ın yasadışı terör örgütleri DHKP-C ve Dev-Sol ile bağlantısını araştırdıklarını belirtti. 
     Gazete, polisin, Türkiye'nin Atina Büyükelçiliği Basın Ataşesi Çetin Görgü'nün 1991, Büyükelçilik Müsteşarı Haluk Sipahioğlu'nun 1994'te şehit olmalarıyla sonuçlanan saldırıların, 17 Kasım'ın DHKP-C veya Dev-Sol işbirliğiyle gerçekleştirildiğine inandığını kaydetti. 
     Ta Nea, halen Atina'da söz konusu örgütlerin üyesi 100 kadar şahsın yaşadığını da vurguladı. 
     Bu arada, Yunan basın-yayın organları, 17 Kasım'ın 1980-2002 yılları arasında gerçekleştirdiği soygunlardan elde ettiği paranın 2 milyar drahmiyi yaklaşık 6 milyon euro bulduğunun hesaplandığını duyurdular. 
     Basın-yayın organları, örgütün soygun, saldırı ve cinayetlerinin hasabını vermesi sürecinin, 2003 yılı içinde görülmeye başlayacak davalarla başlayacağını belirttiler. 
     Öte yandan, Yunan basını, polisin şimdi gözlerini ''Örgütün kadınlarına'' çevirdiğini yazdı. 
     Örgütte rol aldıkları sanılan kadınların yakalanmasının an meselesi olduğunu belirten gazeteler, polisin, 17 Kasım ile bağlantısı olan 35-40 kişinin peşinde olduğunu da öne sürdüler. 
     Yunan basını, terör örgütünün dağıtılması yönünde önemli mesafe alınmış olmasına rağmen halen Türk diplomatların da aralarında bulunduğu bazı kişilere karşı suikastların aydınlatılamadığını, 17 Kasım'ın kurbanları hakkında nasıl bilgi edinebildiğinin öğrenilemediğini, örgütün ilk kurucularının kimliklerinin ortaya çıkarılamadığını ve örgütün başka yerli ve yabancı terör grup ve örgütleriyle bağlantılarının olup olmadığının aydınlığa kavuşmadığına da dikkati çekti. 
     





</TEXT>
</DOC>
