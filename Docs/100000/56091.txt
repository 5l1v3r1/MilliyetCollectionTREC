<DOC>
<DOCNO> 56091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/son/sontur25.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalıntı telefonu sahibine satmaya kalkışınca... 
</HEADLINE>
<TEXT>

     Şanlıurfa'da bir işyeri sahibi, bir süre önce çaldırdığı cep telefonlarının fiyatı kendisinden sorulunca, 7 kişiyi yakalattı. 
     Şanlıurfa Emniyet Müdürlüğü'nden yapılan açıklamaya göre, M.A. ve H.D, Bahçelievler Mahallesi'nde Abdullah Öztop'a ait işyerine gelerek, ellerindeki 3 adet cep telefonunun fiyatını öğrenmek istediler. Öztop, telefonların bir süre önce kendi işyerinden çalınmış telefonlar olduğunu fark ederek polisi aradı. 
     Gözaltına alınan M.A. ve H.D'nin hırsızlıkla ilgileri olmadığı telefonları, A.Ç, İ.H.B. ve H.D'den satın aldıkları belirlendi. Bunun üzerine A.Ç, İ.H.B, H.D ve suç ortakları İ.H.Ö. yakalandı. Çalıntı cep telefonlarının bir kısmını satın aldıkları belirlenen M.Ç, İ.H.A. ve K.A'nın ev ve işyerlerindeki aramalarda çalınan 25 cep telefonundan 14'ü ele geçirildi. 
     Olayla ilgisi olduğu tespit edilen 7 kişinin gözaltında bulunduğu, soruşturmanın sürdürüldüğü bildirildi. 
     






</TEXT>
</DOC>
