<DOC>
<DOCNO> 64177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/25/son/sonspo11.html </URL>
<DATE> 2002/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da yeni transfer Niculescu, Rize maçında yok 
</HEADLINE>
<TEXT>

     Galatasaray, hafta sonunda kendi sahasında yapacağı Çaykur Rizespor maçının hazırlıklarını, tek antrenmanla sürdürdü. 
     Teknik direktör Mircea Lucescu yönetiminde, Florya Metin Oktay Tesisleri'nde gerçekleştirilen ve yaklaşık 1.5 saat süren antrenmanın yalnızca ilk 15 dakikası basına açıldı. 
     Sarı-kırmızılı futbolcuların idmanda, koşudan sonra taktik çalışma yaptığı öğrenildi. 
     Dizinde ağrı bulunan Perez, antrenmana katılmayıp salonda çalışırken, hasta olan Hasan ise tedavi oldu. İdmanda, dizinde ağrısı olan Ergün ve sakatlığı süren Sergen ise yalnızca koşu yapmakla yetinirken, dünkü çalışmaya katılmayan Batista ise bugünkü idmanda yer aldı. 
     Bu arada yeni transfer Niculescu'nun idman ve maç eksikliği nedeniyle Çaykur Rizespor maçı kadrosuna alınmayacağı öğrenildi. 
     Galatasaray, yarın kendi tesislerinde kampa girecek ve akşam yapacağı antrenmanla Çaykur Rizespor maçının hazırlıklarını tamamlayacak. 
     






</TEXT>
</DOC>
