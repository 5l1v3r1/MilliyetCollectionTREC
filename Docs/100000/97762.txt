<DOC>
<DOCNO> 97762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/son/sonspo20.html </URL>
<DATE> 2002/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Lorant, 4 golcüsünün üzerine titriyor... 
</HEADLINE>
<TEXT>

     Avusturya'nın Going kasabasında yeni sezon hazırlıklarını sürdüren Fenerbahçe'nin bugünkü antrenmanında, sakatlıkları süren Ali Akdeniz, Tuncay ve Simao, takımdan ayrı düz koşu yaparken, İsmail Güldüren ise fizyoterapist eşliğinde çalıştı. 
     Teknik direktör Werner Lorant yönetiminde yapılan sabah antrenmanında futbolcular ısınma hareketlerinden sonra topla çalıştılar. 
     Lorant, antrenman sırasında Serhat, Washington, Rapaiç ve Oktay'a gol çalışması yaptırdı. Lorant'ın özel olarak seçtiği dört futbolcu, kalecilerden Recep ve Volkan'ın koruduğu kaleye ceza alanı dışından duran ve hareketli toplarla gol atmaya çalıştı. 
     Fenerbahçeli futbolculara bugün ayrıca, kaldıkları otelin spor salonunda elektronik yürüyüş bandında ''yürüyüş analizi'' uygulandı. Takım doktoru tarafından yapılan yürüyüş analizinin ''sporcuların yürüyüş sırasında ayak ve diz eklemlerinde yük dağılımını belirlemek amacıyla yapıldığı'' bildirildi. 
     Fenerbahçe'nin yaptığı antrenmanı İstanbul'dan gelen yöneticilerden Sadettin Saran ile Hakan Bilal Kutluap da izledi. 
     Öte yandan Fenerbahçe, bugün TSİ 19.30'da Kufstein kentinde Real Mallorca ile hazırlık maçı oynayacak. 
     Sarı-lacivertli ekip, 26 Temmuz Cuma günü de İstanbul'a dönecek. 
     





</TEXT>
</DOC>
