<DOC>
<DOCNO> 93515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/03/son/sonspo07.html </URL>
<DATE> 2002/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan'a Uzakdoğu'dan sevgi patlaması... 3500 mail aldı.. 
</HEADLINE>
<TEXT>

     A Milli Futbol Takımı ve Beşiktaş'ın golcü futbolcusu İlhan Mansız, 17. Dünya Kupası'nda gösterdiği başarılı performansla, Türkiye'de olduğu kadar yurtdışında da büyük bir taraftar kitlesine sahip oldu. 
     Milli futbolcunun internetteki ''www.ilhanmansiz.org'' adresli sitesine Güney Kore ve Japonya'dan 3 bin 500'ü aşkın mail geldiği bildirildi. 
     İlhan Mansız, internet sitesinde yaptığı açıklamada, elektronik posta kutusunun geniş bir kapasiteye sahip olmasına rağmen, ilgiden dolayı zaman zaman kilitlendiğini belirterek, şöyle devam etti 
     ''Sadece Güney Kore ve Japonya'dan gelen mail sayısı 3 bin 500'ü geçmiş durumda. Koreliler ve Japonlar benim vasıtamla tüm Türk futbolcularına ve taraftarlarına teşekkür ediyorlar.'' 
     
     ''YAZABİLMEK İÇİN TÜRKÇE DERSLER ALMIŞLAR'' 
     Koreli ve Japonlar'ın bir kısmının kendisine yazabilmek için Türkçe dersler aldıklarını ifade ettiklerini belirten İlhan, ''Bunlar çok hoş ve gurur verici'' dedi. 
     Sitesinin trafiğinin adeta altüst olduğunu vurgulayan İlhan, şu bilgileri verdi 
     ''Sadece son 10 günde sitemi ziyaret eden kişi sayısı 2 milyon kişiyi geçmiş durumda. Bu korkunç, hatta inanılması güç bir rakam. Bu, şu ana kadar Türkiye'deki var olan kişisel siteler içinde en fazla ziyaret edilme rekoruymuş. Bu beni çok şaşırttı ve gururlandırdı. Sitemi ziyaret edenlerin büyük bir çoğunluğunun yurtdışından olması da başka bir ayrıntı.'' 
     
     ''RÜYA DEVAM EDİYOR'' 
     İlhan Mansız, bundan tam 45 gün önce başlayan rüyanın hala devam ettiğini ifade ederek, ''Önce, 48 yıl aradan sonra katılmaya hak kazandığımız Dünya Kupası, sonra kazandığımız Dünya üçüncülüğü ve en son olarak da dillere destan bir şekilde vatandaşlarımız tarafından karşılanmamız... Hepsi, ama hepsi tatlı bir rüyanın parçası gibiler'' dedi. 
     Şu anda yaşadıkları için söyleyecek kelimeler bulamadığını kaydeden golcü futbolcu, açıklamasını, ''Başarının mutluluğunun tadını çıkarmaya çalışıyorum. Şimdi öncelikle 45 günün yorgunluğunu atmak, iyi bir tatil yapmak istiyorum. Bu, sezona iyi başlamam ve kendimi iyi hissetmem için çok önemli'' diyerek tamamladı. 
     





</TEXT>
</DOC>
