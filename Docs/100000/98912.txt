<DOC>
<DOCNO> 98912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/son/sonspo01.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş sezonu Cuma günü Rapid Bükreş maçıyla açıyor 
</HEADLINE>
<TEXT>

     Birinci Süper Futbol Ligi'nde 2002-2003 sezonunda şampiyonluğu hedefleyen Beşiktaş, yeni sezonu 2 Ağustos Cuma günü açacak. 
     Siyah-beyazlılar, yeni sezon açılışında Romanya'nın Rapid Bükreş takımıyla bir gösteri maçı yapacak. 
     Beşiktaş Kulübü Yönetim Kurulu'nun bugün yaptığı olağan toplantı sonrasında açıklamalarda bulunan İletişim Komitesi Başkanı Mete Düren, 2 Ağustos Cuma günü sezonu açacaklarını belirterek, ''2 Ağustos Cuma günü saat 19.00'da Mustafa Sandal konseriyle sezonu açacağız. Saat 20.30'da ses, ışık ve lazer gösterisinin ardından saat 21.00'de Romanya'nın Rapid Bükreş takımıyla bir gösteri maçı yapacağız. Sezon açılışına bütün taraftarlarımızı erken saatten itibaren bekliyoruz. Yönetim kurulu olarak biz de açılışta hazır bulunacağız'' diye konuştu. 
     Mete Düren, 31 Temmuz Çarşamba günü Yunanistan'ın AEK takımıyla bir hazırlık maçı yapacaklarını da kaydederek, ''Takımımız 31 Temmuz Çarşamba günü saat 12.00'de Yunanistan'a gidecek. AEK ile yapılacak maç sonrası 1 Ağustos Perşembe günü sabah saatlerinde İstanbul'a dönecek'' dedi. 
     Düren, Beşiktaş olarak transfer çalışmalarının devam ettiğini, ancak şu aşamada herhangi bir futbolcunun ismini vermeyeceklerini sözlerine ekledi. 
     





</TEXT>
</DOC>
