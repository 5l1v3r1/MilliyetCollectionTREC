<DOC>
<DOCNO> 51631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/10/son/sontur10.html </URL>
<DATE> 2001/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Siverek'te yüksek gerilim hattı ölüm saçıyor... 
</HEADLINE>
<TEXT>

     Şanlıurfa'nın Siverek İlçesi'nde, mahalle arasından geçen yüksek gerilim hattının 5 kişinin ölmesine, 1 çocuğun da sakat kalmasına neden olduğu, ancak buna rağmen önlem alınmadığı bildirildi. 
     Bağlar Mahallesi Muhtarı Muzaffer Koyunbakan, A.A muhabirine yaptığı açıklamada, yüksek gerilim hattının, konutların 1-2 metre yakınından geçtiğini, ilçede bugüne kadar 5 kişinin elektrik akımına kapılarak yaşamını yitirdiğini, 10 yaşında bir çocuğun da sakat kaldığını anımsattı. 
     Ölen 5 kişinin, çamaşır asmak isteyen kadınlarla elektrik ve su tesisatçıları olduğunu anlatan Koyunbakan, elektrik akımına kapılarak ölen Mehmet Keklik için TEDAŞ aleyhine dava açan baba İbrahim Halil Keklik'in, kurumu 14 milyar lira tazminat ödemeye mahkum ettirdiğini belirtti. 
     Koyunbakan, yüksek gerilim hattı sorununu defalarca Siverek TEDAŞ Şubesi yetkililerine iletmelerine karşın, şu ana kadar işlem yapılmadığına dikkati çekerek, ''Evlerinin önünden yüksek gerilim hattı geçen vatandaşlar, ne balkona ne de dama çıkabiliyorlar. Yüksek enerji hattının bir an önce konutlardan uzaklaştırılmasını istiyoruz'' dedi. 
     TEDAŞ yetkilileri de enerji nakil hattı direklerinin uzun süredir kullanıldığını, ödenek yokluğu nedeniyle yeni hattın ihalesinin yapılamadığını belirterek, yeni hat yapılana kadar vatandaşlara dikkatli olmaları yönünde çağrıda bulundular. 
     






</TEXT>
</DOC>
