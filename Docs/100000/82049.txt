<DOC>
<DOCNO> 82049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/04/son/sondun11.html </URL>
<DATE> 2002/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Uluslararası Ortadoğu konferansı Türkiye'de yapılacak 
</HEADLINE>
<TEXT>

     İsrail radyosu, İsrail, Filistin ve bazı Arap devletlerinin katılacağı planlanmış bir uluslararası Ortadoğu konferansının Türkiye'de yapılacağını duyurdu. 
     İsrailli yetkililer, konuya ilişkin henüz resmi bir açıklama yapmadı. 
     ABD Dışişleri Bakanı Colin Powell, BM bu yaz uluslararası Ortadoğu konferansı düzenlenmesi için girişimde bulunulduğunu açıklamıştı. 
     Powell, Perşembe günü BM Genel Sekreteri Kofi Annan, AB Dönem Başkanı İspanya'nın Dışişleri Bakanı Josep Pique, AB'nin Ortak Savunma ve Dış Politika Temsilcisi Javier Solana ve Rusya Dışişleri Bakanı İgor İvanov'un katıldığı ortak toplantı sonrasında dörtlü grup adına açıklama yapmış, konferansın hazırlıklarının sürdüğünü ve çözüme yönelik olarak ciddi ve hızlandırılmış müzakerelerde bulunmayı istediklerini kaydetmişti. 
     Amerikalı yetkililer, konferansın Haziran başlarında yapılmasından yana olduğunu açıklamıştı. 
     
     Türkiye ev sahipliğine hazır 

     Türkiye'nin, Ortadoğu barış konferansına evsahipliği yapmaya hazır olduğu bildirildi. 
     Diplomatik kaynaklar, Türkiye'nin böyle bir konferansa evsahipliği yapmaktan memnuniyet duyacağını çeşitli vesilelerle dile getirdiğini hatırlattılar. 
     Türkiye'nin Ortadoğu sorununun taraflarıyla ilgili tüm ülkeleri kapsayacak bir konferansın yapılmasına büyük önem verdiğini ifade eden üst düzey bir yetkili, ''Bizim benzer önerilerimiz zaten vardı, konferans için en uygun mekanlardan birinin Türkiye olacağı ve böyle bir toplantıya evsahipliği yapılmasından duyacağımız memnuniyet değişik vesilelerle dile getirilmişti'' diye konuştu. 
     Türkiye açısından önemli olanın, konferansın kendi topraklarında yapılmasından çok, tarafların aynı masa etrafında toplanmasını sağlamak olduğunun da altını çizen yetkili, ''Size taraflardan herhangi biri, toplantının Türkiye'de yapılması niyetlerini iletti mi'' sorusu üzerine, ''Böyle bir toplantı için her zaman hazır olduğumuzdan haberdarlar, 'Toplantıyı burada yapmak istiyoruz' demeleri, bizim için yeterlidir'' dedi. 
     Türkiye, Ortadoğu sorununun tarafları ve ilgili ülkelerle sürdürdüğü temaslarda, tarafları biraraya getirecek uluslararası konferans düzenlenmesi gerektiği görüşünü uzun zamandır dile getiriyor. İstanbul'da düzenlenen AB-İKÖ zirvesinin ardından, bu konferansa ev sahipliği yapacak ülkeler arasında Türkiye'nin adı ilk sıralarda yer alıyordu. 
     ABD Dışişleri Bakanı Colin Powell da bu yaz uluslararası Ortadoğu konferansı düzenlenmesi için girişimde bulunulduğunu açıklamıştı. 
     
</TEXT>
</DOC>
