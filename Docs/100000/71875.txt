<DOC>
<DOCNO> 71875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/11/ekonomi/ekoz1.html </URL>
<DATE> 2002/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Emlak Vergisi’nde beyan esası kalktı 
</HEADLINE>
<TEXT>

     Vergi Dünyası 
MUSTAFA ÖZYÜREK 

     Belediyelerin denetiminde olan takdir komisyonlarının, rayiç bedelleri esas alarak astronomik arsa birim metrekare değerleri belirlemelerinden sonra Emlak Vergisi’ne yönelik tepkiler sonuç verdi. Emlak Vergisi uygulamasında önemli değişiklikler yapan 4746 sayılı yasa 7.3.2002 tarihinde TBMM’de kabul edildi. Yeni yasa önemli değişiklikler getiriyor. 
     Büyük şehirlerde takdir komisyonlarının belirlediği değerleri denetleyip inceleyen ve gerektiğinde değişiklikler yapacak merkez komisyonları oluşuyor. Merkez komisyonunda vali, defterdar, mali müşavirler odası, tapu sicil müdürü, esnaf odası temsilcileri görev yapacak. 
     Genel beyan dönemi 4 yıl olduğu için değer takdirleri 4 yılda bir yapılıyor. Ancak yasa ile Bakanlar Kurulu’na verilen yetkiye göre, 4 yıllık süre 8 yıla çıkarılabileceği gibi 2 yıla da indirebilecek. 
     
     Harçlar Kanunu 
     Halen yürürlükte bulunan Emlak Vergisi Kanunu ve Vergisi Usul Kanunu’na göre Emlak Vergisi’ne esas değer rayiç bedeldir. Yapılan değişikle, Emlak Vergisi’ne esas değer artık vergi değeri olacak. Bu değer de Emlak Vergisi Kanunu’na göre tespit edilecek. Bu hükümlere uygun olarak Harçlar Kanunu’nda da değişikler yapılarak tapu harçları ile Emlak Vergisi’ne tabi değerler paralel hale getiriliyor. 
     Beyan sistemi kaldırılıyor. Mevcut Emlak Vergisi Kanunu göre, Emlak Vergisi 4 yılda bir genel beyan dönemlerinde beyan edilen değerler üzerinden beyanı esasına göre alınıyor. Yeni kanunla beyan esası tamamen kaldırılıyor. Sadece mükellefiyetlerde değişiklikler olması halinde bildirimler verilecek. Bundan belediyeler emlak vergilerini, vergi değerlerini esas alarak yıllık olarak hesaplayacaklar. Sonraki yıllarda yani 4 yıllık bir dönem öngörülmüşse, sonraki 3 yılın başında tahakkuk etmiş sayılacak ve ödemeler yine ilk taksit mart - mayıs ve ikinci taksitler ise kasım ayında ödenecek. 
     
     2002 yılı emlak vergileri 
     Emlak Vergisi beyannamesi verilmeyecek. 2002 yılında ödenecek Emlak Vergisi’ne esas değerler, öncelikle yeniden değerleme oranında 53.2 artırılacak. 
     Bu şekilde Emlak Vergisi’ne esas değerler tespit edildikten sonra aşağıdaki oranlar esas alınarak Emlak Vergisi hesaplanacak. Mesken olan binalarda binde 1, büyük şehirlerde binde 2 , arsalarda binde 3 büyük şehirlerde binde 6 . 
     Bu şekilde hesaplanan Emlak Vergisi’nin yarısı beyanname verilmesine gerek olmaksızın mart, nisan ve mayıs ayları içinde ödenecek. Bu kanun yürürlüğe girdikten sonra 1 ay içinde komisyonlar toplanacak ve yeni arsa değerleri tespit edecekler. Bu tespitler yeni esaslara göre yapılacak. Belediyeler daha önce kendilerinde bulunan bilgilerle, yeni değerleri esas alarak 2002 yılının Emlak Vergisi’ni yıllık olarak kendileri hesaplayacaklar. 
     Kasım ayında, belediyelerin hesapladıkları bu yeni değerler esas alınarak yıllık Emlak Vergisi hesaplanacak. Daha önce mart, nisan ve mayıs aylarında birinci taksit olarak ödenen vergi bu vergiden düşülecek ve geriye kalan kısım ödenecek. Vatandaşlar kasım ayına kadar 2002 yılı için ödeyecekleri Emlak Vergisi’ni öğrenemeyecekler. Ancak belediyeler bu yaptıkları işlemleri mülk sahiplerine bildirmeyecekler. Dolayısıyla kasım ayında vatandaşların kendi vergilerini kendilerinin takip etmeleri gerekecek. 
     Kanunun yayım tarihine kadar beyanname vermiş olan mükellefler varsa, bunların durumları da yeni şartlara göre düzeltilecek. 
     Yeni kanun, daha önce beyanda bulunmayan ve vergisini ödemeyenler için bir af getiriyor. 1998 - 2001 yılları arasında her yıl için belediyelerce hesaplanan vergiler yüzde 50 fazlasıyla ödenirse başkaca bir ceza uygulanmayacak. 
     



 EKONOMİ 
















</TEXT>
</DOC>
