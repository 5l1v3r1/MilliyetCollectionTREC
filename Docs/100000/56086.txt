<DOC>
<DOCNO> 56086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/son/sontur20.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizm Bakanı Taşar rüşvet pazarlığına çok kızdı 
</HEADLINE>
<TEXT>

     Turizm Bakanı Mustafa Taşar, dün akşam bir televizyon programında canlı olarak yayınlanan ve bakanlığını da ilgilendiren rüşvet olayıyla ilgili, Yatırımlar Genel Müdürlüğü ve İşletmeler Genel Müdürlüğü'nün, 1 Ocak 1999 tarihinden bu yana gerçekleştirdiği işlemler için teftiş başlattığını bildirdi. 
     Gazetecilerin sorularını cevaplandıran Taşar, dün akşam bir televizyon programında canlı olarak yayınlanan ve rüşvet karşılığı turizm belgesi alındığı öne sürülen görüntülerle ilgili soru üzerine, şunları söyledi 
     ''Akşam bu programı başından sonuna seyrettim. Bu olayla ilgili teftiş başlattım. O televizyonda izlediğimiz kadarıyla Turizm Bakanlığı ile ilgili söylenen bir tek mesele, rüşvetle turizm işletme belgesi alınmış olduğu hadisesi. Şu anda turizm teşvik belgesi diye bir belge yok. Öyle bir belge verilmiyor. Tahmin ediyorum bu iki kişi, karşısındakini acemi bir işadamı olarak düşünüp yolmaya çalıştılar. 
     Show Tv'de yayınlanan söz konusu programda canlı olarak yer alan olayların incelenmesi için, Yatırımlar Genel Müdürlüğü ve İşletmeler Genel Müdürlüğü'nün 1 Ocak 1999 tarihinden bu yana gerçekleştirdiği işlemlerin teftiş edilmesini, teftiş sırasında tespit edilecek duruma göre, teftişin önceki yılları da kapsamasını istedim. Bu teftiş, dün akşam itibariyle başlamış durumda. Bu teftişin neticesinde oralarda bir usulsüzlük bulunursa gereği yapılacaktır. 
     Benim bulunduğum bakanlıkta hiçbir zaman yolsuzluğun olması mümkün değil. Yapanlar varsa en ağır cezalara şiddetle çarptırılır.'' 
     






</TEXT>
</DOC>
