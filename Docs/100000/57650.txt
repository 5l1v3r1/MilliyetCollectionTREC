<DOC>
<DOCNO> 57650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/17/son/sontur07.html </URL>
<DATE> 2001/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocaeli ve Sakarya'da kar kalınlığı 10 cm'e ulaştı 
</HEADLINE>
<TEXT>

     Kocaeli ve Sakarya'da, dün gece başlayan ve sabaha kadar süren kar yağışı, hayatı olumsuz etkiliyor. 
     Edinilen bilgilere göre, kar kalınlığı 10 santimetreye ulaşan İzmit'te, ağırlığa dayanamayan yüzlerce ağacın dalları kırıldı. 
     Bağçeşme mezarlığına çıkış yolundaki buzlanmanın önlenmesi için tuzlama çalışmalarının sürdüğü kentte, trafik ve belediye ekipleri de, sabahın erken saatlerinden itibaren yoğun bir çalışma temposu içine girdi. 
     İzmit, Gölcük, Karamürsel, Gebze, Kandıra'nın yüksek kesimlerindeki 100 civarında köyün yolu, dün geceden itibaren ulaşıma kapandı. İzmit-Kandıra yolunda da ulaşım tek şeritten ve kontrollü olarak sağlanabiliyor. 
     Köy Hizmetleri İl Müdürü Hüseyin Karakullukçu, kapanan köy yollarının açılması için 20 ekibin aralıksız çalıştığını söyledi. 
     Sakarya'da da gece yarısından sonra ulaşıma kapanan E-25 karayolunun Pamukova İlçesi'ne kadar olan kısmı ile D-100 karayolunun Hendek-Hüseyinşeyh ve Düzce arasında yer yer buzlanma meydana geldi. 
     Karayolları ekiplerinin buzlanmayı önlemek için aralıksız çalıştığı bu kesimlerde, araçların zincirsiz seyrine izin verilmiyor. 
     Köy Hizmetleri İl Müdür Vekili Necmi Hepbiçer, Taraklı, Akyazı, Hendek, Kocaali, Kaynarca ve Sapanca ilçelerine bağlı 110 köyün yolunun ulaşıma kapandığını bildirdi. 
     Hepbiçer, bu yollarının açılması için çok sayıda iş makinesinin yanı sıra 60 kişiden oluşan 8 ekibin aralıksız çalıştığını söyledi. 
     TEM otoyolunun İzmit ve Adapazarı geçişleri ile İzmit-Kandıra yolundaki ulaşım ise kontrollü olarak sağlanabiliyor. TEM otoyolunda, kar yağışının görüş mesafesini azaltması ve buzlanma nedeniyle çok sayıda maddi hasarlı trafik kazası meydana geldi. 
     TEAŞ'ın Adapazarı Dörtyol'da bulunan ana trafo merkezinde, yoğun kar yağışı sonucu arıza meydana geldi. 
     Arızayı giderme çalışmaları sürerken, Adapazarı merkez, Sapanca, Ferizli ve Söğütlü ilçelerinin tamamına, Geyve İlçesi'nin de bir bölümüne elektrik verilemiyor. 
     Sakarya Elektrik Dağıtım A.Ş. ekipleri de, kent merkezinde kopan enerji iletişim hatlarını onarmaya çalışıyor. 
     İzmit ve Gölcük'ün bazı köylerine de, dağıtımı sağlayan ana trafoda meydana gelen arıza nedeniyle elektrik verilemiyor. 
     






</TEXT>
</DOC>
