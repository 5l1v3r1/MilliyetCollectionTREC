<DOC>
<DOCNO> 83316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/son/sontur07.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Onno Tunç'un adı, uçağıyla çarptığı dağa verildi... 
</HEADLINE>
<TEXT>

     Bursa'dan İstanbul'a giderken, kullandığı uçağın Armutlu İlçesi yakınlarındaki Taz Dağı'na çarpması sonucu 6 yıl önce yaşamını yitiren sanatçı Onno Tunç'un anısı, Yalova'da yaşatılacak. 
     Sanatçının uçağının düştüğü noktaya ve Yalova Cumhuriyet Parkı'na Onno Tunç için yaptırılan anıtlar, 10 Haziran'da düzenlenecek törenle açılacak. 
     Yalova Belediyesi, Organizasyon Komitesi Başkanı Nurettin Cansever'den alınan bilgiye göre, Onno Tunç'un anısını yaşatmak için uçağın düştüğü Yalova'daki Taz Dağı'nın adı, ''Onno Tunç Dağı'' olarak değiştirildi. Organizasyon komitesinin aldığı karar, halka duyurularak, bundan sonra dağ için halkın bu adı kullanması istenecek. 
     Komite, sanatçının uçağının düştüğü noktaya ve Yalova kent merkezindeki Cumhuriyet Meydanı'na anıt dikilmesini de kararlaştırdı. 
     Sponsorluğu üstlenen Toprak Seramik, gündüz topladığı güneş enerjisini gece yansıtan özel bir taştan anıt yaptırmak için çalışmalara başladı. 
     Uçak ve denizden geçenlerin dahi rahatlıkla görebilecekleri büyüklükte olacak anıtta, Onno Tunç'un yaşam öyküsü de yer alacak. 
     Yalova Belediyesi, kent merkezinden anıtın bulunduğu bölgeye ulaşımın rahatlıkla sağlanması için yol yapım çalışmalarına da başladı. 
     
     SANATÇI AKINI 
     Anıtların açılacağı 10 Haziran Pazartesi günü için de Yalova'da özel bir program düzenlenecek. 
     Organizasyon komitesinin, anıtların açılışına ve özel geceye katılmaları için Devlet Bakanı Yılmaz Karakoyunlu, Kültür Bakanı İstemihan Talay, Çalışma ve Sosyal Güvenlik Bakanı Yaşar Okuyan'ın yanı sıra aralarında Sezen Aksu, Garo Mafyan, Ali Kocatepe, Sertap Erener, Aşkın Nur Yengi'nin de bulunduğu 40'a yakın sanatçı ile bağlantı kurduğu belirtildi. 
     Aynı gün, Yalova İskele Meydanı'nda çok anlamlı ve duygusal bir konser organize edildi. Işıklandırma yapılmadan ve sahneye konulacak 3 büyük mum ışığı altında yapılacak konserde, Onno Tunç'un eserleri törene katılacak sanatçılar tarafından seslendirilecek. 
     Ayrıca, uçak kullanmayı çok seven Onno Tunç'un havacılık tutkunu arkadaşları da, tören günü gösteri uçuşu yapacaklar. 
     Organizasyon Komitesi Başkanı Nurettin Cansever, anıtların ve yapılan anma hazırlıklarının, Yalovalılar'ın Onno Tunç'a olan vefa borcunu ödemek için düzenlendiğini söyledi. 
     Onno Tunç, 14 Ocak 1996 tarihinde, kendisinin kullandığı uçağın elverişsiz hava koşulları nedeniyle Armutlu yakınlarında düşmesi sonucu yaşamını yitirmişti. 
     





</TEXT>
</DOC>
