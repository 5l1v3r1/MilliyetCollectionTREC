<DOC>
<DOCNO> 65182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/31/son/sondun17.html </URL>
<DATE> 2002/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan basınından Orgeneral Ateş'e tepki 
</HEADLINE>
<TEXT>

     Yunanistan Hükümet Sözcüsü Hristos Protopapas, Kıbrıs sorununun çözümüne ilişkin çerçevenin BM tarafından belirlenmiş olduğunu savundu. 
     Protoppas, yaptığı basın toplantısında, sorular üzerine Kara Kuvvetleri Komutanı Orgeneral Hilmi Özkök'ün dün KKTC'de yaptığı açıklamalara değindi. 
     Protopapas, ''BM kararları biliniyor. Bu kararlar, adadaki durumu kabul edilemez olarak niteliyor ve işgal güçlerinin çekilmesini talep ediyor'' dedi. 
     AB'nin de BM'nin politikasını kabul ettiğini belirten Protopapas, ''AB, halihazırda Kıbrıs'ın yasal hükümetiyle, yakında tamamlanacağına inandığımız üyelik müzakerelerini sürdürüyor'' dedi. 
     Protopapas, Türk tarafının tutumunun Türkiye'yi uluslararası tecride götürebileceğini de iddia etti. 
     
     Yunan basını 
     Bu arada Orgeneral Özkök'ün KKTC'de yaptığı açıklamalara geniş yer veren Yunan basını, bu açıklamaları ''tehdit ve tahrik'' olarak değerlendirdi. 
     Orgeneral Özkök'ün, görüşme sürecini desteklemekle birlikte başarısızlık halinde ''yeni bir Atilla'' ile karşılaşılacağı ''tehdidi savurduğunu'' iddia eden gazeteler, bu açıklamaların Ankara'nın görüşmeler hakkındaki ''asıl niyetini'' ortaya koyduğunu savundu. 
     Bu açıklamaların, KKTC Cumhurbaşkanı Rauf Denktaş'ın görüşmelerde ısrarla savunduğu iki ayrı devlet temelinde çözüm tezini ''şantaj'' yoluyla empoze etme amacını taşıdığını da öne süren Yunan basını, Atina'nın bu ''tehditleri'' serinkanlılıkla karşıladığını kaydetti. 
     Gazeteler, dün 23 Türk savaş uçağının Ege'de Yunan hava sahasını 4 kez ihlal ettiğini de öne sürdü. 
     






</TEXT>
</DOC>
