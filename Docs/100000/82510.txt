<DOC>
<DOCNO> 82510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/07/guncel/gunz1.html </URL>
<DATE> 2002/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Bakan danışmanı prof. ölü bulundu 
     Milli Savunma Bakanı Sabahattin Çakmakoğlu’nun danışmanı Prof. Dr. Ahmet Demir, Ankara’daki evinde ölü bulundu. Komşuları önceki gün polise yaptıkları ihbarda Siyasal Bilgiler Fakültesi öğretim üyesi Demir’in Cebeci’deki evinde ölü bulunduğunu bildirdi. Olay yerine giden polis, ölüm nedeni olarak olağanüstü bir ipucuna rastlamadı. Savcılık yetkilileri ise yaptıkları inceleme sonunda Demir’in kalp krizi geçirerek öldüğünü tespit etti. 
     
     Kayıp avukatın garip ölümü 
     Ankara Barosu avukatlarından Mehmet Ali Kutlu, önceki gün Ankara’nın sayfiye yerlerinden Eymir Gölü yakınlarında ölü olarak bulundu. Pazar günü Eymir’de pikniğe giden vatandaşlar, bir iskeletle karşılaştı. Olay yerinde inceleme yapan jandarma ekipleri, parçaları yaklaşık 100 metrelik daire içine yayılmış iskeletin kime ait olduğunu, yakınlarında bulunan silah ruhsatındaki seri numarasından tespit etti. Kutlu’nun ailesi, iki yıl önce Emniyet’e kayıp başvurusu yapmıştı. 
     
     Adana’da balina sahile vurdu 
     Adana’nın Yumurtalık ilçesinde, yaklaşık 13 metre uzunluğunda bir balina sahile vurdu. Balıkçı Ahmet Karakuş ve Ahmet Kıllı, Ayvalık köyü yakınlarından denize açıldıkları sırada ölü balinayı gördü. Önce tekneyle kıyıya çektikleri balinayı, daha sonra halatla traktöre bağlayarak karaya çıkaran balıkçılar, ardından jandarmaya haber verdi. Jandarma 10 ton ağırlığındaki balinanın leşinin zarar görmemesi amacıyla önlem aldı. 
     
     Siirt’te üç kişi yıldırım kurbanı 
     Siirt’te, iki ayrı yerde yıldırım düşmesi sonucu, biri çocuk üç kişi yaşamını yitirdi. Merkeze bağlı Kayaboğaz köyünde Süleyman Aksu 51 ile Mehmet Veli Çelik 30 , sığındıkları ağacın altında yağmurun dinmesini beklerken, düşen yıldırımla hayatlarını kaybettiler. Kurtalan ilçesinin Ballı köyü Yuvalı mezrasında evinin önünde oynayan 7 yaşındaki Hüseyin Özcan da yıldırım düşmesi sonucu korkudan kalp krizi geçirerek öldü. 
     
     Personel, müdürü odasına sokmadı 
     Nevşehir Turizm İl Müdürlüğü personeli, tayin rekortmeni müdürleri Velettin Birsöz’ün kapısını kilitleyerek, makam odasına girmesini engelledi, telefonlarını da kesti. Son 6 yılda 21 kez çeşitli illereke tayin edilen ve mahkeme kararıyla 22 kez görevine dönen Birsöz’ün, personeliyle arasında çekişme olduğu ve hiç sevilmediği öğrenildi. Dünkü olay üzerine Birsöz, Nevşehir Cumhuriyet Başsavcılığı’na gidip, personeli hakkında suç duyurusunda bulundu. 
     



 GÜNCEL 





















</TEXT>
</DOC>
