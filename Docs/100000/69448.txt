<DOC>
<DOCNO> 69448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/25/son/sonspo05.html </URL>
<DATE> 2002/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol'da Avrupa mücadeleri 
</HEADLINE>
<TEXT>

     Basketbolda Türkiye'yi Avrupa kupalarında temsil eden 3 erkek ve 2 bayan takımı, kupalardaki mücadelelerini yarından itibaren sürdürecek. 
     Avrupa Raimundo Saporta Kupası'nda 2. tura yükselen Türk Telekomspor, bu turdaki rakibi Yunanistan'ın BC Panionios SA Atina takımıyla ilk maçını yarın Ankara'da yapacak. Atatürk Spor Sarayı'ndaki karşılaşma, saat 19.00'da başlayacak. Karşılaşmanın rövanşı ise 5 Mart Salı günü Atina'da yapılacak. 
     Yunan ekibi, grup müsabakalarında Türk temsilcilerinden Darüşşafaka ile karşılaşmış ve ilk maçı 83-79 kazandıktan sonra İstanbul'daki maçta sahadan 88-87 yenik ayrılmıştı. 
     Erkekler Avrupa Ligi'nde ise 2. tur gruplarındaki mücadele, 27 Şubat Çarşamba gününden itibaren başlayacak. 
     H Grubu'nda yer alan Ülkerspor, ilk maçında geçen sezonun finalisti İspanya'nın TAU Ceramica Vitoria takımıyla 27 Şubat Çarşamba günü deplasmanda karşılaşacak. Vitoria kentindeki maç, TSİ 21.30'da başlayacak. TAU Ceramica Vitoria, ilk turda D Grubu'nu 23 puan ve averajla lider bitirdi. 
     F Grubu'nda bulunan Efes Pilsen ise ilk maçında 28 Şubat Perşembe günü İstanbul'da, geçen sezonun şampiyonu İtalya'nın Kinder Bologna takımını ağırlayacak. Abdi İpekçi Spor Salonu'ndaki karşılaşmanın başlama saati 18.30. İki karşılaşma da NTV'den yayınlanacak. 
     İlk turda Ülkerspor ile birlikte B Grubu'nda yer alan ve Türk temsilcisini 68-60 ve 75-51'lik skorlarla yenen Kinder Bologna, grubu 26 puanla lider tamamladı. 
     
     Bayanlar Avrupa Ligi 
     Bayanlar Avrupa Ligi'nde ise Türk takımları, gruplarındaki 13. 
     maçlarını 27 Şubat Çarşamba günü kendi sahalarında Fransız rakipleriyle yapacak. A Grubu'nda 15 puan ve averajla 6. durumda bulunan BOTAŞ Spor, 23 puanlı grup lideri Cercle Jean Mace Bourges'i, Adana Menderes Spor Salonu'nda saat 18.30'da başlayacak maçta konuk edecek. Fransa'daki ilk maçı BOTAŞ Spor, 69-47 yitirmişti. B Grubu'nda da 16 puan ve averajla 7. sıraya inen Fenerbahçe, 22 puanlı grup lideri US Valenciennes Olympic ile İstanbul'da karşılaşacak. Karşılaşma, Haldun Alagaş Spor Salonu'ndaki oynanacak. Fransız ekibi, kendi sahasındaki ilk maçta Fenerbahçe'yi 92-52 yenmişti. Ligde iki Türk takımının da çeyrek finale çıkma şansı bulunmuyor. 
     






</TEXT>
</DOC>
