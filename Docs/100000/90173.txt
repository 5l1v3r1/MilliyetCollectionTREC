<DOC>
<DOCNO> 90173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/16/son/soneko05.html </URL>
<DATE> 2002/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Akcan "Depremzedelere 25 yıl ödemeli kredi verilecek" 
</HEADLINE>
<TEXT>

     Bayındırlık ve İskan Bakanı Abdülkadir Akcan, Afyon'da yaşanan depremde evleri yıkılanlara 25 yıl ödemeli kredi verileceğini bildirdi. 
     Bakan Akcan, Afyon'da düzenlediği basın toplantısında, depremde birinci derecede zarar görmüş evler için 1 milyar, orta hasarlı binalar için 750 milyon, az hasarlı binalar için 500 milyon, birinci derecede hasarlı işyerleri için 800 milyon, orta hasarlılar için 600 milyon ve hafif hasarlı işyerleri için 400 milyon lira karşılıksız yardım yapılacağını kaydederek, şöyle dedi 
     ''Afet Fonu'ndan sağlanacak 70 trilyonluk bir kaynak Toplu Konut İdaresi'ne aktarılarak, bu kaynakla afetzedelerin kuracakları kooperatife yüzde 5 faizle 25 yıl vadeli olarak 3 bin 500 konut için kredi verilecektir. Altyapı hizmetleri için de 50 trilyonluk bir kaynak ayrıldı. Bu kaynak da içme suyu, kanalizasyon ve yol için kullanılacak. Gelinen son noktada yaz sezonun en iyi şekilde değerlendirilmesiyle depremzeler kendi konutlarına girebileceklerdir.'' Bakan Akcan depdemde yıkılan Çay Küçük Sanayi Sitesi'yle ilgili yapılan etütlerde, sitenin bulunduğu zeminin sağlam olduğunun, yıkımın tamamen ''yapım hatasından'' kaynaklandığının anlaşıldığını ifade ederek, ''Bu site de Marmara depremi için yurtdışından sağlanan kredinin bir bölümü kullanılarak yapılacak'' dedi. 
     Yapılan anketlerde bölge halkının tamamının, Evini Yapana Yardım Projesi çerçevesinde, evlere 10 milyar, ahırlara 5 milyar lira yardım almayı benimsediğini kaydeden Bakan Akcan, isteyen herkesin kendi arazisi üzerinde, verilecek proje doğrultusunda evini yapıp kredi alabileceğini anlattı. 
     





</TEXT>
</DOC>
