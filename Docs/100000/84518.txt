<DOC>
<DOCNO> 84518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/son/sondun05.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Jupiter'in 11 yeni uydusu keşfedildi 
</HEADLINE>
<TEXT>

     Jüpiter'in bilinenden 11 fazla uydusunun bulunduğu, böylece dev gezegenin toplam uydu sayısının 39 olduğu bildirildi. 
     Bilim adamları, yeni keşfedilen uyduların küçük, gezegenden uzak ve alışılmışın dışında yörüngelere sahip olduklarını, ancak yine de uydu olarak kabul edildiğini söylediler. 
     Yeni uyduların geçen aralık ayında, Kanada, Fransa ve Hawaii yapımı teleskop ve dünyanın en büyük dijital görüntüleme kameralarından birini kullanan Hawaii Üniversitesi'ndeki astronomlar tarafından tespit edildiği belirtildi. 
     Jüpiter'in dönüşüne ters yönde dönmeleri nedeniyle düzensiz olarak nitelenen uyduların, uzun ve oval yörüngelerinin bulunduğu, bunun da uyduların Jüpiter'e, gezegenin ilk zamanlarında, muhtemelen güneş sisteminin ortaya çıkışının ilk bir milyon yılı içerisinde bağlandıklarını ortaya koyduğu kaydedildi. 
     Çapları 2 ila 4 kilometre arasında olan uyduların hangi maddelerden oluştuğu, yoğunluk miktarları ve yüzeylerinin özelliklerine dair hiçbir bilgi bulunmuyor, ancak bilim adamları, onların asteroid benzeri uzay taşlarından oluştuğunu tahmin ediyor. 
     Jüpiter'in bilinen 39 uydusundan 31'i düzensiz özellik gösteriyor. 
     Satürn, bilinen 30 uydusuyla Jüpiter'den sonra en çok uyduya sahip gezegen konumunda bulunuyor. 
     





</TEXT>
</DOC>
