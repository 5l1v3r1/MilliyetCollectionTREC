<DOC>
<DOCNO> 62154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/14/yasam/yas02.html </URL>
<DATE> 2002/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Katil, iple çatıdan indi 
</HEADLINE>
<TEXT>

Yalnız yaşayan emekli bayan öğretmen evinde öldürüldü 
     Taylan YILDIRIM İzmir DHA 

     İzmir Konak’ta yalnız başına yaşayan emekli öğretmen Mukaddes Azize Cücü, evinde kimliği belirsiz kişilerce öldürüldü. Sekiz katlı apartmanın terasından, bacaya bağladıkları iple Cücü’nün en üst kattaki dairesine balkona inip giren katiller, evde yangın çıkartarak kaçtı. 
     Olay, dün sabaha karşı saat 04.00 sıralarında Eskiizmir 4906 sokak 3 15 numaralı Palmiye Apartmanı’nda meydana geldi. Apartman sakinleri emekli öğretmen Mukaddes Azize Cücü’nün 72 dairesinden dumanlar yükseldiğini görüp, itfaiye ve polise haber verdi. Olay yerine gelen ekipler çelik kapıyı kırıp içeri girdi. 
     
6 bıçak darbesi      Yangın kısa sürede söndürüldükten sonra evde inceleme yapan ekipler, koridorda kanlar içinde yatan emekli İngilizce öğretmeni Cücü’nün cesedini buldu. İstanbul’da oturan yeğenine ait evde 7 yıldır kiracı olarak tek başına yaşayan yaşlı öğretmenin boğaz ve kalçalarından 6 bıçak darbesiyle öldürüldüğü saptandı. Evin dış kısmında araştırma yapan ekipler, çatıdan bacaya ve mutfak balkonuna bağlı urganı gördü. 
     
Parmak izleri      Gece 21.30’da apartmanda yönetici seçimi yapıldığını söyleyen komşular, Halil İbrahim Akyol’a ait 2 numaralı dairede yapılan toplantıya Cücü’nün de geldiğini, ancak sigara dumanından rahatsız olup oylamaya katılmadan evine döndüğünü söyledi. Komşuları "Kendi halinde bir kişiydi. Ege Üniversitesi Hastanesi’nde kemik erimesi tedavisi görüyordu. Kimseye zararı yoktu" dedi. Polis, evde çok sayıda parmak izi tespit ederken, bir şey çalınıp çalınmadığını henüz tespit edemediklerini söyledi. 
     



 YAŞAM 



















</TEXT>
</DOC>
