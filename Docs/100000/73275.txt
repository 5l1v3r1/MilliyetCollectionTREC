<DOC>
<DOCNO> 73275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/18/son/sonspo07.html </URL>
<DATE> 2002/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski Beşiktaşlılar, Galatasaray'a çalıştı... 
</HEADLINE>
<TEXT>

     Beşiktaş'ta yıllarca top koşturmuş ve siyah-beyazlı takımın elde ettiği önemli başarılarına imza atmış geçmişin futbolcuları, bugünün antrenörleri Rıza Çalımbay ve Ziya Doğan, geçtiğimiz hafta sonunda adeta Galatasaray'a çalıştı. 
     Rıza Çalımbay, teknik direktör olarak başında bulunduğu Denizlispor ile yıllarca kaptanlığını yaptığı Beşiktaş'tan hem de deplasmandan 1 puan almayı başardı. 
     Şampiyonluk yarışında, bir süre antrenörlüğünü de yaptığı eski takımına büyük darbe vuran Rıza Çalımbay, Galatasaray'ın zirve yarışında biraz olsun rahatlamasını sağladı. 
     Fenerbahçe'nin ligde son haftalarda üst üste aldığı galibiyetlere, dün akşam oynanan maçta ''Dur'' diyen Malatyaspor'un teknik direktörlüğünü de Beşiktaş'ın eski futbolcularından ve antrenörlerinden Ziya Doğan yapıyor. 
     Beşiktaş'ta futbol oynadığı yıllarda attığı gollerle yıldızlaşan Ziya Doğan, bu hafta maç fazlasıyla olmasına rağmen liderliği yakalamayı hedefleyen Fenerbahçe'ye düş kırıklığı yaşattı. 
     Beşiktaş ve Fenerbahçe'nin galip gelmesini etkileyen Beşiktaş'ın eski futbolcuları, şimdinin antrenörleri, bu sezon çok çekişmeli geçen şampiyonluk yarışının adeta kaderini etkilediler. 
     






</TEXT>
</DOC>
