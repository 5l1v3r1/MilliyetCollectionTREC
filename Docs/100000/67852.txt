<DOC>
<DOCNO> 67852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/son/sonspo09.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe evinde kral Galatasaray deplasmanda kayıp... 
</HEADLINE>
<TEXT>

     Fenerbahçe ile Galatasaray arasında Kadıköy'de yarın yapılacak lig maçı öncesi istatistiklere göre ibre sarı-lacivertli takımdan yana gözüküyor. 
     Fenerbahçe, iç sahada yaptığı lig maçlarında oldukça yüksek bir galibiyet yüzdesi tuttururken, Galatasaray ise deplasmanda maç kazanmakta oldukça zorlanıyor. 
     
     Fener'de tek fire 
     Derbi maça ev sahipliği yapacak olan Fenerbahçe, bu sezon şimdiye dek Fenerbahçe Şükrü Saraçoğlu Stadı'nda yaptığı 10 lig maçından 9'unu kazandı, yalnızca 1 maçta, Beşiktaş'a yenildi. Kendi evinde toplam 24 gol atan ''Sarı Kanaryalar'', kalesinde ise yalnızca 7 gol gördü. 
     İç sahadaki tüm maçlarında gol atan Fenerbahçe, 5 karşılaşmada ise kalesini rakiplerine kapattı. 
     Fenerbahçe ayrıca, kendi sahasında yaptığı son 28 lig maçından 27'sini kazanırken, yalnızca 1'ini yitirdi. 
     
     Galatasaray 138 gündür deplasmanda gülemiyor 
     Galatasaray ise bu sezon rakip sahalarda başarısız bir görüntü sergiliyor. 
     Sezon başından beri Ali Sami Yen Stadı'nda yaptığı 12 lig maçını da kazanan sarı-kırmızılı ekip, başarısını deplasman maçlarına yansıtamadı. 
     Rakip sahalarda 10 lig maçına çıkan ''Cim Bom'', yalnızca 3 galibiyet alırken, 2 kez yenildi, 5 kez de berabere kaldı. 
     Deplasmandaki lig maçlarında toplam 20 gol atan Galatasaray, 19 golü de kalesinde gördü. 
     Rakip sahadaki son galibiyetini 30 Eylül'de 3-1'lik skorla Gençlerbirliği karşısında alan Galatasaray, son 6 deplasman maçını kazanamadı ve tam 138 gündür deplasmanda galibiyete hasret. 
     Sarı-kırmızılar ayrıca deplasmanda 10 maçın 9'unda gol atarken, kalesinde yalnızca 1 maçta gol görmedi. 
     






</TEXT>
</DOC>
