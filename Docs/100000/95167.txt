<DOC>
<DOCNO> 95167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/11/son/sontur22.html </URL>
<DATE> 2002/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan, TÜSİAD Başkanı Özilhan ile görüştü... 
</HEADLINE>
<TEXT>

     SP Genel Başkanı Recai Kutan, Siyasi Partiler ve Seçim yasaları değiştirilmeden gidilecek erken seçimden istikrar çıkmasının şüpheli olduğunu söyledi. 
     Kutan, TÜSİAD Başkanı Tuncay Özilhan ve beraberindeki heyetle SP Genel Merkezi'nde, yaklaşık 1 saat 15 dakika süreyle görüştü. 
     Görüşmenin ardından Kutan ve Özilhan, gazetecilere açıklamalarda bulundular. 
     Özilhan, siyasi parti liderleri ve Cumhurbaşkanı ile önceden planlanan bir dizi görüşmeler yaptıklarını belirterek, siyasi gündemin oldukça ısındığını söyledi. 
     Liderlerle yaptıkları görüşmelerde, Türkiye'nin AB üyeliği sürecini ele aldıklarını kaydeden Özilhan, AB üyeliğinin Türkiye için son derece önemli olduğunu vurguladı. Bu görüşmelerde herkesin bu konuda aynı fikirde olduklarını anlatan Özilhan ''Ama bir adım istiyoruz. 'Ama' kelimesini beklemeden, bir konsensüs ve herkesin beklediği bir yapının Türkiye'nin önünü açacağına inanıyoruz ve bekliyoruz'' dedi. 
     İş alemi için siyasi belirsizliğin kaldırılmasının önemine değinen Özilhan, aksi halde ''iyi giden ekonomik programın'' sıkıntıya düşeceğini söyledi. Özilhan, siyasi belirsizliğin ortadan kaldırılması için gerekirse erken seçimin de olabileceğini kaydetti. 
     
     KUTAN'IN SÖZLERİ 
     SP Genel Başkanı Recai Kutan da TÜSİAD ile ülke gündemine ilişkin görüş alışverişinde bulunduklarını dile getirerek, bir an önce erken seçimin yapılması gerektiğini söyledi. Ancak, yapılacak seçimin AB ile ilgili hususları engellememesi gerektiğini belirten Kutan, Meclis'in 1 Ağustos'ta toplanması için yaptıkları öneriyi anımsattı. 
     Erken seçime giderken Siyasi Partiler ve Seçim yasalarının mutlaka değiştirilmesi gerektiğini kaydeden Kutan, bu değişiklik yapılmadan gidilecek erken seçimden istikrar çıkmasının şüpheli olduğunu savundu. 
     Seçim ve AB ile ilgili konularda neredeyse TÜSİAD ile her konuda hemfikir olduklarını bildiren Kutan, görüşmede, uygulanan ekonomik programın başarısız olduğunu dile getirdiğini bildirdi. Görüşmede, 54. 
     Erbakan Hükümeti dönemindeki, başarılı olduğunu iddia ettiği uygulamaları da TÜSİAD heyetine anlattığını söyleyen Kutan, ''O günden bu güne menfi gelişmeler olmuştur. SP olarak, uygulanan ekonomik politikaların karşısındayız'' dedi. 
     Daha sonra Kutan ve TÜSİAD heyeti Balgat'taki Hüsrev Restoran'da öğle yemeği yediler. 
     





</TEXT>
</DOC>
