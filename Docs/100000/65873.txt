<DOC>
<DOCNO> 65873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/04/son/sonspo07.html </URL>
<DATE> 2002/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Karan "Ayağımıza gelen fırsatı teptik.." 
</HEADLINE>
<TEXT>

     Galatasaray'ın Antalyaspor maçında fileleri havalandırma başarısını gösteremeyen golcüsü Ümit Karan, Beşiktaş'ın puan yitirdiği haftada galibiyet alamayarak fırsat teptiklerini söyledi. 
     Kendisine ait olan ''www.umitkaran.net'' isimli sitesinde açıklamalarda bulunan Ümit, Antalyaspor deplasmanına giderken en yakın rakipleri Beşiktaş'ın puan yitirmesine sevindiklerini ve mutlak galibiyet parolasıyla sahaya çıktıklarını belirterek, ''Amacımız 3 puanı alarak, aradaki puan farkını 5'e çıkarmaktı. Böylece şampiyonluk yolunda büyük bir adım atmış olacaktık ve bundan sonraki maçlarımıza daha rahat çıkacaktık. Böyle bir şansı daha öncede yakalamış, ancak o zaman da değerlendirememiştik. Maalesef bu ayağımıza kadar gelen kısmeti yine değerlendiremedik Son dakikada yediğimiz golle adeta yıkıldık'' dedi. 
     Ümit, maçın sandıklarından çok daha sert geçtiğini ifade ederken, maçın hakeminin de bu sertliğe ödün verir görünümde olduğunu savundu. 
     Karşılarındaki rakiplerinin puan cetvelindeki yerinden çok daha iyi bir futbol oynadığını ifade eden Ümit, ''Tüm bunlara bir de bizim şansızlığımız eklenince, puan kaybı kaçınılmaz oldu'' diye konuştu. 
     
     "Gol rekoru kırabilirdik" 
     Ümit, maçta çok sayıda gol kaçırdıklarını da ifade ederek, ''Eğer kaçırdığımız golün üçte birini atmayı başarsaydık maç gol rekoru ile bitebilirdi'' dedi. 
     Ümit, sözlerini şöyle tamamladı 
     ''Ancak olmayınca olmuyor. Hepimiz adeta gol kaçırma yarışına girdik. Bizden kiralık olarak Antalya'ya giden kaleci Kingston da gününde olunca, istediğimiz golleri atamadık. Bu beklenmedik puan kaybı hepimizi çok üzdü. Ama değişen pek fazla birşey olmadı. Yine lideriz, yine puan farkı geçen haftaki gibi. Sadece büyük bir fırsat teptik o kadar.'' 
     






</TEXT>
</DOC>
