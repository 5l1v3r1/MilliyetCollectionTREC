<DOC>
<DOCNO> 68953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/22/spor/spo03.html </URL>
<DATE> 2002/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu şaşırttı 
</HEADLINE>
<TEXT>

Rumen hoca, federasyondan transfer yapmak için izin isteyeceklerini söyledi 
     GALATASARAY Teknik Direktörü Mircea Lucescu, Liverpool dönüşü yine ilginç açıklamalar yaptı. Rumen hoca, "Malatya, Denizli, Antalya ve Fenerbahçe maçlarında meydana gelen sakatlıkların, kırmızı kartların nelere mal olacağını düşünün. Avrupa’da neleri başardığımızı, gerçeği herkes gördü. Bize karşı neden böyle davranıyorlar, anlamıyorum. Bu işte Türk futbolu suçlu" diye konuştu. 
     FEDERASYONDAN transfer için izin isteyeceklerini kaydeden Lucescu, "Şu anda sekiz kişi eksik ve iki önemli maç var. Gençlerbirliği maçının ertelenmesini isterdim ama o zaman cezalılar Beşiktaş’a karşı oynayamayacak" dedi. Tecrübeli hoca, Türk seyircilerin, İngilizler’den kurs alması gerektiğini de belirtip, "Hakeme ne zaman baskı yapacaklarını çok iyi biliyorlar" yorumunu yaptı. 
     
Çifte yeminSarı - Kırmızılı oyuncular, hem Türkiye’de, hem de Avrupa’da şampiyon olacaklarını söylediler 
     ŞAMPİYONLAR Ligi’nde Liverpool deplasmanından da puan çıkararak çeyrek final iddiasını devam ettiren Galatasaray’da futbolcular sezonu çifte kupayla tamamlayacaklarını söylediler. Sarı - Kırmızılı oyuncular karşılaşma sonrası, "Haksız eleştiriler aldık. Ancak gerçek gücümüzü herkes gördü. Bu maç yeni bir başlangıç olacak" dediler. 
     GALATASARAY yönetimi futbolculara bayram öncesi müjde vererek 3.5 milyon dolar tutan prim ve transfer taksitlerini ödeyeceğini açıkladı. Bu arada Teknik Direktör Lucescu, Liverpool rövanşına kadar olağanüstü hal ilan etti, "Bir hafta boyunca kampta kalacaksınız" dedi. Bu arada futbolcular dün İstanbul’a iner inmez idmana çıktılar. 
     
Hasan-Batista’ya 2’şer maç ceza      GEÇEN hafta oynanan Fenerbahçe - Galatasaray maçında kırmızı kart gören Hasan Şaş, "rakip takım oyuncusunun saçlarını çekerek eylemli saldırıda bulunmak", Batista ise "topsuz alanda tahrik sonucu rakip takım oyuncusunun yüzüne kafa atmak" suçundan ikişer maç hak mahrumiyeti aldı. Profesyonel Futbol Disiplin Kurulu PFDK , Emre’ye ise kural ihlali nedeniyle ihraç olduğunu gözönüne alarak ayrı bir ceza vermedi. 
     
Murat şoku      SARI - Kırmızılılar’ın forveti Murat Sözkesen, sezonu kapadı. Önceki gün oynanan Liverpool maçında sakatlanarak oyundan çıkan yıldız futbolcunun, dün MR’ı çekildi. Sağ diz yan bağlarında yırtık tespit edilen Sözkesen’in bu sezon forma giymesinin çok zor olduğu açıklandı. Genç oyuncunun sakatlığı, teknik kadroda şok etkisi yarattı. 
     
Emre’ye erken tatil      FENERBAHÇE maçında kırmızı kart gören, Liverpool karşısında da aldığı sarı kartla cezalı duruma düşen Emre tatile çıktı. Genç futbolcu Galatasaray’ın hem Gençlerbirliği ile oynayacağı lig maçında, hem de Liverpool rövanşında takımdaki yerini alamayacak. Emre, "Çok üzgünüm. Takımımı bu kritik dönemde yalnız bırakıyorum" dedi. 
     
Galatasaray sarı - kırmızı      CEMAL ERSEN 

     SÜPER Lig ve Şampiyonlar Ligi’nde çizdiği hedeflere doğru emin adımlarla ilerleyen Galatasaray, bu sezon hırçınlığı ile ön plana çıktı. Cim - Bom, ligde bu sezon oynadığı 24 maçta 49 sarı, 8 kırmızı kartla "agresif" bir tablo çizerken, Avrupa’da da Sarı - Kırmızılı futbolcular 23 sarı, 2 kırmızı kart gördüler. 
     BÜLENT Akın, Bülent Korkmaz, Emre Aşık, Hasan Şaş, Fleurquin, Ümit Karan ve Perez en hırçın futbolcular olarak dikkat çektiler. Emre, Süper Lig’de 6 sarı, iki kırmızı, Şampiyonlar Ligi’nde üç sarı kartla başı çekiyor. Bülent Akın da ligde 7, Avrupa’da iki sarı kart aldı. Galatasaray’da bu sezon kart görmeyen futbolcu kalmadı. 
     
Suat krizi      LİVERPOOL maçının ikinci yarısında Suat’ı oyuna almayı planlayan ve bu futbolcuyu uzun süre kenarda ısıtan Lucescu bu kararında gecikince büyük bir kriz çıktı. Tecrübeli futbolcu maçın sonlarının yaklaştığını görünce sinirli bir şekilde kulübenin yolunu tuttu ve ısınmayı bırakarak yerine oturdu. Bunu gören Rumen hoca, değişikliği Murat Sözkesen ile yaptı. Suat’ın ayrıca Lucescu yasak getirmesine rağmen gece oteli terkedip Tugay ile dolaşması da ipleri iyice gerdi. 
     



 SPOR 

























</TEXT>
</DOC>
