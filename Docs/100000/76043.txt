<DOC>
<DOCNO> 76043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/02/son/sontur06.html </URL>
<DATE> 2002/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Mizah yazarı Gani Müjde ''Mizahın geleceği internette'' 
</HEADLINE>
<TEXT>

     Mizah Yazarı Gani Müjde, önündeki engeller her geçen gün artan mizahın geleceğinin internette olduğunu belirterek, ''İnternet ortamı çok özgür. Bir web sitesi yaparım, kapatırlarsa bir tane daha yaparım. Sonuçta mizahımı yapmış olurum'' dedi. 
     Gani Müjde, Bursa Gazeteciler Cemiyeti, Uludağ Üniversitesi ve Osmangazi Belediyesi'nce düzenlenen ''Aydınlarla Yüz Yüze'' adlı söyleşide, mizahın içinde saldırı ve eleştirinin olduğunun, herkes tarafından bilinmesi gerektiğini söyledi. 
     ABD'de, 11 Eylül saldırısında çok sayıda insanın hayatını kaybettiğini ifade eden Müjde, buna rağmen çok kısa bir süre sonra saldırının mizah konusu haline geldiğini ve bu durumdan ABD'de hiç kimsenin gocunmadığını kaydetti. 
     Müjde, mizahın özgür bırakılması gerektiğini anlatarak, şöyle konuştu 
     ''Mizahı özgür bırakın, rahat bırakın. Mizahçıyı içeri tıkmakla hiçbir yere varamazsınız. Bu çerçevede, internet ortamı çok özgür. Bir web sitesi yaparım, kapatırlarsa bir tane daha yaparım. Sonuçta mizahımı yapmış olurum. Mizahın ve medyanın geleceği internette.'' Sanal ortam hakkındaki düşüncelerini de mizahi bir dille anlatan Müjde, özellikle internette alışverişin, Türk insanına göre olmadığını, Türklerin alışveriş yaparken ''dokunmak'' istediğini söyledi. 
     Müjde, ''Günün birinde güzellik yarışmasında sunuculuk yapar mısınız '' yönündeki soru üzerine, bu konuda ağzının payını yıllar önce aldığını söyledi. Gani Müjde, ''Cem Özer'in sunuculuğunu yaptığı bir yarışmaya metin yazdım. Bu sırada ortamdan iğrendim. Daha sonra çok davet almama rağmen, yarışmalara gitmedim. Son yarışmaya da sadece Shakira için katıldım'' diye konuştu. 
     






</TEXT>
</DOC>
