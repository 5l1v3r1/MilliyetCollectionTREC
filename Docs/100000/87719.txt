<DOC>
<DOCNO> 87719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/03/son/sonspo12.html </URL>
<DATE> 2002/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe 2. Başkanı "Yıldıray'ın oyundan çıkması büyük hata" 
</HEADLINE>
<TEXT>

     A Milli Futbol Takımı'nın, 17. Dünya Kupası Finalleri'nin ilk maçında Brezilya karşısında 2-1 yenilmesine üzüldüklerini belirten Fenerbahçe Kulübü İkinci Başkanı Nihat Özdemir, ''Kazanabileceğimiz bir maçı kaybettik'' dedi. 
     Özdemir, milli futbolcuların Dünya Kupası'nı şimdiye kadar 4 kez kazanan Brezilya karşısında, maçın başından sonuna kadar çok iyi mücadele ederek galibiyeti kaçırdıklarını ifade etti. 
     Brezilya karşısında Milli Takım'ın etkili isimlerinden Yıldıray Baştürk'ün ikinci yarıda oyundan alınmasına anlam vermediğini belerten Nihat Özdemir, bu kararın büyük bir hata olduğunu söyledi. Özdemir, şöyle devam etti 
     ''Yıldıray Baştürk'ün oyundan alınmasına anlam veremedim. Bence bu karar büyük bir hata. Ayrıca penaltı kararı da ağırdı. Bana göre penaltı yoktu. Çünkü, Alpay hareketi ceza alanı dışında yaptı. Milli Takım'daki futbolcularımız Ümit, Fatih ve Rüştü gayet güzel oynadılar. Son dakikalarda, Alpay ile başlayan küçük bir aksamada, Rüştü'nün de topa iyi vuramaması nedeniyle Brezilya elde ettiği avantajı iyi değerlendirdi. Kazanabileceğimiz bir maçı kaybettik, üzüldük.'' Bu arada Özdemir, İtalya'nın AC Parma takımında forma giyen Arjantinli futbolcu Jesus Matias Almeyda'nın transferi konusunda yeni bir gelişme olmadığını ve görüşmelerin sürdüğünü söyledi. 
     





</TEXT>
</DOC>
