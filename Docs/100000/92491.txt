<DOC>
<DOCNO> 92491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/son/sontur08.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP Grup Salonu Ecevit için hazırlanıyor... 
</HEADLINE>
<TEXT>

     DSP Grup Toplantı Salonu, Başbakan Bülent Ecevit için hazırlanıyor. 
     DSP Grubu'nun bugün saat 12.00'de toplanacağının sabah saatlerinde belli olmasının ardından Başbakan Bülent Ecevit'in toplantıya katılma olasılığına karşı Meclis'te yoğun hazırlıklar başlatıldı. 
     DSP Grup Başkanvekili Emrehan Halıcı, saat 11.00'de aynı salonda toplantı yapmayı planlayan DYP Grubunu arayarak salonun kendilerine bırakılmasını istedi. 
     DYP Grup Toplantısı'nın küçük salona alınmasının ardından DSP'nin toplantı yapacağı salonda hazırlık yapılmaya başlandı. Başbakan Bülent Ecevit'in önünde 5 basamak bulunan kürsüye çıkmakta zorlanacağı düşüncesiyle salonun zeminine bir kürsü kuruldu. Hazırlıkların görüntülenmesini engellemek için salonun kapıları kilitlendi ve görevliler dışında salonda hiçkimse bırakılmadı. 
     Bu arada, Başbakan Ecevit'in grup salonuna kolaylıkla ulaşabilmesini sağlamak için giriş güzergahları da belirlenmeye başlandı. Otomobili ile iç bahçeye kadar getirilmesi planlanan Başbakan Ecevit'in sadece bir iki merdiven çıkarak salona ulaştırılması planlanıyor. 
     





</TEXT>
</DOC>
