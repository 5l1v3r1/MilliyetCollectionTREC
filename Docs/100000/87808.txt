<DOC>
<DOCNO> 87808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/04/spor/ydenizli.html </URL>
<DATE> 2002/06/04/ </DATE>
<TIME>  </TIME>
<AUTHOR> MUSTAFA DENİZLİ  </AUTHOR>
<HEADLINE>
Yazık oldu 
</HEADLINE>
<TEXT>

     Neye üzüleceğimizi şaşırdık. Kırmızı kartlara mı, önce kaçan üç puana mı, sonra kaçan bir puana mı 
     Turnuva tecrübesi demek budur. Gereksiz yere gördüğümüz sarı kartlar oyunda tedirginlik yarattı. Normal şartlarda rakibin girdiği gol pozisyonlarında Rüştü çok başarılıydı. Her kurtarışı takım için bir moral ve itici güç oldu. Bir futbol maçı için en iyi sayılabilecek bir dakikada golü bulduk. Yine bu skor için en kötü sayılabilecek dakikalarda da golü yedik. 
     Çok iyi oynadığımızı söyleyemeyiz. Ama özellikle turnuva maçlarında güçlü rakiplerden alınacak puanlar çok önemliydi. Bu fırsatı da yakaladık. Son derece acayip bir hakemin yönettiği 90 dakika izledik. Aslında, hücumda daha etkili olabileceğimiz bir savunma ile karşı karşıyaydık. Oyun düzenimiz, kadromuz ve değişiklikler hakkında bir şey söylemek istemiyorum. En doğru kararları Şenol’un verdiği muhakkak. Şu maçtan hem puan alacaktık, hem de rakiplere korkuyu yaşatacaktık. 
     Oyuncularımızın özellikle bu turnuvalarda kart konusunda daha hassas olması gerekir. Bu tecrübesizlik ve biraz da disiplinsizlik. Keza Brezilya’nın oyundan düştüğü anlarda, biz de bir puana razı olarak gereksiz geri paslar yaptık. Bu paslar başımıza dert açtı. Rüştü mükemmel oynamasına, mükemmel kaleci olmasına rağmen tek zaafı diyebileceğimiz geri paslardan topun oyuna sokulmasında zaman zaman talihsizlik yaşıyor. Bunu en iyi bilecek kişiler takım arkadaşları. 
     Tek kelime ile yazık oldu. Ama bu Dünya’nın sonu değil. İki rakip var. Onları yenip bir üst tura çıkacağız. 
     



 SPOR 

































</TEXT>
</DOC>
