<DOC>
<DOCNO> 69068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/23/guncel/gun03.html </URL>
<DATE> 2002/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurbanların kanı yerde kalmadı... 
</HEADLINE>
<TEXT>

Kurban kesen 1355 kişi hastanelik oldu. Kimi ellerini doğradı, kimi kalçasını kırdı, kimi ise kurbanın altında kalıp kriz geçirdi 
     Her Kurban Bayramı’nda olduğu gibi bu bayramda da acemi kasaplar, kurban kesimi sırasında ellerini, ayaklarını kestiler. Yurt genelinde yaralanan 1355 kişi hastanelerde tedavi edilirken, Mersin’de kurbanlık ineğin tekmelerine maruz kalan bir polis memurunun sağ kalçası kırdı. Adana’da eti parçalamaya çalışan 38 yaşındaki Hayrettin Yıldız, satırla iki parmağını birden kesti. Konya’da 61 yaşındaki Mustafa Bağcı kurban edeceği ineğin altında kalınca kalp krizi geçirdi. Düzce’de Ankara Ticaret ve Sanayi Odası Genel Sekreteri Bayram Görücü 60 de, kurbanı parçalarken sol elinin baş parmağını kesti. Parmağına 5 dikiş atılan Görücü, "Eti parçalarken, yanlışlıkla parmağımı kestim. Ucuz kurtuldum. Parmağımı da koparabilirdim" dedi. 
     
     Acil servisler doldu 
     Ankara’da kurban kesmeye kalkan acemi kasaplar da acil servisleri doldurdu. Saat 11.00’e kadar Numune Hastanesi’ne 4, Ankara Hastanesi’ne 20, Acil Yardım ve Trafik Hastanesi’ne 5, İbni Sina ve Gazi hastanelerine 1’er kişi el kesiği nedeniyle geldi. Ankara Hastanesi’ne ayrıca büyükbaş kurbanlık tarafından yaralanan 3 kişi getirildi. 
     
İllere göre acemi kasap dağılımı...      İzmir’de 65, Antalya’da 94, Burdur’da 12, Trabzon’da 67, Isparta’da 15, Afyon’da 18, Giresun’da 9, Rize’de 45, Artvin’de 23, Van’da 4, Hakkari’de 3, Konya’da 30, Adana’da 30, Mersin’de 30, Gaziantep’te 21, Osmaniye’de 20, Erzurum’da 73, Erzincan’da 40, Kars’ta 31, Ağrı’da 22, Iğdır’da 15, Muş’ta 10, Ardahan’da 9, Karabük’te 16, Samsun’da 20, Ordu’da 10, Çorum’da 12, Amasya’da 7, Sinop’ta 5, Çankırı’da 15, Kırıkkale’de 78, Yozgat’ta 10, Edirne’de 7, Tekirdağ’da 4, Kırklareli’nde 1, Kayseri’de 103, Kocaeli’nde 116, Eskişehir’de 50, Kütahya’da 50, Bilecik’te 30, Sivas’ta 105 ve Düzce’de 10 kişi yaralandı. 
     
Kesimi izlerken balkondan düştü      Bursa’da, beşinci kattaki evlerinin balkonundan kurban kesimini izlerken düşen iki yaşındaki çocuk öldü. Merkez Yıldırım’a bağlı Esenevler Mahallesi’nde, Bekir ve Senem Akalan çifti, iki yaşındaki oğulları Muhammet’i evde bırakarak kurban kesmek için bahçeye indi. Çift, kurban keserken, kendilerini seyretmek isteyen küçük Muhammet, balkon demirlerinin arasından geçerek 5. kattan düştü. Anne ve babasının gözleri önünde toprak zemine düşen küçük çocuk kaldırıldığı hastanede kurtarılamadı. 
     



 GÜNCEL 



















</TEXT>
</DOC>
