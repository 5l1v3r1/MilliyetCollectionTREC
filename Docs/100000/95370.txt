<DOC>
<DOCNO> 95370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/12/son/sontur13.html </URL>
<DATE> 2002/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakanın sağlık raporu Ecevit'e teslim edildi... 
</HEADLINE>
<TEXT>

     Başbakanlık Müsteşarlığı görevini yürütürken emekliliğini isteyen Ahmet Şağar, Başbakan Bülent Ecevit'in sağlık durumu ile ilgili hastane tarafından verilen raporları, veda ziyaretinde bulunduğu sırada Ecevit'e teslim ettiğini bildirdi. 
     Şağar, yaptığı yazılı açıklamada, Başkent Üniversitesi Hastanesi tarafından gönderilen sağlık raporunu yanında götürdüğü ve bu raporun resmi kayda alınmadığına ilişkin haberlerin doğru olmadığını bildirdi. 
     Ahmet Şağar, açıklamasında şunları kaydetti 
     ''10 Temmuz 2002 Çarşamba günü emeklilik öncesi izinli olarak Başbakanlık'taki görevimden ayrılmadan önce Devlet Bakanı ve Başbakan Yardımcısı Sayın Şükrü Sina Gürel ile yaptığım görüşmede, Başkent Üniversitesi Hastanesi tarafından Sayın Başbakanımızın sağlık durumuyla ilgili olarak gönderilmiş olup Başbakanlık'ta çelik kasada saklanan, içeriğini bilmediğim ve başka hiçbir kimse tarafından da bilinmeyen raporların yer aldığı üç adet dosyanın tarafımdan devrinin gerektiğini belirttim. Sayın Gürel'in bu dosyaları doğrudan Sayın Başbakan'a devretmemin daha doğru olacağını söylemesi üzerine, aynı gün Başbakanlık Konutu'nda yaptığım veda ziyareti sırasında söz konusu dosyaları Sayın Başbakan'a bizzat teslim ettim. 
     Dosyalar Başbakanlık resmi evrak kayıtlarına geçirilmiş ve bunların tarafımdan Sayın Başbakan'a elden teslim edildiği kaydı düşülmüştür.'' 
     





</TEXT>
</DOC>
