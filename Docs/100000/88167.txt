<DOC>
<DOCNO> 88167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/dunya/dun01.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, İstanbul’da ısrarlı 
</HEADLINE>
<TEXT>

ABD, Ortadoğu barış konferansının Türkiye’de gerçekleşmesi için çabalarını artırarak sürdürüyor 
     DIŞ HABERLER SERVİSİ 

     Bush yönetiminin Ortadoğu barış konferansının Türkiye’de yapılmasından yana olduğu ve bunun gerçekleşmesi için çabalarını artırarak sürdürdüğü bildirildi. 
     Gelişmeleri yakından izleyen üst düzey bir Amerikalı yetkili, söz konusu toplantının Ortadoğu ve Avrupa ülkeleri dışişleri bakanları arasında düzenlenmesine çalışıldığını söyledi. Ancak adının açıklanmasını istemeyen yetkili, konferans gündemini belirlemek ve öteki hazırlıkları tamamlamak gibi sorunların henüz aşılamadığını bildirdi. Yetkiliye göre, Bush yönetimi Türkiye’de yapılmasını istediği konferansı uzun bir süreden beri görüşme masasına oturmayan İsrail ve Araplar arasında görüşme sürecini yeniden başlatmak ve bunun yanı sıra Arap - İsrail sorununun geniş kapsamlı olarak ele alınması için bir fırsat olarak görüyor. 
     Yunan basınına konuşan Filistin Devlet Başkanı Yaser Arafat, konferansın Selanik’te yapılmasını istediğini belirtmiş, İtalyan Başbakanı Silvio Berlusconi’nin de konferans yeri olarak Sicilya’nın seçilmesi için kulis yaptığı haberleri uluslararası medyada yer almıştı. 
     



 DÜNYA 












</TEXT>
</DOC>
