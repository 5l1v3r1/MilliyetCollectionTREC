<DOC>
<DOCNO> 50620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/05/ekonomi/aeko.html </URL>
<DATE> 2001/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyonda birinciliğe devam 
</HEADLINE>
<TEXT>

OECD’nin 2006 yılına kadar yaptığı tahminlere göre Türkiye enflasyonda birinciliği kimselere kaptırmayacak. Aynı dönemde büyüme ise yıllık ortalama yüzde 5.3 civarında gerçekleşecek 
     ANKARA Milliyet 

     Ekonomik İşbirliği ve Kalkınma Teşkilatı OECD , 2003 - 2006 döneminde, Türkiye’nin reel olarak yıllık yüzde 5.3 oranında büyüyeceğini tahmin etti. 
     OECD’ye göre, bu dönemde yıllık reel büyüme oranı en yüksek ülke yüzde 6.8 ile İrlanda olacak. Bu ülkeyi yüzde 5.8 ile Güney Kore izlerken Türkiye yüzde 5.3’lük büyüme ile 3. sırada yer alacak. Aynı dönemde AB üyesi ülkelerin büyüme oranı yüzde 2.5, OECD üyesi ülkeler ise ortalama yüzde 3.1 oranında büyüyecek. 
     OECD tahminlerine göre Türkiye’de enflasyon 2002’de yüzde 48.9, 2006’da yüzde 8 olacak. Türkiye, tahminin gerçekleşmesi durumunda yüzde 8’lik oranla Euro bölgesi ülkeleri ve gelişmiş ülkeler sınıfında en yüksek enflasyon rakamına sahip olacak. Türkiye’de işsizlik ise 2002’de yüzde 6.7, 2006’da yüzde 6.2 olarak hesaplanıyor. 2006 yılında işsizlik oranlarının Euro Bölgesinde yüzde 7.7, OECD ülkeleri toplamında ise yüzde 6 olacağı öngörülüyor. 
     
     Cari açık artacak 
     OECD, 2002’de Türkiye için GSYH’nın yüzde 0.5’i oranında bir cari işlemler açığı öngörürken, 2006’da bu oranın yüzde 1.9’a çıkacağını hesapladı. Türkiye’de uzun vadeli faizler ise 2002’de yüzde 45.7, 2006’da yüzde 17 olacak. 
     



 EKONOMİ 














</TEXT>
</DOC>
