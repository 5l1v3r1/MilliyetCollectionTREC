<DOC>
<DOCNO> 90889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/spor/spo09a.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Golü attı, kovuldu 
</HEADLINE>
<TEXT>

Güney Kore’nin, İtalya’yı eleyen altın golünü atan Ahn’ın, kulübü Perugia tarafından işine son verildi. Başkan Gaucci, "Onu görmek istemiyorum" dedi 
     DÜNYA Kupası finalerinin ikinci turunda İtalya’yı eleyen Güney Kore’nin altın golünü atan Jung Hwan Ahn, takımı Perugia’dan kovuldu. 2000’de İtalya Birinci Lig takımlarından Perugia’ya transfer olan ve bu zamana dek Perugia formasıyla 5 gol atan Ahn, İtalya’ya gol atınca işinden oldu. Perugia Başkanı Alessandro Gaucci verdiği demeçlerde, "Ahn’ı bir daha görmek istemiyorum. Onu kucaklayan bir ülkeye saldırdı" ifadesini kullandı. 
     KULÜBÜN Başkanı Riccardo Gaucci de, "Ahn iyi bir transfer olabilir, ama beni ilgilendirmiyor. Bizi eleyen bir adamı, para vererek kurtaracak durumda kendimi hissetmiyorum" dedi. Teknik Direktör Sergio Cosmi, "Ahn, görevini yaptı, ama İtalyan futboluna da bir işaret verdi. Onun yerine bir İtalyan’ı oynatmayı tercih ederim" diyerek, 26 yaşındaki G.Koreli’nin bir daha Perugia formasını giyemesinin olası olmadığını onaylamış oldu. 
     
Çizme’nin büyük öfkesi      İTALYAN basını, milli takımlarının elenmesine çok kızdı. Ülkedeki tüm gazetelerin manşetlerinde Güney Kore maçını yöneten Ekvadorlu hakem Byron Moreno’ya, FIFA’ya ve İtalya Futbol Federasyonu Başkanı Carraro’ya öfkelerin ön plana çıktığı görüldü. "Hırsızlar" diyerek en ağır ifadeyle Dünya Kupası’ndaki hakemleri suçlayan Corriere dello Sport, "Katil hakem, gök mavilileri Dünya Kupası’ndan kovdu" diye yazdı. 
     TUTTO Sport, "Yeter , hakemin ve Trapattoni’nin yüzünden İtalya, Dünya Kupası’nda dışarıda" yorumunu yaparken, Il Messaggero, "Dünya Kupası skandalı", La Repubblica, "İtalya, kabusa ezildi" Libero, "Gülünç bir trajedi" başlıklarını kullandı. Bu arada gazeteler, Teknik Direktör Trapattoni’nin geleceğinin de riske girdiğinin altını çizdi. Paolo Maldini’nin, oynadığı 126 maçtan sonra milli formaya veda ettiği de belirtildi. 
     



 SPOR 


































</TEXT>
</DOC>
