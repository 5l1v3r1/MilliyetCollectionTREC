<DOC>
<DOCNO> 60106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/02/guncel/gun16.html </URL>
<DATE> 2002/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Defineciler 550 ton altının peşinde 
     Konya'nın Karatay ilçesine bağlı Yazıbelen köyü yakınındaki Karadiğin mağarasında, Frigyalılar döneminden kaldığı iddia edilen 550 ton altını bulmak için Valiliğin izniyle başlatılan define kazısı 4. ayına girdi. 5.5 milyar dolar Yaklaşık 8.1 katrilyon lira değerindeki altınların varlığından emin olduklarını vurgulayan define avcıları, jandarma tarafından 24 saat korunuyor. Çalışmaları için bugüne kadar 250 milyar lira para harcayan defineciler, çıkan altını devlete hibe edeceklerini söylüyor. 
     
     Beyoğlunda iki eski bina çöktü 
     SABRİ SEVER İstanbul 

     Beyoğlu'ndaki iki eski hasarlı binada çökme meydana geldi, olayda ölen ya da yaralanan olmadı. Aynalıçeşme Caddesi Keram Sokak'ta bulunan iki katlı 39 numaradaki bina ile 4 katlı 41 numaradaki binalar dün akşam saatlerinde büyük bir gürültüyle çöktü. İki katlı bina tamamen yerle bir olurken, 4 katlı binada ise kısmi çökme meydana geldi. Büyük şans eseri ucuz atlatılan olayda ölen ya da yaralanan olmazken, olay yerine gelen yetkililer çevrede tedbir alarak, sokağı araç trafiğine kapattı. 
     
     Dört aylık bebek yanarak öldü 
     ALANYA DHA 

     Antalya'nın Alanya ilçesinde bir evde çıkan yangında 4 aylık bebek, beşiğinde yanarak can verdi. Konaklı beldesine bağlı Soğukpınar yaylasında Şengöz Ailesi’nin evinde önceki gece yangın çıktı. Elektrik sobasının kablolarının aşırı ısınma nedeniyle tutuşması sonucu çıkan yangında 4 aylık erkek bebek yanarak öldü. Mehmet Şengöz, eşi ve diğer iki çocuğunu yangından kurtarmayı başarırken, çevreye yayılan alevler, komşuların da yardımıyla söndürüldü. 
     
     Hemşire, köyü duydu valiye çıkıştı 
     KİLİS DHA 

     Kilis Valisi Aslan Kütük, Devlet Hastanesi'nde, bir hastayı dövdüğü iddia edilen hemşire Filiz Bilgi ile tartıştı. Hakkında soruşturma emri verildiğini duyan Bilgi, hastaneyi ziyaret eden Kütük’ün yanına giderek kendini savunmak istedi. Vali Kütük, kendisine "Seni köy sağlık ocağına vereyim, orada tedavi olursun" deyince sinirlenen Bilgi, "Sen beni köylere gönderemezsin. Bana karışamazsın" diye tepki gösterdi. Vali Kütük, İl Sağlık Müdürü Erendor'a gerekli işlemlerin yapılması talimatını vererek hastaneden ayrıldı. 
     
     Mersin, piyango talihlilerini bekliyor 
     MUSTAFA İNSAN DHA 

     Milli Piyango'nun "Yılbaşı Özel" çekilişinde büyük ikramiye olan 5 trilyon liranın isabet ettiği çeyrek biletlerden ikisinin Mersin'de satılması, kentte heyecan yarattı. Sel felaketi nedeniyle 2001’in son aylarında acı günler yaşanan Mersin’de, şimdi herkes 1 trilyon 250 milyar lira ikramiye kazanan iki talihlinin ortaya çıkmasını bekliyor. Milli Piyango İçel Şube Müdürü Ömer Talaş, biletin hangi bayide satıldığının bugün bilgisayarlar açıldıktan sonra ortaya çıkacağını söyledi. 
     
     Polisten saldırgan köpeğe 35 kurşun 
     TRABZON DHA 

     Trabzon Esentepe Mahallesi'nde oturan Zozik Ailesi’nin, 3 yıl önce yavruyken alıp eğittiği kurt köpeği, dün sabah saatlerinde bahçedeki kulübesine bağlı zincirini kopardı. Etrafa saldıran köpeği döverek kulübeye sokmak isteyen sahipleri Gönül Terzi 28 ve Sevilay Zozik 25 ısırıldı. Durumun kendilerine bildirilmesi üzerine olay yerine gelen 4 polis, toplam 35 kurşun sıkarak köpeği öldürdü. Isırılan iki kız kardeş, hastanede kan örneği verdi. 
     



 GÜNCEL 
























</TEXT>
</DOC>
