<DOC>
<DOCNO> 52969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/19/ekonomi/eko05.html </URL>
<DATE> 2001/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine’den yedi ay vadeli ihale 
</HEADLINE>
<TEXT>

Bu hafta 500 milyon dolara yakın dış borç ödemesi olan Hazine, yarın 217 gün vadeli bono ihalesi düzenleyecek 
     EKONOMİ SERVİSİ 

     Hazine, yarın 217 gün vadeli bono ihalesi düzenleyecek. İhalenin ihracı 21 Kasım 2001 olarak belirlendi. Geri ödemesi 26 Haziran 2002 olarak öngörülen bono ihalesinde, ihraç edilecek senet 30 Mayıs’ta ihracı gerçekleştirilen 392 gün vadeli senedin yeniden ihracı şeklinde olacak. 
     Hazine, 8 Kasım’da düzenlediği bono ihalesinde öngördüğü gibi 1 katrilyon 80 trilyon lira borçlandı. Değişken faiz ödemeli senetlerin kupon faizlerinin belirlenmesi amacıyla, 8 Kasım’da düzenlenen üç aylık referans bono ihalesinde, bileşik faiz yüzde 74.31, basit faiz 59.61 olmuştu. İhaleye 1 katrilyon 772.1 trilyon lira teklif gelirken, nominal 1 katrilyon 240.9 trilyon liralık satış yapılmıştı. 
     
Yarım milyar dolarlık ödeme      Hazine, bu hafta yarım milyar dolarlık dış borç ödemesinde bulunacak. Böylece, yılbaşından bu yana yapılan ödemeler 9 milyar dolara yaklaşacak. Hazine’nin verilerine göre, bu haftaki ödemelerin en büyük bölümü perşembe günü yapılacak. Bu haftaki toplam ödeme 479.3 milyon dolar düzeyinde oluşacak. 
     



 EKONOMİ 

















</TEXT>
</DOC>
