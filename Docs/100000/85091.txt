<DOC>
<DOCNO> 85091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/20/son/sonspo11.html </URL>
<DATE> 2002/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, Mondi ve Pascal için Fransa'ya çıkarma yapıyor.. 
</HEADLINE>
<TEXT>

     Beşiktaş, eski futbolcusu Pascal Nouma ve kaleci Mondragon için yarın Fransa'ya çıkarma yapacak. 
     Beşiktaş Kulübü İkinci Başkanı Hüsnü Güreli, asbaşkanlar Yıldırım Demirören ve Kıvanç Oktay ile yönetici İbrahim Altınsay, önce Pascal Nouma, daha sonra da Mondragon'un bonservisini elinde bulunduran Metz Kulübü'nün başkanıyla görüşecek. 
     Hüsnü Güreli, yönetici arkadaşlarıyla birlikte önce Cannes'e gideceklerini, burada Nouma ve menajeriyle bir araya gelecekelerini kaydetti. 
     Galatasaray'ın da Nouma'ya talip olmasının çok doğal olduğunu belirten Güreli, ''Her takım istediği her futbocu için devreye girebilir. Bizim Galatasaray ile aramızda tatlı bir rekabet var. Bu rekabette kesinlikle dostluk ilişkisi içindedir. Nouma'ya talip olmalarını da çok doğal karşılıyoruz'' diye konuştu. 
     Güreli, Nouma'yla görüştükten sonra Metz Kulübü Başkanı ile bir araya geleceklerini ve Mondragon'un bonservisi için masaya oturacaklarını kaydetti. Galatasaray'ın bu kaleciyle sözleşme imzalamış olmasının fazla önemli olmadığını da ifade eden Güreli, ''FİFA, UEFA ve Futbol Federasyonu kurallarına göre bu imzanın bir önemi yok ve hukuki değil. Önemli olan Mondragon'un bonservisini alabilmektir. Biz de bunu yapmaya çalışıyoruz'' dedi. 
     Bu arada Güreli, Fransa dışında başka bir ülkeye de geçerek futbolcu bakabileceklerini belirtirken, araya giren asbaşkan Yıldırım Demirören, ''İsterseniz bunu açıklamayalım. Sürpriz olsun'' dedi. 
     
</TEXT>
</DOC>
