<DOC>
<DOCNO> 88307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/son/soneko06.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF "Türkiye belirsizliklere karşı daha güçlü olduğunu gösterdi" 
</HEADLINE>
<TEXT>

     IMF Türkiye Temsilcisi Odd Per Brekk, ekonomik programda elde edilen başarıların, Türkiye ekonomisini siyasi ve ekonomik belirsizliklere karşı artık çok daha güçlü bir hale getirdiğini söyledi. 
     Brekk, ''seçimle ilgili tartışmaların ve olası bir erken seçimin, Türkiye ekonomisi üzerindeki etkilerinin ne olacağına'' ilişkin soruya karşın, Türkiye'nin gerek siyasi gerekse diğer belirsizliklere karşı dayanıklılığının arttığının, son haftalardaki gelişmelerle görüldüğünü belirtti. Brekk, şöyle devam etti 
     ''Türkiye'de, dalgalı döviz kurunun koruyuculuğu, Merkez Bankası'nın ilave mali kaynaklarını çoğaltması, yapısal reformların, Merkez Bankası, BDDK ve Kamu Bankaları Ortak Yönetim Kurulu gibi önemli kurumları daha bağımsız çalışma imkanı sağlaması gibi nedenler dolayısıyla, istikrar ekonomiye geri dönüyor.'' Brekk, enflasyonist beklentilerin azalmaya başladığını, geçen aylardaki ve özellikle Mayıs ayı enflasyonunun, yılsonunda yüzde 35'lik hedefin gerçekçi olduğunu gösterdiğini bildirdi. 
     Odd Per Brekk, Türkiye'de yaşanan gelişmelerin, ekonominin belirsizliklere karşı nasıl kuvvetlendiğini göstermesi açısından önemli bir gösterge olduğunu da ifade etti. 
     





</TEXT>
</DOC>
