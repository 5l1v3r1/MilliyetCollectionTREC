<DOC>
<DOCNO> 71993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/11/son/sonspo09.html </URL>
<DATE> 2002/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Gocay, Beşiktaş Yönetimi'nden istifa etti 
</HEADLINE>
<TEXT>

     Beşiktaş Kulübü Yönetim Kurulu Üyesi Hasan Gocay, görevinden istifa etti. 
     Galatasaray maçında protokol tribünü biletinin kendisine verilmediği için Kulüp Başkanı Serdar Bilgili'ye ağır eleştiriler yönelten Gocay, bugün istifa dilekçesini kulübe gönderdi. 
     Hasan Gocay, istifa dilekçesinde, Beşiktaş'a hizmet etmekten hep büyük onur ve gurur duyduğunu belirterek, son günlerde gelinen noktanın insanlık dışı ve onur kırıcı olduğunu ileri sürdü. 
     Gocay, şöyle dedi 
     ''Benim inisiyatifim dışında, benim ile konuşulmayan, dedikodulara dayalı, şahsıma karşı öngörü düşünce ve davranışlar, son Galatasaray maçı ile doruğa çıkmıştır. Mart 2002 genel kuruluna kadar her şeye rağmen istifa etmeyi düşünmememe rağmen, gelinen son nokta son derece insanlık dışı ve onur kırıcıdır. Bu nedenle çok az Beşiktaşlı'ya nasip olan ve onurla yaptığım Beşiktaş Yönetim Kurulu Üyeliğimden istifa ediyorum.'' Hasan Gocay, medyaya gönderdiği yazıda ise istifa etmesine rağmen Beşiktaş'ın bir neferi olarak her zaman hizmet etmeye devam edeceğini vurguladı. 
     






</TEXT>
</DOC>
