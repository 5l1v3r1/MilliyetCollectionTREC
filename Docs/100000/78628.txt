<DOC>
<DOCNO> 78628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/son/sondun10.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı cinayeti failli Fehriye Erdal temyizde 
</HEADLINE>
<TEXT>

     Sabancı suikasti faillerinden terörist Fehriye Erdal'ın Türkiye'de işlediği suçlar nedeniyle Belçika'da yargılanmasına ilişkin adli süreç, Brüksel Temyiz Mahkemesi'nin öğleden sonraki oturumuyla devam edecek. 
     Sabancı Holding Otomotiv Grubu Başkanı Özdemir Sabancı, Toyota-Sa Genel Müdürü Haluk Görgün ve sekreter Nilgün Hasefe'nin 9 Ocak 1996 tarihinde öldürülmesi olayının zanlılarından Fehriye Erdal, 26 Eylül 1999'da Belçika'da, Neşe Yıldırım adına düzenlenen sahte pasaportla 
     yakalanmıştı. Belçika, Türkiye'nin iade talebini, idam cezasının yasalardaki varlığı nedeniyle reddetmiş ve bu arada teröristin siyasi sığınma başvurusunu da geri çevirmişti. Erdal, bir yıl kadar hapis yattıktan sonra bir evde gözaltına alındı ve Belçika'da işlediği suçlardan yargılanmasını bekliyor. Bu suçlar arasında silah taşımak, suç örgütü faaliyetlerine katılmak, sahte kimlik kullanmak gibi unsurlar bulunuyor. Öte yandan, Sabancı ailesinin adli girişimleri sonunda, sanığın Türkiye'deki suçlarından dolayı Belçika'da yargılanabileceği kararlaştırıldı. Erdal'ın, Sabancı suikasti bağlantılı ithamlarla adalet önüne çıkarılmasının kararlaştırılması üzerine, sanık avukatları, bu karara karşı temyize gittiler. Temyiz Mahkemesi, bugünkü oturumunda, müdahil taraf ve sanık avuklatlarıyla savcılığın görüşlerini dinledikten sonra kararını açıklayacağı tarihi bildirecek. Başsavcı Alain Winants'ın, Erdal'ın Türkiye'de işlediği suçlardan dolayı Belçika'da yargılanabileceği görüşünü savunduğu ancak bu yargılamanın, Belçika'daki suçlarla ilgili Bruges dosyalarıyla birleştirilmesini istediği ifade ediliyor. Sabancı ailesinin avukatı Fernand Schmitz, Erdal'ın, Brüksel'de, Bruges'den bağımsız bir şekilde yargılanmasını istiyor. Sanık avukatları, Temyiz Mahkemesi'nin ilk kararı onaylaması ve Erdal'ın, Türkiye'de işlediği suçlardan dolayı Belçika'da yargılanabileceğini teyid etmesi halinde, vakit kazanmak için, Yargıtay'a başvurarak itiraz sürecini uzatacaklar. Belçika'daki bir evde ''göz hapsinde'' olduğu varsayılan terörist Fehriye Erdal'ın bugün de duruşmaya gelmemesi ve avukatları tarafından temsil edilmesi bekleniyor. 
     





</TEXT>
</DOC>
