<DOC>
<DOCNO> 54335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/27/son/sondun07.html </URL>
<DATE> 2001/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Dönem Başkanı'nın ani Ankara ziyaretinin arkasında ne var 
</HEADLINE>
<TEXT>

     AB Dönem Başkanı Belçika'nın Başbakanı Guy Verhofstadt'ın, dün Londra'da, İngiliz Başbakan Tony Blair ile görüşmesi sırasında alınan ''ani bir kararla'' bugün Ankara'ya geleceği bildirildi. 
     Belçika'da Başbakanlık kaynaklarından elde edilen bilgilere göre, Ankara'da, Amerikalı ve İngilizlerin de katılımıyla gerçekleşen, Avrupa Güvenlik ve Savunma Politikası'na AGSP ilişkin görüşmelerden olumlu sonuç çıkmaması ve Ankara'nın ''taviz vermemesi'' üzerine, Verhofstadt, bir ''ikna çabasına'' girişecek. 
     Kaynaklar, 14-15 Aralık'ta yapılacak Laeken zirvesinin başarısının, bu temas ve girişimlere bağlı olacağını ifade ediyorlar. 
     Askeri kimlik arayışındaki AB, 1999 sonunda Helsinki zirvesinde, 2003 yılına kadar, 60 bin askerlik bir ''acil müdahale gücü'' 
     oluşturmayı kararlaştırmıştı. Bu oluşumun, gereğinde, 60 gün içinde müdahaleye hazır hale getirilmesi ve en az bir yıl görev sürdürebilecek yetenekte olması için çalışılıyor. AB, oluşturacağı askeri kimlik çerçevesinde, özellikle eksikliğini fark ettiği planlama, istihbarat ve yüksek teknoloji alanlarında, NATO'nun imkan ve yeteneklerini kullanmak istiyor, ancak bunu yaparken, Türkiye gibi AB üyesi olmayan Avrupalı NATO müttefiklerini karar mekanizmasından dışlıyor. Ankara, bu olumsuz yaklaşım nedeniyle AB ile NATO arasındaki işbirliği arayışlarında ulusal menfaatlerini ön plana çıkaran bir tavır sergiliyor. AB'nin NATO imkan ve yeteneklerinden ''otomatik olarak'' yararlanması için, tüm İttifak ülkelerinin onayı gerekiyor. Türkiye, bu onayı vermeyi reddediyor. Laeken zirvesinde, AGSP konusunda somut kararlar alınması ve ''Türkiye'nin tavrı ne olursa olsun'', ''hareket için yeşil ışık yakılması'' öngörülüyor. Ancak, AB'nin, ''Türkiye'nin onayının alınmaması halinde, NATO imkan ve yeteneklerinden gereği gibi yararlanamayacak olan AGSP projesinde çok ciddi sorunlar yaşanacağının bilincinde olduğu'' ifade ediliyor. Belçikalı kaynaklar, zirve öncesinde yapılacak ''makul pazarlıklar'' çerçevesinde, ''Türkiye'nin bazı beklentilerine olumlu yanıt verilebileceğini'', buna karşılık, Ankara'nın, AGSP konusunda ''daha yapıcı ve ılımlı bir yaklaşım'' sergilemesinin umut edildiğini söylüyorlar. 
     
     Laeken Zirvesi 
     Belçika Dönem Başkanlığı'nın düzenleyeceği Laeken zirvesi, Türkiye-AB ilişkileri açısından büyük önem taşıyor. Zirvede, bu ilişkilerin geleceğini belirleyecek işaretler kamuoyuna yansıyacak. 
     Türk hükümeti yetkililerinin Kıbrıs konusunda verdikleri ''net mesajlara'' rağmen, AB'nin, Kıbrıs Rum kesiminin tam üyelik sürecine ilişkin kararlılık ve irade beyanında bulunması halinde, ilk gerginlik odağı belirlenmiş olacak. 
     Avrupa Güvenlik ve Savunma Politikası AGSP konusunda da somut açıklama ve kararlar getirecek Laeken zirvesi, Türkiye'yi, yeni oluşumun karar mekanizmasından kısmen dışlayan tavrın sürmesi halinde, olumsuz bir hava yaratacak. 
     Zirvede netlik kazanacak bir başka konu, AB'nin geleceğinin ele alınacağı, ''konvansiyon'' olarak adlandırılacak platformun oluşumu olacak. AB üyesi ve adayı ülkeleri biraraya getirecek bu platforma Türkiye'nin katılımı konusunda ''tereddütlerden'' söz eden Brüksel, Ankara'yı dışlayan bir tavır izlemesi halinde yeni bir gerginlik kaynağı yaratacak. 
     AB Komisyonu'nun yayımladığı yıllık ''İlerleme Raporu'' da ''kullanılan yumuşak lisana'' rağmen, Türkiye'ye karşı haksız eleştiriler içeriyor. Raporda, tam üyelik müzakerelerinin başlamasından önceki son aşama olan ''Tarama Süreci''ne geçilmesine yeşil ışık yakılmaması da Ankara'nın tepkilerine yol açtı. 
     Türk diplomatik kaynaklar, Laeken zirvesinde en önemli unsurun, terör örgütleri listesi konusu olduğunu, oluşturulacak olası bir listeye, terör örgütleri PKK ve DHKPC'nin isimlerinin alınmamasının, Türk kamuoyunda büyük tepki yaratacağını ve bunun, ''savunulması mümkün olmayan bir tavır'' olarak görüleceğini ifade ediyorlar. 
     AB kaynakları ise bu konuda ''fazla umut görmedikleri'' mesajı veriyor, Topluluk bünyesinde, ETA, İRA gibi terör örgütlerinin listeye alınmasına ilişkin uzlaşma şansının da yüksek olmadığını, ancak, ''tartışmaların, ciddi bir şekilde ve terörizme karşı ciddi bir yaklaşımla devam ettiğini'' ileri sürüyorlar. 
     Belçika Başbakanı Verhofstadt'ın, Başbakan Bülent Ecevit ile bugün yapacağı görüşmede, ''tüm konuları'' ele alacağı, Laeken zirvesinin, Türkiye-AB ilişkileri açısından olumsuz bir hava yansıtmasının ''arzu edilmediği'', bu amaçla ''uzlaşma çabası'' gösterileceği belirtiliyor. 
     






</TEXT>
</DOC>
