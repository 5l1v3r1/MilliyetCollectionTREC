<DOC>
<DOCNO> 66995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/11/spor/spo01.html </URL>
<DATE> 2002/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergen inadı 
</HEADLINE>
<TEXT>

Beşiktaş Menajeri Sinan Engin, sakatlanmasına rağmen yıldız oyuncudan vazgeçmediklerini söyledi. Engin, "Kapımız ona her zaman açıktır" dedi 
     MENAJER Sinan Engin, ağır bir sakatlık geçirmesine karşın Sergen’den vazgeçmediklerini yineledi. Engin, "Biz Sergen’i, sakat da, sağlam da olsa, transfer etmekte istekliyiz. Bize gelmek istediği sürece ona kapımız açıktır. Bu oyuncuyu, şartlar yerine geldiği taktirde, alıp almayacağımızı herkes görecektir" diye konuştu. 
     ENGİN, İstanbulspor maçının ilk yarısında kötü bir futbol ortaya koyduklarını da kaydetti. Beşiktaş’ın Menajeri, "Ancak ikinci yarıya daha iyi başladık. Yaptığımız presle art arda iki gol bulduk. Bir hata yaptık, o da kalemize gol oldu. Üç puanı aldık ve yolumuza emin adımlarla devam ediyoruz" ifadelerini kullandı. 
     
Geç uyandık’      BEŞİKTAŞ Teknik Direktörü Daum, İstanbulspor karşısında ilk yarıda zorlandıklarını söyledi. Alman hoca, "Zeminin kötü oluşu mazeret olamaz. Saha üzerinde değil, sahayla birlikte oynamak lazım. İlk yarı zorlandık ama, ikinci yarıdaki etkili oyunumuzla üç puanı aldık. Maçın erken saatte oynanması bizi olumsuz etkiledi. Nitekim oyuna ancak ikinci yarıda motive olduk" dedi. 
     ERMAN’IN iyi bir savunma oyuncusu olduğuna da dikkat çeken Daum şöyle devam etti "Aynı hatayı bir daha tekrarlamayacaktır. Ahmet Dursun da etkili bir oyuncumuzdur. Gol atamadı, ama arkadaşlarına boş alan yarattı. İki kalecimiz de iyi. Bu nedenle karar vermekte zorlanıyorum. Benim için o an sahada kim on birdeyse, o bir numaradır. Her iki kaleciye de güvenim sonsuzdur." 
     
Lorant da izledi      Fenerbahçe Teknik Direktörü, şampiyonluktaki rakipleri Beşiktaş’ın İstanbulspor’la mücadelesini ailesiyle birlikte izledi. Alman hoca, Kartal için, "Tehlikeli bir rakip" diye konuştu. 
     



 SPOR 
































</TEXT>
</DOC>
