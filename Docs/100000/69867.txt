<DOC>
<DOCNO> 69867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/27/son/sontur08.html </URL>
<DATE> 2002/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Derviş ''Ağır bir krize yeniden girmeyiz'' 
</HEADLINE>
<TEXT>

     Ekonomiden sorumlu Devlet Bakanı Kemal Derviş, Türkiye'nin Şubat 2001'deki gibi ağır bir krize girmesinin sözkonusu olmadığını belirterek, serbest kur rejiminin ağır bir krize karşı "emniyet sibobu" olduğunu söyledi. 
     Derviş, ODTÜ Ekonomik Araştırmalar Merkezi ile İşletme ve Finans Dergisi'nin ortaklaşa düzenlediği "Kriz Nereden Nereye" konulu sempozyumda bir konuşma yaptı. Türkiye'nin 2000 yılı programının maliye politikasının güçlü bir şekilde uygulanamaması nedeniyle çöktüğünü ifade eden Derviş, cari işlemler açığının hızla büyüdüğünü ve krizin kaçınılmaz hale geldiğini söyledi. 
     
     MGK krizi olmasaydı da kriz çıkacaktı 

     Şubat 2001'de Türkiye'nin çok ağır bir darbe yediğini vurgulayan Derviş, "Siyasi bir tartışma olmasaydı, şu meşhur Cumhurbaşkanı ile Başbakan arasındaki tartışma olmasaydı da Türkiye, üç-dört hafta sonra buna benzer bir çöküş yaşayacaktı. Bu kadar değerli bir TL ve hızla büyüyen cari işlemler açığıyla sistem mutlaka çökecekti. Bant sistemiyle bu işin sürdürülmesi pek mümkün olmayacaktı" dedi. 
     
     Ağır bir kriz yaşamayız 

     Bakan Derviş, Türkiye'nin Şubat 2001'deki gibi bir bunalıma geri dönmeyeceğini belirterek, serbest kur rejiminin ağır bir ekonomik krize karşı emniyet sibobu olduğunu söyledi. Derviş, şöyle devam etti 
     "Olumsuz bir olay oldu diyelim ki güven sarsıldı. 
     Belki bir takım politik kararlarda zorlanacağız. Bu durumda kur yükselir, bu da cari işlemler ve faizler üzerinde olumlu etki yapar. Ama faizler çok fazla artmaz. Bir miktar dışarıdan para gelir. Serbest kurun işlemesinde, bir ölçüde ağır bir krizi mümkün kılmayacak bir mekanizma var. Ağır bir krize Türkiye'nin yeniden gitmesi pek olası değil. Bu sistemin bu şekilde işleyeceğini düşünüyorum." 
     
     Enflasyon hedefleri tutturulmalı 

     Türkiye'nin mutlaka enflasyonu yenmesi gerektiğini ifade eden Derviş, "krizi atlattık, yüzde 60-70 enflasyonla devam edelim" diyenlerin bulunduğunu söyledi. Derviş, yüksek enflasyonun ekonomiye zarar verdiğini belirterek, "Yüksek enflasyonla devam etmek mümkün değil, bunun için bu yıl çok önemli. Şimdi gevşer ve enflasyonu boşverme havasına girersek yaşanan zorluklara değmez" görüşünü savundu. 
     Derviş, yüzde 35'lik enflasyon hedefinin iddialı bir hedef olmadığını belirterek, yüzde 3'lük büyüme hedefinin de mutlaka tutturulması gerektiğini vurguladı. 
     Bakan Derviş, 2001 yılında serbest kur rejimine geçilmesi nedeniyle bankacılık ve reel sektörde hasar oluştuğunu belirterek, dolar cinsinden borçlanan, kaynaklarını TL'den değerlendirenlerin ağır bir darbe yediğini söyledi. Ekonominin bu darbeden kaçmasının mümkün olmadığını kaydeden Derviş, cari işlemlerin 10 milyar dolarlık açıktan 3 milyar dolarlık fazlaya geçtiğini ve ihracatın yüzde 14 oranında arttığını söyledi. 
     Mali politika hedefleriyle ilgili olarak eylül ayında yoğun bir baskı oluştuğunu, ancak bütün zorluklara rağmen faiz dışı fazla hedeflerini tutturduklarını bildiren Derviş, "Eğer maliye politikasını gevşetseydik, Türkiye eylül ayında daha ağır bir ekonomik krize girerdi" dedi. 
     
     Krizi Kasım'da atlattık 

     Derviş, Türkiye'nin ağır kriz ortamından kasım ayında çıktığını belirterek, bunda maliye politikasının sıkı şekilde uygulanmasının büyük bir rolünün olduğunu söyledi. 
     Yapısal reformlardan bir çoğunun hiç değilse yasal düzeyde hayata geçirildiğini hatırlatan Derviş, çıkarılan yasaların tekelci bir piyasadan yarışmaya dayalı bir piyasaya geçişte büyük önem taşıdığını söyledi. Derviş, "Ağır bunalımı yendik. Cari işlemler dengesi, rezervler hafiften yükselme trendine girdi. Faizler yüzde 70'e düştü. Yeni altyapı, yasal altyapı hazır. Borç yapımız da düzeldi. Artık Türkiye borç sorununu halletti" diye konuştu. 
     
     Kurullar bağımsız çalışılmalı 

     Derviş, telekom, enerji, bankacılık sektörünü düzenleyen kurulların bağımsız olarak çalışması gerektiğini belirterek, "Siyaset eğer günlük ekonomik yönetim kararlarına karışmaya kalkarsa ve bir yarışmaya dayanan ekonomik sisteminin siyasi mekanizmalarla önlenmesi yoluyla işlerse, özlediğimiz çağdaş piyasa ekonomisine kavuşamayız. 
     Bu bir yasyla, bir insanın yapabileceği birşey değil" dedi. 
     
     Politik çalkantılara rağmen 

     Siyasi ortamdaki istikrarın önemine dikkat çeken Derviş, "Yeni yasalar oturursa ve Türkiye'deki idari sistem, yargı bu yasaları benimserse, o zaman bir takım politik çalkantılara rağmen ekonomi yönetimi devam edebilir. 
     Geçmişte bunun örneğini gördük. Yeter ki temellerde çok büyük ayrılıklar olmasın" dedi. 
     Derviş, kurun serbest olmasının da bunu kolaylaştırdığını belirterek, "Bir siyasi gerilim olursa kur biraz yükselir, ama Merkez Bankası bir günde 7 milyar dolar kaybetmez. Kur, sonra yeniden iner. Bu ortamda siyasal çaltantıyı atlatmak daha kolay" dedi. 
     Serbest kur taraftarı olduğunu kaydeden Derviş, "Çok aşırı bir şey olmazsa, döviz yukarıya giderken herhangi bir müdahale olmasını istemem. Ama, aşağıya doğru giderse tartışılabilir" diye konuştu. 
     






</TEXT>
</DOC>
