<DOC>
<DOCNO> 83322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/son/sontur13.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Sökmenoğlu, Derviş'in seçim isteğine karşı çıktı... 
</HEADLINE>
<TEXT>

     TBMM Başkanvekili Murat Sökmenoğlu, ''Seçim tarihi ilan edilmeli' diyen Devlet Bakanı Kemal Derviş'e tepki göstererek, ''TBMM'nin iradesine ipotek koymak hiçbir demokratik anlayışa sığmaz'' dedi. 
     Sökmenoğlu, yaptığı yazılı açıklamada, ''yakın siyasi tarihi takip etmeyenlerin, içinde bulunulan ortamı tahlil edemeyenlerin, Türkiye'yi kurtarırken ülkeyi ve milleti yeni bir sıkıntıya soktuklarının bir kere daha görüldüğünü'' bildirdi. 
     Devlet Bakanı Derviş'in ''Türkiye'de belirsizlik var. Bu istikrarsızlığı körükler. Onun için şimdiden seçim tarihi ilan edilmeli'' ifadesinin Türkiye'de yeni bir tartışma başlattığını kaydeden Sökmenoğlu, açıklamasında şu görüşlere yer verdi 
     ''Oysa yakın geçmişte 55. Hükümet'in Başbakanı Sayın Mesut Yılmaz'ın 23 Nisan 1988'de Sayın Deniz Baykal'a götürdüğü öneride bir sene evvelden seçim tarihinin ilanı vardı. Ve bu kararın alınmasıyla bir sene Türkiye'de çarklar durdu, işlemez oldu. Bürokrasi Nasıl olsa seçim olacak düşüncesi ve kaygısıyla koalisyonun muvaffakiyetini gölgeledi. 
     Şimdi Sayın Derviş de aynı hataya düşmüştür. Koalisyon Hükümeti'nin Başbakanı Sayın Bülent Ecevit Ben görevimin başındayım, seçim de 2004'de olacaktır demesine rağmen ve koalisyonu teşkil eden partilerin liderleri de aynı ifadeyi kullanırken, aynı kabine içinde yer alan ekonomiden sorumlu Bakan'ın sorumsuzca beyanı, kafaları karıştırmıştır. 
     TBMM'nin iradesine peşinen ipotek koymak hiçbir demokratik anlayışa sığmaz. TBMM, kendi iradesiyle hareket eder, vakti geldiğinde de hiç şüphesiz Türkiye sevdalılarının yapması gerekeni yapar.'' 
     





</TEXT>
</DOC>
