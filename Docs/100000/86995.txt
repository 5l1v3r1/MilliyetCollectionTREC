<DOC>
<DOCNO> 86995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/30/son/soneko15.html </URL>
<DATE> 2002/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsanın son 10 yılına damgasını "pazartesi günleri" vurdu.. 
</HEADLINE>
<TEXT>

     İstanbul Menkul Kıymetler Borsası'nda İMKB son 10 yılda, en büyük değer artışları ve değer kayıpları en sık pazartesi günleri yaşandı. 
     1991-2001 yıllarında günlük kapanış değerlerinde en büyük 10 değişime bakıldığında, en fazla artış ve düşüş yaşanan 20 günden 8'i, pazartesi gününe ait bulunuyor. 3 büyük çıkış, 5 büyük kayıp pazartesi günleri kaydedildi. 
     Günlük bazda en fazla artış ise yüzde 19.45 ile 5 Aralık 2000 Salı günü yaşandı. O tarihte IMF ile yapılacak görüşmeler sonucunda sağlanacak olan kredi miktarının 10 milyar dolar olduğu yönündeki haberler tarihi yükselişte etkili olurken, Demirbank'ın Fon'a devrine ilişkin gelişmeler piyasanın olumlu havasını bozmamıştı. 
     İMKB ikinci en büyük çıkışını, yine bundan bir gün sonra 6 Aralık 2000 Çarşamba günü yüzde 18.64 ile sağladı. Bu yükselişte de yine IMF'den gelen kredi ve destek haberleri etkili oldu. 
     Borsa'da üçüncü en büyük artış 18 Eylül 1998 Cuma günü yüzde 16.93 olarak gerçekleşti. Bunu sırasıyla 4 Ocak 2000 Salı günü yüzde 15.15, 27 Nisan 2001 Cuma günü yüzde 13., 27 Ocak 1997 Pazartesi günü yüzde 13.11, 13 Aralık 1999 Pazartesi günü yüzde 12.59, 30 Mart 2001 Cuma günü yüzde 12.05, 4 Ocak 2001 Perşembe günü yüzde 11.61 ve 23 Şubat 1998 Pazartesi günü yüzde 11.23'lük değer artışı izliyor. 
     
     EN FAZLA DEĞER KAYBI YÜZDE 18.11 
     Borsa'da en fazla değer kaybı da, ''Kara Çarşamba'' diye adlandırılan yüzde 18.11'lik düşüşün olduğu, 21 Şubat 2001 Çarşamba günü gerçekleşti. MGK toplantısında patlak veren kriz ve onun dalga dalga yayılan etkileri Borsa'ya tarihinin en büyük düşüşünü getirdi. 
     Bu tarihten iki gün önce 19 Şubat 2001 Pazartesi günü de borsa yüzde 14.62'lik değer kaybıyla tarihinin en büyük düşüşlerinden birini yaşamıştı. 
     İMKB'de ikinci en büyük düşüşün olduğu gün, yüzde 14.93 değer kaybının olduğu 11 Kasım 1998 Çarşamba günü. Bunu sırasıyla 27 Ağustos Perşembe günü yüzde 13.12, 30 Ekim 1997 Perşembe günü yüzde 12.89, 25 Eylül 1998 Cuma günü yüzde 11.34, 27 Ekim 1997 Pazartesi günü yüzde 11.19, 12 Ocak 1998 Pazartesi günü yüzde 10.80, 21 Şubat 1994 Pazartesi günü yüzde 10.50, ve 19 Nisan 1993 Pazartesi günü yüzde 10.45'lik düşüşler izledi. 
     





</TEXT>
</DOC>
