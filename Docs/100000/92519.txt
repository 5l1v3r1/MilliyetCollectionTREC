<DOC>
<DOCNO> 92519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/dunya/adun.html </URL>
<DATE> 2002/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Temmuzda AB Dönem Başkanı olacak Danimarka’nın Başbakanı Rasmussen’in toplantısında Türkiye’den sadece Milliyet vardı 
</HEADLINE>
<TEXT>
Aralıkta tarih verebiliriz 
Danimarka Başbakanı Anders Fogh Rasmussen, Türkiye ile ilişkilerin geliştirilmesi AB için yaşamsal. Türkiye Kopenhag kriterlerini tamamladığı an görüşmelere hemen başlayabilir’ dedi 
     GÜVEN ÖZALP Kopenhag 

     Avrupa Birliği’nin çehresini değiştirecek en önemli projelerden biri olan genişleme konusuna son noktayı koyacak olan Danimarka, Kopenhag Zirvesi’ne yönelik olarak Türkiye’nin "hevesini kursağında bırakmayacak" sinyaller veriyor. Hafta başında AB Dönem Başkanlığı görevini resmen devralacak olan Danimarka Başbakanı Anders Fogh Rasmussen, Türkiye’ye "Kopenhag’da tarih verebiliriz ama her şey size bağlı" mesajı gönderdi. 
     Avrupa basınının önde gelen temsilcilerini bir araya getiren ve Türkiye’den sadece Milliyet’in davetli olduğu bir toplantıda konuşan Rasmussen, Türkiye’yle ilişkilerin geliştirilmesinin Birlik açısından yaşamsal öneme sahip olduğununun altını çizerken "Türkiye, Kopenhag kriterlerini tamamladığı an görüşmelere hemen başlayabilir" dedi. 
     
     İlerleme raporu 
     Kopenhag Zirvesi’nde Ankara’ya tarih vermenin ihtimal dışı olmadığını da net bir şekilde hissettiren Rasmussen, AB Komisyonu’nun hazırlayacağı İlerleme Raporu’nun temel alınacağını belirterek "Türkiye şu an kriterleri tamamlamış durumda değil. Kopenhag’tan çıkacak karar kaydedilecek ilerlemeye bağlı. Kopenhag’ta Türkiye’ye tarih verebiliriz ancak her şey Türkiye’ye bağlı" diye konuştu. 
     
Kıbrıs’ta B planı’ yok      Kıbrıs konusu Danimarka Dönem Başkanlığı’nın öncelikleri arasında ilk sırada yer alırken en zorlu konulardan birini de oluşturuyor. Güney Kıbrıs’ın çok iyi bir performans göstermesi ve müzakerelerde en fazla dosyayı kapatan aday ülke olması, AB açısından bölünmüşlüğü gölgede bırakıyor. Rasmussen de soruna çözüm bulunmasının bir avantaj olacağını ancak bunu ön şart olarak görmediklerini belirterek "Bütünleşmiş bir adanın üyeliğinden yanayız" diyor. 
     Rasmussen’in dikkat çektiği bi başka konuyu ise adanın bölünmüş halde üye yapılması halinde Rum tarafının uzlaşma açısından motivasyonu kaybedebileceği oluşturuyor. Rasmussen, İrlanda’da düzenlenecek ve ret cevabı çıkması halinde tüm genişleme sürecini "çöpe gönderecek" olan referandum konusunda "B planına" sahip olmadıklarını söylüyor. 
     
Kaçarsa başka tren var      "AB trenini kaçırma korkusu" sadece Türkiye’nin yanı sıra Bulgaristan ve Romanya’yı da sarmış durumda. Danimarka ise bu konuda Kopenhag’ta güçlü bir mesaj verilmesinin şart olduğu görüşünde. Başbakan Rasmussen de "geride kalanların" unutulmaması gerektiğini söyleyerek "Genişlemenin ilk dalgası son dalga olmayacak" sözü veriyor. 
     
Eşit muamele yapıyoruz      Her ne kadar Türkiye, AB konusunu uzun süredir "tartışma düzeyinde" tutup somut adımlar atmasa da gerek İspanya gerekse Danimarka’nın "gerçekçi ve cesaretlendirici" açıklamaları sürdürmesi dikkat çekiyor. Türkiye’nin diğer aday ülkelerle "eşit muamele" gördüğü de Rasmussen’in dikkat çektiği konulardan birini oluşturuyor. Rasmussen’in Türkiye konusunda önem verdiği bir başka konuyu ise, AB’nin çıkarı gereği, Ankara’yı Birlik çizgisinde tutmak oluşturuyor. 
     



 DÜNYA 













</TEXT>
</DOC>
