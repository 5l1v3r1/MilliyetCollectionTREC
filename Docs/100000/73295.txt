<DOC>
<DOCNO> 73295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/18/son/sontur03.html </URL>
<DATE> 2002/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hızla silahlanıyoruz... 10 yılda silah sayısı 10 kat arttı... 
</HEADLINE>
<TEXT>

     Bakırköy Psikiyatri Tedavi ve Araştırma Merkezi'nce BAPAM , bireysel silahlanma ve sonuçlarına ilişkin yürütülen çalışmalar çerçevesinde yapılan bir araştırma, Türkiye'de silah sayısının, son 10 yılda 10 kat arttığını ortaya koydu. 
     Silah-suç ilişkisini ve suça engel olunabilmesi için yapılması gerekenleri ortaya koymaya çalışan araştırmaya göre, bireysel silahlanma ve silahla suç işleme arasında anlamlı bir ilişki söz konusu. 
     Türkiye'deki silah sayısının son 10 yılda 10 kat artış gösterdiği tespit edilen araştırmada, 1 milyon civarında ''taşıma'' ve ''bulundurma'' ruhsatlı silah ile 1.5 milyon ''av tezkereli'' tüfek bulunduğu belirtildi. 
     Ruhsatsız silah sayının, ruhsatlıların 3 katı olduğu sonucu varılan araştırmada, cinayetlerin yüzde 50'sinin silahla işlendiği, aile içi şiddet ve eş öldürmeyle sonuçlanan olayların yüzde 35-40'ında silah kullanıldığı yer aldı. 
     BAPAM uzmanlarından Dr. Ayhan Akcan, A.A muhabirine yaptığı açıklamada, silahlanmanın en büyük suç unsuru olduğunu belirterek, dünyada silahlanmanın en yoğun şekilde yaşandığı ABD'de silahla adam öldürme oranının yüzbinde 14 olduğunu, buna karşılık bireysel silahlanmanın yasak olduğu Japonya'da ise bu oranın yüzbinde 005'e düştüğünü bildirdi. 
     Türkiye'de bu yönde bir araştırma yapılmamasına karşın, silahla adam öldürme oranının yüzbinde 2 ile 4 arasında olduğunun tahmin edildiğini ve bunun nüfusa göre son derece yüksek olduğuna işaret eden Dr. Akcan, silahla işlenen suçların önüne geçilebilmesi için bireysel silahlanmaye karşı siyasal ve toplumsal bir karşı çıkış olması gerektiğini söyledi. 
     Akcan, bunun en güzel örneğinin İngiltere'de yaşandığını belirterek, bu ülkede yapılan çalışmalar sonucu silahlanmanın 1989 yılında yasaklandığını ve böylece işlenen cinayet sayısında hızlı bir düşüş yaşandığını kaydetti. 
     
     Bilinçsiz şekilde silahlanıyoruz 
     Türkiye'de silahlanma konusunda, bazı meslek grubu ve kişilere kolaylık sağlandığını anlatan Akcan, buna karşılık silah ruhsatı almak için başvuran kişilerin yüzde 55.3'ünün bu meslek gruplarına dahil olmadığını, bunun da halkın ihtiyacı olmadığı halde bilinçsiz şekilde silahlandığını gösterdiğini söyledi. 
     Akcan, bireysel silahlanmanın önlenebilmesi için halkın bilinç düzeyinin ve güvenlik güçlerine duydukları güvenin artırılması gerektiğine işaret ederek, ''Bireysel silahlanma ile korunmaya çalışmak ilkel bir duygu. Silah, insanı, evi, malı asla korumaz. 
     Güvenlik güçlerine güvenin artırılması lazım'' dedi. 
     






</TEXT>
</DOC>
