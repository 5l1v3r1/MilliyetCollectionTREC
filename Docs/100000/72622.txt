<DOC>
<DOCNO> 72622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/son/sontur12.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "İtalyan polisinin davranışı çok çirkin" 
</HEADLINE>
<TEXT>

     Roma-Galatasaray maçı sonrası yaşanan olaylar, siyasi parti yetkililerince tepkiyle karşılandı. 
     SP Genel Başkanı Recai Kutan, TBMM'de gazetecilerin sorusu üzerine, çıkan olaylara fevkalade üzüldüğünü söyledi. Spor faaliyetlerinin centilmenlik içinde olması gerektiğini belirten Kutan, bu yarışmalarda kazanmanın da kaybetmenin de normal olduğunu vurguladı. Recai Kutan, şöyle konuştu 
     ''Özellikle İtalyanların maçın 1-1 bitmesinden sonra adeta bir terör havası estirmeleri ve bazı yöneticileri ve futbolcuları tartaklamalarının tasvip edilecek hiçbir yönü yok. Lafta medenilik olmuyor. Medenilik bu tip olaylarda açıkça ortaya çıkıyor. 
     Dünkü maçta gördüğümüz manzaralar gayrimedeni bir davranıştır ve Dışişleri Bakanlığı'nın bu konuda protestoda bulunacaktır. Gerçekten bu konuda tavrımızı ortaya koymalıyız.'' 
     
     Herhalde başarı hazmedilemedi 
     DSP Grup Başkanvekili Aydın Tümen de Galatasaray-Roma maçı sonrası yaşananları ''tam bir rezalet'' olarak nitelendirdi. 
     ''Demokrasinin beşiği'' denilen Avrupa'da Galatasaraylı futbolcuların karşı karşıya kaldığı insanlık dışı muameleden büyük üzüntü duyduklarını bildiren Tümen, ''Herhalde GS'nin haklı bir başarısı hazmedilemedi. Bu olayların çıkmasında yetersiz önlemlerin de katkısı oldu. İtalya'nın UEFA tarafından gereken cezaya çarptırılacağına inanıyorum'' dedi. 
     Terör örgütü elebaşı Abdullah Öcalan ile ilgili olayların en sıcak olarak yaşandığı dönemde İtalyan Takımı Juventus'un Türkiye'ye gelişinde ve ağırlanışında hiçbir olay yaşanmadığını anımsatan Tümen, ''Bu da Türkiye'nin ve Türk halkının ne kadar centilmen olduğunu kanıtlamaktadır'' dedi. 
     
     İtalyan polisinin tavrı çirkin 
     AK Parti Grup Başkanvekili Hüseyin Çelik, maç sonrası meydana gelen olayların ''çok çirkin'' olduğunu belirterek, ''İtalyanların tavrını kınıyorum'' dedi. 
     Avrupa'yı ''medeniyetin beşiği'' olarak kabul ettiklerini ifade eden Çelik, ancak dostluğun aracı olması gereken bir spor olayından sonra sonucun acısını karşı takımdan çıkarmanın çok acı olduğunu vurguladı. İtalyan polisinin tavrının daha da çirkin olduğuna işaret eden Çelik, misafir takıma yönelik şiddet olayına seyirci kalmasının kabul edilemeyeceğini kaydetti. 
     Çelik, Dışişleri Bakanlığı'nın daha hassas olması gereğine dikkati çekerek, gerekli güvence ve güvenliğin alınmasını istedi. UEFA yetkililerin tavrını ''takdir edici'' olarak tanımlayan Çelik, haklıdan yana tavırlarının sevindirici olduğunu söyledi. 
     






</TEXT>
</DOC>
