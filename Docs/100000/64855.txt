<DOC>
<DOCNO> 64855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/son/sontur17.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Halifelik hayali mezar taşından da silindi 
</HEADLINE>
<TEXT>

     Almanya'da Türkiye aleyhine yürüttüğü irticai faaliyetlerle tanınan ve ''Karases'' olarak bilinen Cemalettin Kaplan'ın Erzurum'un Altıntepe Köyü'nde bulunan mezarlığındaki ''Müslümanların Halifesi, Emiril Müminin'' yazısı mahkeme kararıyla silindi. 
     Almanya'da irticai faaliyetler yürüten ve sözde Anadolu Federe İslam Devleti'ni kuran Cemalettin Kaplan, 1995 yılı Mayıs ayında Almanya'da öldükten sonra doğum yeri Erzurum'un merkeze bağlı Altıntepe Köyü'ne defnedildi. 
     Burada Kaplan'ın mezarı türbe şeklinde yaptırılırken, mezartaşına ise Arapça harflerle ''Müslümanların Halifesi, Emiril Müminin'' şeklinde yazı yazdırıldı. 
     Daha sonra 1998 yılında Erzurum Cumhuriyet Savcılığı tarafından söz konusu yazının kaldırılması amacıyla soruşturma başlatıldı. 
     Soruşturmanın ardından Erzurum 1. Asliye Hukuk Mahkemesi'ne açılan dava sonucunda bir süre önce, mahkeme kararıyla mezar taşında Arapça harflerle yazılı bulunan ''Müslümanların Halifesi, Emiril Müminin'' ibaresi ''Tekke ve Zaviyeler Kanunu''na aykırı olduğu gerekçesiyle üzeri beyaz boyayla kapatıldı. Kaplan'ın türbe şeklinde yaptırılan mezarlığında sadece Arapça harflerle yazılı doğum tarihi ve adı kaldı. 
     Bu arada, köyde yaşayan vatandaşlar, Kaplan'ın ölümünden sonra mezarını ziyaret edenlerin sayısının son yıllarda yok denecek kadar azaldığını ifade ettiler. 
     






</TEXT>
</DOC>
