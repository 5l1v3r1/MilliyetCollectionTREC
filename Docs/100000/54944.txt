<DOC>
<DOCNO> 54944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/30/son/sontur09.html </URL>
<DATE> 2001/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyanet İşleri Başkanı'ndan "Ateş Hattı"na eleştiri... 
</HEADLINE>
<TEXT>

     Diyanet İşlere Başkanı Mehmet Nuri Yılmaz, cincilik, falcılık ve medyumluğun, Türkiye'de moda haline geldiğini söyledi. 
     Diyanet İşleri Başkanı, dün akşam Show TV'de yayınlanan Ateş Hattı programında cinci, üfürükçü ve falcıların tartışmalarına da değindi. 
     Televizyonların halkı aydınlatmak ve bilgilendirmek amacıyla dini konulara yer vermelerini takdir edilecek bir davranış olarak değerlendiren Yılmaz, şöyle konuştu 
     ''Amaç bilgilendirme ve aydınlatmaysa takdir ederiz. Ama dini konuların halkın gözü önünde tartışmaya açılması fevkalede yanlıştır. 
     Bir takım insanlar, dinimiz hakkında şüpheye düşmekteler, endişeye kapılmaktalar. Bilim adamlarının üniversitelerde, fakültelerde kendi aralarında tartışmaları gereken dini konuları halkın gözü önünde tartışmaları, isabetsiz bir davranıştır.'' Yılmaz, televizyonlardan yayınlanan dini programların, halka huzur verici ve halkı aydınlatıcı olması gerektiğini vurgulayarak, dini konuların tartışıldığı televizyon programlarına ilişkin olarak zaman zaman uyarılarda bulunduklarını söyledi. 
     
     Dinimiz yasaklıyor 
     Yılmaz, cinci, falcı ya da medyuma duyulan ilginin, Türkiye'de yaşanan cehaletin bir göstergesi olduğunu kaydetti. 
     İslam dininin cinciliği, falcılığı ve medyumluğu yasakladığını belirten Yılmaz, ''Herkes onlara başvuruyor ama cinci, falcı ve medyumların söylediklerine inanılmasının doğru olmadığını, hem Kuranıkerim'de hem de peygamberimizin sözlerinde buluyoruz'' dedi. 
     Yılmaz, cinci, falcı ya da medyum olarak adlandırılan kişilerin televizyon programlarına bile katılabildiklerine dikkati çekerek, ''Kanunların boşluğundan mı istifade ediliyor bilemiyorum'' diye konuştu. 
     






</TEXT>
</DOC>
