<DOC>
<DOCNO> 96625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/18/son/sontur10.html </URL>
<DATE> 2002/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times ''Türkiye askeri borçlarının silinmesini istiyor'' 
</HEADLINE>
<TEXT>

     Türkiye'nin borçlarının silinmesi amacıyla ABD ile yürüttüğü görüşmelerin olası bir Irak operasyonu konusunda takınacağı tutuma bağlı olmadığını belirttiği bildirildi. New York Times gazetesi, "Türkiye, ABD'nin 4 milyar doları aşkın bir borcu silmesini istiyor ancak hükümet yetkilileri, Saddam'ı devirmeyi yönelik bir Irak operasyonuna destek vermek için bir fiyat dile getirmediklerini söylediler" diye yazdı. 
     New York Times gazetesi, ABD Savunma Bakan Yardımcısı Paul Wolfowitz'in Ankara'daki temaslarını değerlendirirken özellikle Türkiye'nin ABD'ye olan 4 milyar doları askın askeri kredi borçlarının silinmesi talebi üzerinde durdu. 
     Türk yetkililerinin olası bir Irak harekatını desteklemek için bir fiyat öne sürülmediği sözlerine de yer veren gazete, "Kamuoyu önünde Irak operasyonuna karşı çıkan ancak özel konuşmalarda bir uzlaşmaya hazır olabileceklerini kabul eden Türk yetkilileri, Savunma Bakan Yardımcısı Paul Wolfowitz ile silah alımlarından doğan borçların silinmesini görüştüklerini söylediler" diye yazdı. 
     Üst düzey bir Türk hükümet yetkilisinin "Görüştüğümüz ekonomik destek, diğer konulardan bağımsızdır" sözlerine yer veren gazete, Ankara'nın aynı zamanda Washington'dan Bush Yönetiminin Türkiye'ye tahsis ettiği 228 milyon dolarlık yardım paketine ilişkin Kongre sürecini hızlandırmasını istediğini kaydetti. 
     New York Times, Wolfowitz'in Ankara'dan ayrılmadan önce Türkiye'den olası bir operasyon için açık bir destek talep etmediklerinin iyi anlaşılması için çaba gösterdiğini belirtti. Gazete, Wolfowitz'in Türkiye gibi "kilit" ülkelerin görüşlerini almak istedikleri yolundaki ifadelerine de dikkat çekti. 
     Wolfowitz'in ziyareti sırasında ciddi bir ekonomik daralma içindeki Türkiye'nin kamuoyu önünde olası bir Irak operasyonuna ilişkin çekincelerini tekrarladığı kaydedilen gazetede, "Sayın Wolfowitz, Körfez Savaşı ve bunun ardından Bağdat'a uygulanan yaptırımların ticaret açısından kendilerine milyarlarca dolara mal olduğunu söyleyen Türkler'e, ülkeyi felç eden ve Türkiye'nin IMF'den en çok borçlanan ülke haline getiren ekonomik krizi hafifletmek için Amerika'nın destek vereceği yolunda güvence verdi" denildi. 
     New York Times, Wolfowitz'in Türkiye'ye Kuzey Irak'ta bir Kürt devletini istemedikleri konusunda da güvence verdiğini belirtirken de Wolfowitz'in Irak'ta Saddam sonrası neler görmek istedikleri konusunda Türkiye ile büyük ölçüde görüş birliği içinde olduklarını söylediğine de dikkat çekti. 
     





</TEXT>
</DOC>
