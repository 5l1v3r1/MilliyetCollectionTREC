<DOC>
<DOCNO> 57992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/19/son/sontur28.html </URL>
<DATE> 2001/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da soğuktan ölenlerin sayısı 4'e çıktı 
</HEADLINE>
<TEXT>

     İstanbul'u etkisi altına alan kar yağışı ve soğuk hava nedeniyle 2 kişi daha donarak öldü. 
     Bayrampaşa Göl Sokak üzerindeki Terazidere Mahallesi Muhtarlığı'nın önünde park halindeki 34 SP 169 plakalı kamyonetin içinde bir erkek cesedi gören 
     vatandaşlar, durumu polise bildirdi. 
     Olay yerine gelen güvenlik güçlerince yapılan incelemelerde, ölen kişinin, çevrede mekansız olarak bilinen 45 yaşlarındaki bir erkek olduğu anlaşıldı. 
     Üzerinden kimliğini belirlemeye yarayacak herhangi bir belge çıkmayan bu kişinin, gece yatmak için girdiği kamyonetin içinde soğuktan donarak öldüğü belirlendi. 
     Bu arada, Sefaköy Hurdacılar Sitesi Camii'nin çay ocağında da, adının ''Nahit'' olduğu bilinen ancak üzerinden kimliğini belirlemeye yarayacak herhangi bir belge çıkmayan 40 yaşlarında bir kişi daha soğuktan donarak ölmüş halde bulundu. 
     Soğuk hava nedeniyle bugün ayrıca, Üsküdar Selmani Pak Caddesi Tembel Hacı Mehmet Efendi Sokak üzerinde de, 30-35 yaşlarında bir kişi donarak hayatını kaybetmişti. 
     İstanbul'da dün de, Bağcılar Yüzyıl Maslak Caddesi üzerindeki trafik ışıklarında 45 yaşlarındaki bir kişi donarak ölmüş, Ordu Caddesi üzerinde donmak üzere olan bir kişi de polislerce bulunarak kaldırıldığı Özel Gelişim Hastanesi'nde tedavi altına alınmıştı. 
     






</TEXT>
</DOC>
