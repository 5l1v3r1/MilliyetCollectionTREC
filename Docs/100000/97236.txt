<DOC>
<DOCNO> 97236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/22/spor/spo03.html </URL>
<DATE> 2002/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim’in isyanı 
</HEADLINE>
<TEXT>

Sarı - Kırmızılı takımın hocası, rakibin sert futbolu karşısında çılgına döndü. Karşılaşma içinde Leverkusen antrenörü Topmöller ile tartışan Fatih Terim, hakemi de sık sık uyardı 
     Sertliğe tepki 
     GALATASARAY Teknik Direktörü Fatih Terim, karşılaşma sırasında, futbolcuları oldukça sert oynayan Bayer Leverkusen Teknik Direktörü Klaus Topmöller ve yardımcısı Toni Schumacher ile tartıştı. Oyuncularına gelen tüm kasti darbeler sonrası kulübesinden fırlayan Terim, Alman takımının teknik heyetinden futbolcularını ikaz etmesini istedi. Tecrübeli hocanın, Leverkusenli oyunculara da bağırdığı gözlendi. 
     
     Ofsayt itirazı 
     SARI - Kırmızılı futbolcular da özellikle golü kaydeden Brdaric’in sert oyununa büyük tepki gösterdiler. Bu futbolcunun sakatlanmaya yol açabilecek tekmelerine isyan eden Galatasaraylı oyuncuları Fatih Terim zor sakinleştirdi. İki takım oyuncuları saha içinde sık sık tartışma da yaşadılar. Kolombiyalı kaleci Mondragon da Leverkusen golü sonrası saha kenarına koşarak yan hakeme ofsayt diye itiraz etti. 
     
OKAN beklentisi      GALATASARAY, Gençlerbirliği’nin sağ kanattaki yıldız ismi Okan Koç için girişimlerini sürdürüyor. Teknik Direktör Ersun Yanal’ın, genç yıldızı göndermeyeceğini açıklamasına karşın, Sarı - Kırmızılılar temasları kesmedi. Yöneticiler, Başkan İlhan Cavcav’dan bu yıl olmasa bile gelecek sezon için öncelik istediler. Cavcav’ın da bu konuda Galatasaray’a söz verdiği öğrenildi. 
     
Baiano’ya davet      YENİ sezon öncesinde Brezilyalı Felipe ve Pinto’yu renklerine katan Galatasaray, golcü arayışlarını da Sambacılar üzerinde yoğunlaştırdı. Sarı - Kırmızılı takım, Brezilya’nın Porto Allegro Takımı’nda forma giyen 23 yaşındaki Fernando Baiano’yu gündemine aldı. Teknik Direktör Fatih Terim’in genç futbolcuyu denemek için kampa davet ettiği açıklandı. 
     PORTO Allegro’dan önce Corinthians takımında da oynayan Fernando Baiano, üç sezonda 35 maçta forma giyme şansı buldu. Genç futbolcu bu karşılaşmalarda 8 gol attı. Sao Paulo doğumlu olan Sambacı, 1.84 boyunda ve 81 kilo ağırlığında. Teknik Direktör Fatih Terim, santrfor transferini bir an önce bitirmek istediğini söyledi. Başarılı hoca, "Kampa yetişmesini istiyorum" dedi. 
     
Kapılar kapandı      GALATASARAY’DA dün sabah yapılan ter antrenmanının basına kapatılması şaşkınlık yarattı. Kısa süren çalışmaya Fatih Terim’in hiçbir medya mensubunu kabul etmemesi habercilerin moralini bozdu. Tecrübeli teknik adam, hatırlanacağı gibi daha önce de kamp yaptıkları otele gelinmesini istememişti. 
     
Takıma yarım izin      İSVİÇRE’DE yoğun bir kamp dönemi yaşayan Galatasaray’da sabah yapılan ter çalışmasının ardından futbolculara yarım gün izin verildi. Sarı - Kırmızılılar, teknik kadronun verdiği bu izni otelde dinlenerek geçirmeyi tercih ettiler. Futbolcuların oldukça yorgun olduğu gözlerden kaçmadı. 
     
Hava şoku      İSVİÇRE’DE havaların istikrarsız gidişi Sarı - Kırmızılı takımın sıkıntı yaşamasına neden oldu. İki üç gündür ısınan hava, dün ani bir düşüşle yerini sağnak yağmura bıraktı. Sarı - Kırmızılı futbolcular, "İstanbul’da yaşamak daha kolay. Burada insan ne giyeceğini bile şaşırıyor" dediler. 
     
Berkant’a özel ilgi      GALATASARAY’IN gurbetçi futbolcusu Berkant, Teknik Direktör Fatih Terim’in yeni gözdesi oldu. Antrenmanlarda ve hazırlık maçlarında sergilediği performansla göze giren Berkant, yeni sezonda formanın en güçlü adaylarından oldu. Terim, Berkant ile Felipe’yi orta alanda birlikte oynatmak istiyor. 
     
Telefon ve su krizi      İSVİÇRE kampı sırasında Galatasaraylı futbolcuları en çok rahatsız eden olay telefon hatlarının sağlıksız çalışması oldu. Yakınlarıyla istedikleri anda bağlantı kuramayan futbolcular, otel yönetiminden yardım istediler. Öte yandan sağlık kurulu tarafından hazırlanan vitaminli sular da lezzet farklılığı nedeniyle isyan ettirdi. 
     
Fikstür çalışması      FATİH Terim ve yardımcıları yeni sezon öncesinde bilgisayar başında da hazırlıklarını sürdürüyorlar. Başarılı hocanın yeni sezondaki lig fikstürlerini çıkartıp, puan hesapları yaptığı öğrenildi. Öte yandan Şampiyonlar Ligi’ndeki rakipler için de bilgisayar destekli incelemeler yapılacağı öğrenildi. 
     



 SPOR 























</TEXT>
</DOC>
