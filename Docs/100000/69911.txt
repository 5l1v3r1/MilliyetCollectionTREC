<DOC>
<DOCNO> 69911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/28/guncel/gun04.html </URL>
<DATE> 2002/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu nasıl aramak 
</HEADLINE>
<TEXT>

Bahçelievler Katliamı Davası sanığı Mahmut Korkmaz kırmızı bültenle aranırken İstanbul’da ehliyet almış 
     ERSAN ATAR Ankara 

     Ankara’ya dönerken Erzincan’ın Refahiye ilçesi yakınlarında yakalanan Bahçelievler Katliamı sanığı Mahmut Korkmaz’ın kırmızı bültenle aranırken İstanbul’da ehliyet aldığı ortaya çıktı. 
     Alınan bilgiye göre Korkmaz, Bahçelievler Katliamı Davası’na bakan Ankara 3. Ağır Ceza Mahkemesi’nin verdiği gıyabi tutuklama kararı doğrultusunda yakalandıktan sonra ilk adli sorgusu, Refahiye Adliyesi’nde yapıldı. Korkmaz, buradaki kısa ifadesinde şu bilgileri verdi 
     
     İzi hep Türkiye’deydi 
     "Bahçelievler Katliamı olarak bilinen olayla ilgili yargılandım ve tahliye edildim. Daha sonra da normal yaşamıma döndüm. 1994 yılından bu yana da İstanbul’da yaşıyorum. Hakkımda bir arama kararı olduğunu da bilmiyorum. Herkes gibi resmi işlemlerimi de yaptırıyorum. Ehliyet aldım. Bankalara gidip geliyorum. Hiçbir sorun yaşamadım." 
     Dava devam ederken 1986’da tutuklandıktan sonra 1991’deki Şartla Salıverilme Yasası’ndan faydalanarak tahliye edilen Korkmaz hakkında yurtdışında olabileceği gerekçesiyle farklı ülkelere yazılar yazıldı ancak Korkmaz’ın izi Türkiye’deydi. 
     Doğan Yurdakul ve Soner Yalçın tarafından kaleme alınan "Reis" adlı kitapta da Korkmaz’ın Ankara’da yaşadığına ilişkin bilgiler yer almıştı. 
     Bu bilgiler üzerine Bahçelievler Katliamı’nda ölenlerin yakınlarının avukatları, Ankara 3. Ağır Ceza Mahkemesi’ne başvurarak Korkmaz’ın Ankara’da olduğunu ve aramaların bu doğrultuda yapılması gerektiğine dikkat çektiler. Mahkeme bu başvuru üzerine, Emniyet’e yazdığı yazı karşısında, "İlgili kişi tüm aramalara rağmen bulunamamıştır" yanıtını aldı. 
     



 GÜNCEL 




















</TEXT>
</DOC>
