<DOC>
<DOCNO> 50743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/05/son/soneko28.html </URL>
<DATE> 2001/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Coca Cola da krizden etkilendi 
</HEADLINE>
<TEXT>

     Coca Cola Orta Avrupa, Avrasya ve Ortadoğu Grubu Başkanı Cem Kozlu, Coca Cola'nın Avrasya ve Ortadoğu'da yavaşlatacağı ve gözden geçireceği yatırımları bulunduğunu söyledi. 
     Adapazarı'nda Coca Cola tarafından yaptırılan Sakaraya Meslek Yüksek Okulu'nun açılışına katılan Cem Kozlu, gazetecilerin sorularını yanıtladı. 
     Coca Cola'nın krizden nasıl etkilendiğine ilişkin sorular üzerine Kozlu, tüm dünyanın birbirinden etkilenen krizlerle boğuştuğunu ve bu nedenle birçok şirketin verimi artırmak, ve üretimi rasyonel hale getirmek için programlar yaptığını ifade etti. 
     Kendilerinin de, fabrikalarının doğru yerde bulunup bulunmadığına yönelik ciddi araştırmalar yaptıklarını belirten Kozlu, ''Satışlarda önemli ölçülerde düşüş var geçmiş yıllara göre. Fakat bugün daha iyi seviyedeyiz. Sene sonundan itibaren toparlanmanın başlayacağına inanıyorum. Bu ayın geçmiş aylardan daha iyi olması, umudumuzu güçlendiriyor'' şeklinde konuştu. 
     ABD'de 11 Eylül'de yaşanan terörist saldırıların ekonomik krizin şiddetini artırdığına dikkati çeken Kozlu, bu saldırıların ardından ekonomik resesyon durgunluk başladığını kaydederek, şöyle devam etti 
     ''ABD ekonomisi bu yıl içinde yavaşlamaya başladı. Japon ekonomisi geriye gitti. AB ülkelerinde durgunluk başladı. Dünyanın 3 büyük ekonomi merkezinde son 25 yıldır ilk kez bir ekonomik yavaşlama sözkonusu. Tabii Türkiye de bundan nasibini aldı.'' Cem Kozlu, ''Krizden dolayı yatırımlarınızı durdurmayı düşünüyor musunuz '' sorusunu ise ''Coca Cola'nın Avrasya ve Ortadoğu'da durdurmak değil de yavaşlatmak ve gözden geçirmek durumunda olduğu yatırımları var. Birçok bölgede yatırımların yavaşladığını söyleyebiliriz'' diye yanıtladı. 
     Kozlu, Türkiye'de ekonomik krize ilişkin alınan tedbirlerin yeterli olup olmadığı yönündeki sorular üzerine de, bazı iktisatçıların tahminine göre yılsonunda ABD, Japonya ve Almanya ekonomilerinin harekete geçirilmesinin ardından bir iyileşme olacağını kaydetti. 
     Avrupa ve ABD'de faizlerin sürekli aşağı çekilerek parasal önlemlerin alındığını, faizin sınırına dayandığı İspanya'da da devletin harcamaları pompalayarak ekonominin hareketlendirilmeye çalışıldığına dikkat çeken Cem Kozlu, dünyada alınan bu önlemlerin birleşerek 2002 başından itibaren semere vermeye baylayacağını vurguladı. Cem Kozlu, şunları söyledi 
     ''Türkiye'nin de, birçok yapısal önlem alınması ve çevresinde olanlardan etkilenmesi nedeniyle, bundan yararlanacağını düşünüyorum. 
     İçeride alınan tedbirlerin zaman içinde meyvelerini vermeye başlayacağını düşünüyorum. Ama 11 Eylül olayı olmasaydı, içinde bulunduğumuz günlerde daha net sonuçlar alınacaktı. Ama 11 Eylül, tüm hesapları altüst etti. Türkiye'deki hesapları da altüst etti.'' 
     






</TEXT>
</DOC>
