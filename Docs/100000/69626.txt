<DOC>
<DOCNO> 69626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/26/son/sonspo07.html </URL>
<DATE> 2002/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant Fenerbahçeli futbolcuların pestilini çıkardı 
</HEADLINE>
<TEXT>

     Çaykur Rizespor maçının hazırlıklarını sürdüren Fenerbahçe, kondisyon depoladı. 
     Teknik direktör Werner Lorant, Samandıra Tesisleri'ndeki idmanda futbolcularını 2 gruba ayırıp, 75'er dakikalık ağır bir çalışma yaptırırken, oyuncularının adeta pestilini çıkardı. 
     Sezon başı hazırlık kampında yapılan çalışmaları andıran yorucu antrenmanda futbolcular önce toplu olarak 6300 metre koştuktan sonra, 2'şer kez 4'erli gruplar halinde 30, 60, 90, 120 ve 150'er saniye tempolu koşu yaptı. 
     Sahaya ilk çıkan grupta Deniz Uygar, Johnson, Simao, Ceyhun, Hakan, Mert Meriç, Ümit, Serhat, Oktay, Serkan, Mustafa, Ogün, Rüştü, Fatih ve Ali Güneş yer aldı. Bu grupta kaleci Rüştü 45 dakika takımla çalıştıktan sonra belindeki ağrılar nedeniyle Lorant'tan izin alıp, idmanı bıraktı. Ogün, Ceyhun ve Fatih, bu grupta zorlanan isimler olarak dikkat çekerken, Mustafa, Oktay, Serhat, Ali Güneş ve Mert Meriç ise zorlu çalışmanın göze batan isimleri oldu. 
     Bu arada Lorant, tempoyu bozan Ceyhun'u uyardı. 
     İkinci grup ise sahaya ilk grup çalışmayı bitirdikten sonra çıktı. Abdullah, Yusuf, Andersson, Rapaiç, Ali Akdeniz, Oğuz, Lazetiç, Mirkoviç, Revivo, Recep, Fahri, Erhan ve Bilal'in bulunduğu grupta kaleciler Oğuz ve Recep oldukça zorlandı. 
     Sarı-lacivertliler, yarın akşam yapacakları idmanla Çaykur Rizespor maçının hazırlıklarını sürdürecekler. 
     






</TEXT>
</DOC>
