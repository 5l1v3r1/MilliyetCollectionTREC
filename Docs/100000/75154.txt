<DOC>
<DOCNO> 75154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/son/sontur06.html </URL>
<DATE> 2002/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Murat Demirel ve Mahmut Ceylan'a yeni çete davası 
</HEADLINE>
<TEXT>

     Bank Kapital'in eski sahibi Mahmut Ceylan ile Egebank'ın eski sahibi Yahya Murat Demirel'in de aralarında bulunduğu 9 sanık hakkında, ''cürüm işlemek amacıyla teşekkül oluşturmak'', ''dolandırıcılık'' ve ''hizmet sebebiyle emniyeti suiistimal'' suçlarından yeni bir dava açıldı. 
     İstanbul Cumhuriyet Savcısı Erol Canözkan tarafından hazırlanan iddianamede, suç tarihinde Yönetim Kurulu Başkanlığı'nı Mahmut Ceylan'ın yaptığı Bank Kapital T.A.Ş'de, Ayhan Ceylan, Turan Ceylan, Eşref Taştop, Levent Uğurlu, Ömer Sungur Esener, Tayfun Kabalak ve Yalçın Gündüz'ün de yönetici oldukları belirtildi. 
     Bu sanıklar hakkında, daha önce İstanbul 3. Ağır Ceza Mahkemesi'nde açılan bir dava olduğu hatırlatılan iddianamede, 1995 yılında yabancı sermayeli özel banka statüsünde faaliyet gösteren Bank İndosuez T.A.Ş'nin, çoğunluk hisselerinin Ceylan Grubu tarafından alınmasının ardından özel sermayeli ticari banka statüsünde ve Bank Kapital adı altında faaliyetine devam ettiği kaydedildi. 
     Bank Kapital'in mali yapısındaki bozulma nedeniyle 27 Ekim 2000 tarihinde Tasarruf Mevduatı Sigorta Fonu'na TMSF devredildiği vurgulanan iddianamede, yapılan incelemeler sonucunda ana para ve faiz reeskontuyla birlikte bankanın zararının 5 trilyon 554 milyar 221 milyon 298 bin 254 liralık bölümünün, Egebank'la yapılan ''back to back'' işlemlerinden kaynaklandığının anlaşıldığı bildirildi. 
     Bank Kapital'in hakim hissedarı Ceylan Grubu'nun, özellikle 1997 yılı sonlarından itibaren banka kaynaklarını mevzuatı aşacak yoğunlukta kullandığının murakıplarca tespit edildiği anlatılan iddianamede, şöyle denildi 
     ''Bank Kapital T.A.Ş. yönetim ve denetimini elinde bulunduran Ceylan Grubu, banka kaynaklarını bankanın emin bir şekilde çalışmasını tehlikeye düşürecek şekilde kendi lehlerine kullanmış, kullandıkları kaynakların geri dönmemesi nedeniyle oluşan likidite krizi sonucunda banka 270 trilyon 238 milyar lira düzeyinde bir zararla TMSF'ye devredilmiştir.'' Bankanın o dönemki hakim hissedarının bankadan doğrudan kredi kullanma imkanı olmadığı, bu nedenle benzer durumda bulunan Yahya Murat Demirel'in hakim ortağı olduğu ''Demirel Grubu'' ile işbirliği içine girildiği ifade edilen iddianamede, konusu suç teşkil eden işlemlerin belirli bir süreç içerisinde bir defadan fazla ve organize bir şekilde yapıldığı dikkate alınarak, banka yetkililerinin cürüm işlemek amacıyla hareket ettikleri kanaatine varıldığı kaydedildi. 
     
     CEZA İSTEMLERİ 
     Sanıklardan Mahmut Ceylan, Ayhan Ceylan, Turan Ceylan, Eşref Taştop, Levent Uğurlu ve Tayfun Kabalak'ın ''cürüm işlemek amacıyla teşekkül oluşturmak'', ''dolandırıcılık'' ve ''3 kez hizmet nedeniyle emniyeti suiistimal'' suçlarından 10 ile 43'er yıl ağır hapis cezasına çarptırılması talep edilen iddianamede, Ömer Sungur Esener'in de ''3 kez emniyeti suiistimal'' suçundan 4.5 ile 31 yıl arasında hapis cezasına çarptırılması istendi. 
     Yahya Murat Demirel'in ''cürüm işlemek amacıyla teşekkül oluşturmak'' ve ''dolandırıcılık'' suçlarından 5.5 ile 12 yıl arasında ağır hapis cezasına çarptırılması öngörülen iddianamede, sanıklardan Yalçın Gündüz'ün de ''hizmet nedeniyle emniyeti suiistimal'' suçundan 1.5 ile 10.5 yıl arasında ağır hapis cezasına çarptırılması talep 
     edildi. 
     Sanıkların yargılanmasına, önümüzdeki günlerde İstanbul 3. Ağır Ceza Mahkemesi'nde başlanacak. 
     






</TEXT>
</DOC>
