<DOC>
<DOCNO> 57504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/16/son/soneko04.html </URL>
<DATE> 2001/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni yılda otomobil fiyatları yüzde 30 artacak 
</HEADLINE>
<TEXT>

     Otomotiv Yetkili Satıcıları Derneği OYDER Yönetim Kurulu Başkan İsmet Tepret, otomobil almayı planlayanların yıl sonuna kadar sektördeki fırsatlardan yararlanmaları gerektiğini belirterek, ''Yeni yılla birlikte otomobil fiyatları yüzde 30'luk bir artış gösterecektir'' dedi. 
     Yazılı bir açıklama yapan Tepret, hükümetin otomotiv sektörüne verdiği destek sonucu geçici bir süre için 8 puanlık KDV ve 6 puanlık Ek Taşıt Alım Vergisi indirimiyle 14 puanlık avantaj yaratıldığını hatırlattı. 
     Böylece Ekim ayında 8 bin adet olan toplam satışların Kasım'da 16 bine yükseldiğini, Aralık'ta da rakamın 25 bin olmasının beklendiğini kaydeden Tepret, açıklamasında şu görüşlere yer verdi 
     ''Hükümetin sağladığı vergi indirimlerine karşılık üretici ve distribütör firmaların yaptıkları indirimlerle 2001 yılının en ucuz fiyatlarıyla kampanyalar düzenlenmektedir. Bu kampanyalar tüketiciye otomobil almanın uygun fırsatlarını sunmaktadır. Yeni yılda fiyatlara yansıyacak olan vergi artış oranı yaklaşık yüzde 20'dir. Üretici ve distribütör firmaların fiyatlarına yapacakları yüzde 10'luk zamla birlikte fiyatlar bugünkünden toplam yüzde 30'luk bir artış gösterecektir.'' Hükümetin vergilerde yaptığı indirimlerin satışları olumlu etkilemekte olduğunu vurgulayan Tepret, ''Dolayısıyla otomotiv sektöründe yaklaşık yüzde 55 civarında olan vergi yükü, 1600 cc ve altındaki araçlarda yüzde 25'lere indirilmeli ve bunun sürekliliği sağlanmalıdır. Bu gerçekleştiği takdirde, sektörün gelişmesi daha hızlı olacaktır'' dedi. 
     Sektörle ilgili vergi mevzuatındaki yanlışlığın bir diğer kanıtının da eski araçlardan az, yeni araçlardan fazla alınan motorlu taşıtlar vergisi olduğunu anlatan Tepret, şu görüşleri savundu 
     ''Bunun da gözden geçirilmesi gerekmektedir. Tüketici için Avrupa Birliği kurallarına uyumlandırılmış olan otomotiv sektörünün önünün açılması için, hükümetin bu sektördeki vergi yükü ile diğer mevzuatları ve fenni muayene yetkisinin yetkili satıcılara verilmesi gibi talepleri tekrar gözden geçirmesi gerekmektedir.'' 
     






</TEXT>
</DOC>
