<DOC>
<DOCNO> 87252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/son/sontur04.html </URL>
<DATE> 2002/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Yumurcağın marifeti... Oyuncak tabanca ile polisi vurdu... 
</HEADLINE>
<TEXT>

     Altındağ'da, devriye gezen polis memuru, yaramazlık yapan 4 yaşındaki çocuğa annesinin isteği üzerine uyarıda bulunurken, küçük çocuğun oyuncak tabancasından çıkan boncukla gözünden ağır yaralandı. 
     Ulucanlar Caddesi'nde oturan Figen A., 4 yaşındaki oğlu Murat'ın yaramazlık yapmasına kızdı. Bu sırada o bölgede devriye görevi yapan Demirfırka Karakolu'nda görevli Polis Memuru Süleyman Ö.'yü gören anne Figen A., ''Memur bey oğlum yaramazlık yapıyor. Lütfen onu uyarır mısınız'' dedi. Bunun üzerine Süleyman Ö. babacan bir tavırla Murat'ın başını okşayarak, bir süre sohbet etti. Daha sonra ''Sen çok şirin bir çocuksun, şirin çocuklar annelerini üzmez'' dedi. Elinde oyuncak tabanca ile oynayan küçük Murat, polise nişan aldı. Oyuncak tabancanın tetiğini çeken Murat, tabancadan çıkan boncukla polis memurunu gözünden vurdu. 
     Büyük bir acıyla kıvranan polis memuru, karakoldan gelen arkadaşlarının yardımıyla Ankara Hastanesi'ne kaldırıldı. Doktorlar tarafından tedavi edilen Süleyman Ö.'nün gözü bandaja alındı. Olay sırasında göz akı zedelenen polis memurunun ameliyat edileceği bildirildi. 
     Murat'ın yaşı küçük olduğu için her hangi bir işlem yapılmadı. 
     





</TEXT>
</DOC>
