<DOC>
<DOCNO> 80905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/son/sonspo16.html </URL>
<DATE> 2002/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
15. şampiyonluğun ardından 
</HEADLINE>
<TEXT>

     Galatasaray, Kocaelispor'u 2-0 yenerek Birinci Süper Futbol Ligi'nde 15. şampiyonluğunu kazanarak, Futbol Federasyonu'nun belirlediği 5 şampiyonluğa 1 yıldız sistemi uyarınca, ezeli rakipleri Fenerbahçe'den önce 3. yıldızı elde etti. 
     Sarı-kırmızılılar, bu sezon büyük çekişmeye neden olan 3. yıldız tartışmasına son noktayı koyarken, şampiyonluk sayısında da 1 yıl aradan sonra 14 kez şampiyon olan Fenerbahçe'ye yeniden üstünlük sağladı. 
     Türkiye'nin Avrupa'daki en başarılı takımı unvanına sahip olan Galatasaray, böylece şampiyonluk sayısı açısından da Türkiye Ligi'nin en başarılı takımı oldu. 
     Ligde şampiyonluk yaşayan takımlardan Beşiktaş'ın 9, Trabzonspor'un ise 6 şampiyonluğu bulunuyor. 
     
     Son 10 yılda efsane oldular 
     Galatasaray, elde ettiği başarılarla son 10 yılda Türk futboluna adeta damgasını vurdu. 
     UEFA Kupası ve Avrupa Süper Kupası'nı kazanan Galatasaray, Avrupa Şampiyonlar Ligi'nde de ilk kez çeyrek final oynama hakkını elde eden takım unvanını elde etti. 
     ''Aslanlar'', son 10 yılda şampiyonluk sayısı açısından da ezeli rakiplerini adeta ezdiler. Son 10 yılda, bu sezon elde edilen şampiyonlukla birlikte Galatasaray'ın 7., Fenerbahçe'nin 2, Beşiktaş'ın ise 1 şampiyonluğu bulunuyor. 
     
     Bülent tarihe geçti 
     Galatasaray Kaptanı Bülent Korkmaz, 8. şampiyonluğuna ulaşarak, erişilmesi güç bir rekora imza attı. 
     Galatasaray'ın deneyimli oyuncularından Suat ve Arif de, sarı-kırmızılıların sezonu şampiyon kapatmasıyla 7. şampiyonluklarına ulaştılar. Sarı-kırmızılı ekip futbolcularından Ergün 5., Vedat ile Kerem 4., Hasan ve kaleci Mehmet Bölükbaşı 3., Sergen ve Capone ise 2. 
     kez Galatasaray forması altında şampiyonluk yaşadı. 
     
     Gol krallığı 
     Galatasaray'ın gol krallığındaki iddialı ismi Arif, Kocaelispor karşısında gol atamayınca krallıkta yarıştığı Beşiktaşlı İlhan Mansız'ı bu hafta yakalama fırsatını tepti. 
     Sarı-kırmızılı formayla ligde 19 gol atan Arif, Kocaelispor karşısında bir de penaltı kaçırdı. 
     
     Çok sayıda kayba karşın 
     Galatasaray, sezon öncesinde ve içinde çok sayıda futbolcusunu kaybetmesine karşın şampiyonluğa ulaşmasını bildi. 
     Sarı-kırmızılılarda, sezon öncesinde Fatih, Okan, Emre Belözoğlu, Jardel, Popescu, Hagi, Taffarel ile sezon ortasında Ümit Davala ve Hakan Ünsal gibi güçlü isimlerin ayrılmasına karşın, ''Cim bom'' yıkılmayarak, şampiyonluğu elde etti. 
     ''Cim bom'' da ayrıca Sergen, Bülent Akın ve Murat Sözkesen, sezon içinde ciddi sakatlıklar yaşayarak lig yarışına erken veda etmişlerdi. 
     
     Lucescu çok eleştrildi 
     Galatasaray'da teknik adamlığı çok eleştirilen Rumen teknik adam Mircea Lucescu, 2. sezonunda şampiyonluğu yakalamayı başardı. 
     İlk sezonunda Galatasaray'a Avrupa Şampiyonlar Ligi'nde çeyrek final oynatan Lucescu, bu sezon da şampiyon yaparak, ''Cim bom''u şampiyon yapan ilk Rumen teknik adam oldu. 
     
     5-0'lik malubiyetin ardından 
     Galatasaray, sezon içinde Bursaspor karşısında aldığı 5-0'lık yenilgiye karşın şampiyonluğu kazanma başarısını gösterdi. 
     Ligde daha önce yalnızca Fenerbahçe, 1960-61 sezonunda Galatasaray'a 5-0 yenildiği halde şampiyonluğu elde etmişti. 
     
     İç saha başarıları 
     Galatasaray, şampiyonluğa iç sahada elde ettiği ezici skorlarla ulaştı. 
     Deplasman maçlarında son haftalarda elde ettiği iyi sonuçların dışında kötü bir performans gösteren sarı-kırmızılıların Ali Sami Yen Stadı'nda yaptığı 16 maçta aldığı 48 puanla şampiyonlukta büyük etken oldu. 
     





</TEXT>
</DOC>
