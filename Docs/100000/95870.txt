<DOC>
<DOCNO> 95870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/15/son/sontur13.html </URL>
<DATE> 2002/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ak Parti "Derviş'in görevden çekilmesi gerekir" 
</HEADLINE>
<TEXT>

     AK Parti Genel Sekreteri Ertuğrul Yalçınbayır, Devlet Bakanı Kemal Derviş'in görevden çekilmesi gerektiğini belirterek, ''İstifası hukuk aleminde sonuç doğuran bir kişinin görevini sürdürmesi fiilen işgaldir'' dedi. 
     Yalçınbayır, Parlamento'da düzenlediği basın toplantısında, 57. 
     Hükümet'in son günlerini yaşadığını savundu. Yalçınbayır,''Hükümet, Pompei'nin son günlerini yaşıyor. 57. Hükümet çöktü. Ekonomik ve sosyal kriterleri yakalayamamıştı suni solunumlarla ömrünü sürdürmeye çalıştı ama şimdi çöküş sürecinde'' dedi. 
     Seçim kararı alınmasının zaruret haline geldiğini savunan Yalçınbayır, bugüne kadar, TBMM'de seçim kararı alınmasından sonra yasama çalışmalarının yapılmadığını, ancak halen Anayasa Komisyonu'nda Seçim ve Siyasi Partiler kanunlarında değişiklik istemiyle 26 yasa teklifi bulunduğunu hatırlattı. Bunların, demokratik konsensüs sağlanması halinde yasalaşabileceğini kaydeden Yalçınbayır, bunun yapılmasının, Türkiye'de seçimin normal demokratik bir platformda cereyan etmesine hizmet edebileceğini söyledi. 
     Son günlerde gelişen olaylarda bazı sözlere açıklık getirilmesi gereğini dikkati çeken Yalçınbayır, Başbakan Yardımcısı ve Dışişleri Bakını Şükrü Sina Gürel'in ''Bu istifalar uluslararası planın sonucudur'' sözünü açıklamasını istedi. 
     Yalçınbayır, Devlet Bakanı Kemal Derviş'in görevinden çekilmesi gerektiğini de iddia ederek, şöyle konuştu 
     ''Sayın Derviş, istifa etmiştir, bitmiştir. Yeni bir görevlendirme yapılması gerekirken, görevine devam etmesi hukuka aykırıdır. 
     Derviş'in görevden ayrılmaması, hem etik bakımdan hem de siyasi gerilimin artmaması açısından gereklidir. Siyasetin normalleşmesinin zaruri sonucu, Sayın Derviş'in görevden çekilmesi gerekir. İstifası hukuk aleminde netice doğuran bir kişinin görevi sürdürmesi, fiilen işgaldir. Derviş'in çekilmesi, Türkiye'in normalleşmesine de hizmet edecektir. 
     Hem hükümet içinde olacaksınız, hem de onlara karşı eylemde bulunacaksınız... Derviş'in Hükümet'te bulunması, siyasette haksız rekabettir. Gücü olmayan kişinin Hükümet'te olmasını anlamak mümkün değildir. Ona güç verilmesinin sebebini de anlamak mümkün değildir.'' 
     
     ECEVİT'E TEŞEKKÜR... 
     Yalçınbayır, AK Parti Genel Başkanı Recep Tayyip Erdoğan'ın seçilmesinin önünde hiçbir yasal engel olmadığını savunarak, yasal engel yokken var gibi gösterilmesinin kabul edilemeyeceğini kaydetti. 
     Yalçınbayır, ''Tayyip Bey'in seçime girmesinin önünde yasal engel yokken bunların söylenmesi, korkunun ifadesidir gerçek çoğunluğun temsilcisi olan AK Parti'nin geriletilmesine yöneliktir. Makul çoğunluk veya çağdaş çoğunluk imtiyazını kullananlar bilsinler ki, gerçek çoğunluk AK Parti'nin iktidarını istiyor'' dedi. 
     Yalçınbayır, TBMM'nin bir an öce toplanması için bugünden itibaren partiler arası diyaloga başlayacaklarını belirterek, bu istemde bulunan diğer partilere destek olacaklarını da bildirdi. 
     Yalçınbayır, ''Sayın Ecevit'in artık çekilme zamanı gelmiştir. 
     Belki şık bir jübile olmadı ama Ecevit'e geçmişteki hizmetlerinden ötürü teşekkür ediyoruz. Son olaylar partiiçi demokrasinin ne kadar önemli olduğunu göstermiştir. Bunların işletilmesine de jübilesini yapmak üzereyken hizmet etmesi nedeniyle Sayın Ecevit'e teşekkürler...'' dedi. 
     





</TEXT>
</DOC>
