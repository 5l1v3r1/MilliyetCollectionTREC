<DOC>
<DOCNO> 99916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/04/spor/yozer.html </URL>
<DATE> 2002/08/04/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
Ecevit’e oy vermem 
</HEADLINE>
<TEXT>

     Oldum olası şu İnceburun’a karşı bir merakım vardı. Ne zaman Türkiye haritasına baksam gözüm hep oraya takılır ve Sinop’a odaklanırım. Nereden nereye Ecevit hasta olacak, hükümet çatırdayacak, seçim kararı alınacak ve Milliyet TIR’ı buralara gelecek, ben de ilk yolculardan birisi olacağım. Sinop’a adım atar atmaz bunlar geldi aklıma. Hele Karabük, Kocaeli ve Kastamonu’dan sonra burası bir şirinler ülkesi gibi geldi. Sorunları yok mu. Elbette var. Ama Sinop halkı sorunları kafasına takmıyor. Azla yetinip, mutlu olmasını biliyorlar. Herkes moral yüklü. Kültür düzeyi çok yüksek. Herkes her konu hakkında rahatlıkla konuşabiliyor. Politikacı Sinop’da inanılmaz şekilde analiz edilebiliyor. 
     
     Fener Almeyda’yı alsın 
     77 yaşındaki Müslim Akbulut’un bembeyaz sakalları ile hoş bir ihtiyar. Sinop’un seçim öncesi görüntüsünü öyle güzel özetliyor ki fazla kişiyle konuşmaya gerek yok. Radar zamanı neredeyse New York aksanı İngilizce öğrenmiş sokaktaki Amerikan askerinden... Benimle hoş beş ederken birden duruyor. "Sen spor yazarısın. Fenerlilere git söyle. Johnson’un yanına adam lazım. Almeyda’yı alsınlar." 
     Tabii güzelliklerle dolu Sinop’ta politikacıya karşı büyük bir tepki var. Sevilen tek politikacı ANAP’lı Yaşar Topçu. Ona toz kondurmuyorlar. Ulaştırma bakanlığı sırasında Ankara Sinop yolunun temelini atmış. Kredileri bulmuş ve kendi memleketinin en büyük sorununu çözmek için çaba harcamış. Yol bitmek üzere. Bittikten sonra İstanbul’dan Ankara’ya uğrayarak 6 saatte Sinop’a gelebilirsiniz. Limanda bir cafe işleten Metin Başar "Mahrumiyet bölgesi olduk. Yol biterse hepimiz kurtulacağız" diye umut dolu konuşuyor. Başar’a gelmişken ondan söz etmek gerekir. Bu adam eskiden hasta bir Ecevitçiymiş. Hatta mitinglerde onun korumalığını bile yapmış. Şimdi mi Bakın neler diyor "Artık ona günahımı vermem. Ama hala solcuyum. Hatta kızdığım zaman ben komünistim diye bağırırım. Ama onu istemiyorum." 
     
     Hakan Ünsal’ın yeri ayrı 
     Aslında tepki sadece Ecevit’e değil. Topçu dışında tüm siyasetçilere büyük öfke duyuyorlar. Sinoplu tepki veriyor. Zamanında Kenan Evren gelmiş. Miting sırasında sırtlarını dönüp gitmişler. Şimdi ise işin dayağa kadar gideceğini söylüyorlar. Ama bir de politikacıların dışında halkın sevgisini kazananlar var. Örneğin Hakan Ünsal. İngiltere’de futbol oynayan Hakan Ünsal Sinoplu. Ona buralarda hükümet yıkan adam diyorlar. Ayancık’da bir caddenin ismine Hakan Ünsal’ın adını vermişler. Sokağın eski ismi ise Hükümet caddesi. Bu lakap ondan. Ayrıca Hakan Ünsal 100 bin Euro yardım yapmış. Ayancık Belediyesi bu parayla yol yapacak. Ünsal seçime girse kesin kazanır. 
     
     Sinoplu Derviş’i bekliyor 
     Ben Hasan Cemal kadar seçim detayına giremem. Hoş Hasan Cemal Galatasaray hakkında yorum yapıyor ama ben, politika hakkında yorum yapamam. Ama yine de fikrimi söylemeden edemiyorum. Burası solda birleşme istiyor. Hem de şart koşuyorlar. "Birleşme olmazsa AKP milletvekili çıkarabilir" diyorlar. Merakla da Derviş’i bekliyorlar. 
     Bir de ilginç bir olay anlattılar. Bu da Sinop’un iç yüzünü gösteriyor. Necmettin Erbakan Sinoplu. Annesi Uzungüngören köyünden. Son seçimlerde bu köyde DSP birinci çıkmış. Sinop için oy arayanlara bundan iyi mesaj olamaz. Buraya ona göre gelsinler. 
     



 SPOR 



















</TEXT>
</DOC>
