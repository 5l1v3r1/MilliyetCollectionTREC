<DOC>
<DOCNO> 55566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/05/ekonomi/eko04.html </URL>
<DATE> 2001/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF’nin gözdesiyiz 
</HEADLINE>
<TEXT>

Garanti Bankası Genel Müdürü Özen, devalüasyon baskısını atlatan Türkiye’nin IMF’nin gözdesi olduğunu söyledi 
     EKONOMİ SERVİSİ 

     Garanti Bankası Genel Müdürü Ergun Özen, Türkiye’nin Arjantin’den farklı olarak devalüasyon baskısını atlattığını ve IMF’nin gözdesi olduğunu söyledi. 2002’de yüzde 4 büyüme tahminine katılmadıklarını ve yüzde 2.5 büyüme beklediklerini belirten Özen, Garanti - Osmanlı birleşmesinin söz verildiği gibi 20 Aralık’ta tamamlanacağını belirtti. 
     Garanti Bankası Olağanüstü Genel Kurulu’nun ardından bir basın toplantısı düzenleyen Özen, "IMF programları Arjantin’de hiç iyi uygulanmadı. Türkiye’de devalüasyon baskısı kalktı. Güçlü maliye politikaları ve mali disiplin uygulanıyor. IMF’nin yeni gözdesi biziz" dedi. 
     Doğuş Grubu’nun 100 trilyon ilave para koyarak, Osmanlı’ya net aktif değeri sıfır olarak gelmesini sağladığını belirten Özen, "Osmanlı’nın Garanti’de bir duruş değeri 475 trilyon lira. Bu değer, iştirak satışı olarak bankaya konularak devrediliyor. İlk defa küçük hissedarlar bu kadar korunuyor" diye konuştu. Özen İtalyan İntesa ile ortaklık görüşmelerinin kesilmediğini söyledi. 
     Özen, birleşme ile işsiz kalan 665 kişiden 270’i için başka bankalardan teklif geldiğini söyledi. 
     
     Akhan yönetimde 
     Bu arada Garanti Bankası’nın Yönetim Kurulu Üye sayısı 9’a çıkarılarak, Doğuş Grubu İcra Komitesi Üyesi Hüsnü Akhan yönetime getirildi. 
     



 EKONOMİ 























</TEXT>
</DOC>
