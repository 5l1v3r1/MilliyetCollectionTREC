<DOC>
<DOCNO> 63021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/19/dunya/dun01.html </URL>
<DATE> 2002/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayakkabı bombası düşürmüş 
</HEADLINE>
<TEXT>

New York’ta 12 Kasım’da 265 kişinin öldüğü Airbus faciasına intihar saldırısının yol açtığı iddia edildi 
     DIŞ HABERLER SERVİSİ 

     ABD’de 12 Kasım’da New York - Santa Domingo seferini yaparken düşen A - 300 tipi American Airlines uçağının, "ayakkabı bombasıyla" düşürüldüğü iddia edildi. Uçağın parçalanarak düşmesine de, bombanın, yakıt depolarının bulunduğu kanat hizasında patlatılması sebep gösterildi. 
     İnternette yayın yapan "World Net Daily" adlı sitede yer verilen habere göre, Paris - Miami seferi sırasında ayakkabısındaki patlayıcının fitilini ateşlemeye çalışırken yolcular ve hostesler tarafından etkisiz hale getirilen İngiliz uyruklu Richard Reid adlı "ayakkabı bombacısı"nın aksine, New York - Santo Domingo seferini yapan uçaktaki bombacının, fitili ateşlemeyi başararak uçağı New York’un Queens bölgesine düşürdüğü öne sürüldü. 
     
     Hedef, kanatlardı 
     Haberde, "Richard Reid neden tuvalete girerek kimse görmeden fitili ateşlemedi " sorusu sorulduktan sonra, "uçağın düşmesi için bombanın, uçağın yakıt depolarının bulunduğu kanat hizasında patlatılması gerektiğinden, Reid’in bu şekilde hareket ettiği" öne sürüldü. 
     Bazı görgü tanıkları, uçak düşmeden önce sağ ön tarafta küçük bir patlama olduğunu, daha sonra kanat hizasından büyük bir alev topunun fırladığını söylemişlerdi. Olayda uçakta bulunan 260 kişi ile yerdeki beş kişi ölmüştü. 
     



 DÜNYA 













</TEXT>
</DOC>
