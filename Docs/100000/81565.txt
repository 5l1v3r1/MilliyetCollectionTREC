<DOC>
<DOCNO> 81565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/02/siyaset/asiy.html </URL>
<DATE> 2002/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Afla değil şartla salacaklar 
</HEADLINE>
<TEXT>
Anayasa ve Adalet Komisyonu affı sindirdi 
Kırcı’nın ikinci kez aftan yararlanmasını sağlayacak yasa, DSP ve MHP’li üyelerin 12 oyuyla kabul edildi 
     ANKARA Milliyet 

     Başbakan Bülent Ecevit’in içine sindiremediği, Bahçelievler katliamı hükümlüsü Haluk Kırcı ve Abdi İpekçi’nin katili Ağca’ya da af getiren vetolu yasa, Meclis Adalet ve Anayasa komisyonlarında aynen kabul edildi. Anayasa Komisyonu, Cumhurbaşkanı Sezer’in veto gerekçesini reddederken, "Af değil, şartla salıverme yasası" saptaması yaparken, Adalet Komisyonu da geri gönderilen maddeyi kabul etti. ANAP ise, MHP ve DSP’nin aksine, düzenlemenin af olduğu yönünde oy kullanarak muhalefetle birlikte hareket etti. 
     Anayasa Komisyonu’nun ardından toplanan Adalet Komisyonu’nda da, MHP’li Orhan Bıçakçıoğlu, Kırcı’nın ciyanetlerine sahip çıkmadığını, 12 Eylül öncesi aynı düşüncede olan bir kişi olarak, sadece meşru eylemlerini desteklediğini söyledi. MHP’li Mehmet Gül ise, "Kırcı, Ağca aklımıza gelmedi. Kırcı daha mı katil, Abdi İpekçi daha mı kıymetli ölü 5 - 6 kişiyi katledenler dışarda geziyorsa, bunları içeri alamıyorsak, Kırcı mı 5 bin kişinin içinde yer alacak, alsın" diye konuştu. 
     Anayasa Komisyonu toplantısı sırasında da Başkan Turhan Tayan ile Adalet Bakanı Hikmet Sami Türk arasında tartışma yaşandı. Tayan, "Atatürk döneminde yasalar veto edilmezdi. Cumhurbaşkanları o dönem Meclis’e gerekli saygıyı gösterirdi" sözlerine, "Daha sonraki cumhurbaşkanlarının yasaları veto ederek Meclis’e yeterince saygı göstermediği yorumu uygun değil" yanıtını verdi. Tayan, Türk’ün, yasanın af değil kendine özgü bir düzenleme olduğu yolundaki yorumuna da tepki göstererek, "Bir melez müesseseyi, Türk usulü bir buluş gibi bir şeyi gündemde tutuyor, tartışıyoruz ve başımız ağrıyor" dedi. 
     
     "330 şart değil " 
     İktidar gruplarının başkanvekilleri Meclis Başkanı Ömer İzgi ile görüşerek, yasada 330 oyun aranmasının gerekip gerekmediği konusunu tartıştı. Toplantıda, buna gerek olmadığı eğilimi ağırlık kazandı. Yöntem olarak da, konunun Genel Kurul’da usul tartışması açılarak ele alınması, yapılacak oylamayla buna gerek olmadığının belirlenip 330 oya gerek kalmadan kabul edilmesi benimsendi. Yasa önümüzdeki hafta Genel Kurul’da ele alınacak. 
     
Sezer geri gönderebilir      SP’li Mustafa Kamalak yasanın nitelikli çoğunluk bulunmadan çıkarıldığı için yasa bile olmadığını savunarak, "Yasa bu çoğunluk bulunmadan kabul edilirse Cumhurbaşkanı yasayı 3 ya da 5 kez bile geri gönderebilir" dedi. 
     Türk ise tereddüde meydan vermemek için Genel Kurul’da 330 oy aranabileceğini, ancak buna ulaşılamazsa Sezer’in yasaları şekil yönünden inceleme hakkına sahip Anayasa Mahkemesi’ne iptal başvurusunda bulunabileceğini söyledi. Türk, yasal boşluk nedeniyle bin 70 kişinin tahliye edildiğini açıkladı. 
     
Kırcı hesabı tutanaklarda      AKP’li Sadık Yakut, Kırcı ve Ağca’nın adını anarak soru sormak isteyince Tayan, isim telaffuz edilmemesini istedi. Türk, soruları "Çekilmesi gereken cezadan 10 yıl indirilecek, bu da infaz hükümlerine göre yapılacak" diye yanıtladı. MHP’li Nacar, Türk’ün hesabını tutanaklara geçmesi için tekrar etti. Nacar, 1991’deki aftan yararlanarak cezaları 10 yıl üzerinden hesaplanan ancak toplamda 36 yılı geçemeyen cezanın, infaz hükümlerine göre çekmesi gerekenden yeniden 10 yıl indirileceğini söyledi. 
     



 SİYASET 












</TEXT>
</DOC>
