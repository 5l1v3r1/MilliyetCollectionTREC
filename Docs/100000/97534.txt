<DOC>
<DOCNO> 97534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/son/sonspo04.html </URL>
<DATE> 2002/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği'nde geniş kadro sorun oldu... 
</HEADLINE>
<TEXT>

     Avusturya'nın Leibnitz kentinde yeni sezon hazırlıklarını sürdüren Başkent'in Birinci Süper Futbol Ligi temsilcilerinden Gençlerbirliği'nde geniş kadro sorun oldu. 
     Teknik Direktör Ersun Yanal, bazı mevkilerde fazla futbolcu olması nedeniyle herkese şans tanıdığını ve bu nedenle de takımın ideal kadrosunu hala belirleyemediğini söyledi. 
     Kampta çok sayıda ve kaliteli oyuncu olması nedeniyle ''tatlı bir sorun'' yaşadığını kaydeden Ersun Yanal, şöyle dedi 
     ''Bazı mevkilerde fazla futbolcu bulunuyor. Bu nedenle hala ideal 11'i belirleyemedim. Futbolcuların hepsine şans tanımaya gayret 
     gösteriyorum. Takımda futbolcu kalitesi yüksek. Seçim yapmakta zorlanıyorum. Bu da takımın iskeletinin oluşmasını geciktiriyor. Avusturya'da oynayacağımız son 2 maç bizim için çok önemli. Kadro bu maçlarda belli olacak.'' 
     
     OLUMLU YANLAR 
     Avusturya kampının çok yararlı geçtiğini söyleyen Yanal, ''Oyun sistemimizin rakip sahada baskı bölümünü tamamladık. 4 maçtır güçlü, güçsüz tüm takımlara karşı baskılı oynadık. Çok az pozisyona girmemize rağmen gol atmakta zorlanmıyoruz. Çok az gol yiyoruz. Özellikle Youla ve M'Bayo'nun mücadele etmeye başlaması beni sevindiriyor'' dedi. 
     
     OLUMSUZLUKLAR 
     Takımda bazı olumsuzlukların hala sürdüğünü de belirten Ersun Yanal, ''Bazı futbolcularım hala işin ciddiyetini anlamadı. Hala bildikleri gibi oynuyorlar. Onlara son bir kez daha şans vereceğim. 
     Umut göremezsem biletlerini keseceğim. Ayrıca top kapma sıkıntımız var. Özellikle forvet ve orta saha rakibe kendi sahasında pres yapmayınca kendi savunmamızda sıkıntı oluşuyor'' diye konuştu. 
     





</TEXT>
</DOC>
