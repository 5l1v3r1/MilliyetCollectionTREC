<DOC>
<DOCNO> 83236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/son/sondun28.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa, Türkiye'nin protestosunu Demiryolları'na iletti 
</HEADLINE>
<TEXT>

     Fransa Dışişleri Bakanlığı, Türkiye'nin Sınır Tanımayan Gazeteciler RSF örgütüne yönelik protestosunu Fransız Demiryolları İşletmesi'ne ilettiğini bildirdi. 
     Bakanlık sözcüsü François Rivasseau, haftalık basın toplantısında, konuyla ilgili bir soruyu yanıtlarken, ''Türkiye'nin ve Türk kamuoyunun konuyla ilgili hassasiyetini Demiryolları İşletmesi'ne bildirdik'' dedi. 
     Sözcü, Fransız yetkililerin Paris'teki tren garında sergilenen haritanın kaldırılıp kaldırılmaması konusunda nasıl bir girişimde bulunacaklarına ilişkin bir soru üzerine, RSF'nin bir sivil toplum örgütü olduğunu, ifade ve basın özgürlüğü çerçevesinde bu haritayı açtığını söyledi. Sözcü, haritanın kaldırılması konusunda Demiryolları İşletmesi'ne bir şey yapamayacaklarını, ''gar ve sokağın aynı statüde olmadığını'' belirtti. 
     Türkiye'nin istediği takdirde Fransız adli makamlarına başvurarak RSF aleyhine dava açabileceğini belirten sözcü, Fransız Genelkurmay Başkanlığı'nın olası tepkisi ve yaptırım uygulama olasılığına ilişkin bir soruya da, ''Fransız Genelkurmay Başkanlığı'nın böyle bir yetkisinin olmadığı'' yanıtını verdi. 
     





</TEXT>
</DOC>
