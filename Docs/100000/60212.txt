<DOC>
<DOCNO> 60212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/02/son/sonspo07.html </URL>
<DATE> 2002/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Oğuz Çetin bilimsel çalışıyor... 
</HEADLINE>
<TEXT>

     Ligin ikinci yarısının hazırlıklarına rakiplerinden daha önce başlayan Fenerbahçe'de durmak yok. 
     Sarı-lacivertliler, bir günlük yılbaşı izninden sonra bugün Samandıra Tesisleri'nde doktorlar tarafından çeşitli testlerden geçirildi. 
     Ankara Üniversitesi Tıp Fakültesi Spor Hekimliği Ana Bilim Dalı'ndan gelen doktorlar, 30 metrelik bir parkur oluşturarak, sahaya çeşitli cihazlar koydu. Daha sonra bir grup futbolcuya sahada sürat testi, tesislerde de kuvvet ve dayanıklılık testleri uygulandı. 
     Antrenmanda diğer grup ise antrenör Oğuz Çetin yönetiminde yan sahada kondisyon ağırlıklı koşu yaptı. 
     Kulüp doktoru İsmail Başöz, yaptığı açıklamada, futbolculara 31 Aralık Pazartesi gününden itibaren kuvvet, dayanıklılık ve sürat testleri uyguladıklarını belirterek, ''Testleri antrenör Oğuz Çetin'in isteği üzerine yapıyoruz. Ankara Üniversitesi Tıp Fakültesi Spor Hekimliği Ana Bilim Dalı Profesörlerinden Emin Ergen ve ekibiyle beraber testleri uyguluyoruz. Hacattepe Üniversitesi de 2 doktorla bize cihaz desteğinde bulundu. Daha sonra bu test sonuçlarını değerlendireceğiz'' diye konuştu. 
     
     Samandıra kardan temizlendi 
     Diyarbakırspor maçı öncesi Samandıra Tesisleri'ndeki kar nedeniyle antrenman yapamayan futbolcular için bu kez çalışma sahaları kardan temizlendi. 
     İstanbul'a gece yağan kar nedeniyle Samandıra Tesisleri'nde sahalar karla kaplanırken, görevliler antrenör Oğuz'un talimatıyla antrenman yapılacak sahaları temizledi. 
     Bir sahanın koşu parkuru, diğer sahanın da testin uygulanabileceği bölümü temizlenerek, hazır hale getirildi. 
     
     Mert takımla birlikte çalıştı 
     Fenerbahçe'nin başarılı savunma oyuncusu Mert Meriç, bugün ilk kez takımla birlikte çalıştı. 
     Sakatlığı nedeniyle uzun süredir takımdan ayrı çalışan ve tedavi gören Mert Meriç, takımla birlikte koşulara başladı. 
     Antrenmana sakatlığı süren Oktay katılmazken, uzun süren kondisyon koşusunda futbolcuların istekli ve hırslı oldukları gözlendi. 
     






</TEXT>
</DOC>
