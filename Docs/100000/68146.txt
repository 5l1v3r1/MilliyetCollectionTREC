<DOC>
<DOCNO> 68146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/17/son/sonspo04.html </URL>
<DATE> 2002/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Hakem Komitesi Başkanı, derbinin hakemini değerlendirdi 
</HEADLINE>
<TEXT>

     Futbol Federasyonu Merkez Hakem Komitesi Başkanı Bülent Yavuz, Fenerbahçe-Galatasaray derbi maçının hakemi Ali Aydın'ın yönetimiyle ilgili konuşmak istemediğini belirterek, ''Hasan'ın kırmızı kart gördüğü pozisyonla ilgili en iyi kararı verecek olan maçın hakemidir'' dedi. 
     Yavuz, iyiniyetle görüş bildirği zaman çeşitli sorunlarla karşılaştıklarını belirterek, ''Şimdi takımlardan biri memnun diğeri memnuniyetsiz. İyiniyetle hakemin yönetimiyle ilgili açıklama yaptığımızda, memnun olan takımın yanında yer aldığımız izlenimi çıkartılıyor. Biz, hakemimiz maçı nasıl yönetmişse tarafsızca olumlu ya da olumsuz eleştiri yapıyoruz. Ancak, bunu farklı yorumlayanlar çıkıyor'' diye konuştu. 
     Galatasaray futbolcusu Hasan Şaş'ın kırmızı kart gördüğü pozisyonla ilgili olarak en iyi kararı olayın içinde bulunan hakemin verebileceğini kaydeden MHK Başkanı Yavuz, ''Hakemin hemen önünde olan bir pozisyon. Ben televizyondan izledim. Hasan'ın, Serhat'a yaptığı hareketin şiddetini, niyetini ben yorumlayamam. Ali Aydın, pozisyonun içindeydi ve yorumunu ona göre yaptı. Hakemin yorumuna kimse karışamaz'' dedi. 
     Ali Aydın'ın Fenerbahçe-Galatasaray maçında iyi mi kötü mü yönetim gösterdiği konusunda bir değerlendirme yapmayacağını kaydeden Yavuz, ''Ali Aydın'ın önümüzdeki haftalarda maç alıp almaması Fenerbahçe-Galatasaray maçında başarılı olup olmadığının göstergesi olacaktır'' diye konuştu. 
     






</TEXT>
</DOC>
