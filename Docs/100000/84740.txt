<DOC>
<DOCNO> 84740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/son/sondun04.html </URL>
<DATE> 2002/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hindistan Pakistan sınırında şiddetli çatışmalar oluyor 
</HEADLINE>
<TEXT>

     Hindistan ve Pakistan arasında, ihtilaflı sınır bölgesinde meydana gelen şiddetli çatışmalarda 5 kişinin öldüğü, 40 kişinin de yaralandığı bildirildi. 
     Ayrıca, Hindistan'ın Cammu-Keşmir eyaletinin yazlık başkenti Srinagar'da küçük bir motorsiklete konan bombanın patlaması sonucu, 2 kişinin öldüğü 27 kişinin de yaralandığı polis yetkililerince belirtildi. 
     Hindistan ve Pakistan ordu yetkililerince yapılan açıklamalarda, sınırda meydana gelen çatışmalarda 4'ü Pakistanlı 1'i Hindistanlı olmak üzere toplam 5 sivilin öldüğü ve 40 Pakistanlının yaralandığı kaydedildi. 
     Pakistan ordusu tarafından yayınlanan bildiride, önce Hindistan'ın makinalı tüfek, roketatar ve havan topu ateşi açtığı kaydedildi. 
     Bildiride, ''Pakistan ordusu uygun tedbirleri alarak ateşe karşılık verdi ve böylece düşman tarafının silahları susturuldu'' ifadeleri yer aldı. 
     Gözlemciler Hindistan ve Pakistan'ın daha önceki çatışmalarda olduğu gibi sınır çatışmalarının karşı tarafın tahrikiyle başladığı yönünde karşılıklı açıklamalarda bulunduklarına işaret ediyorlar. 
     Öte yandan Pakistan'ın askeri lideri ve Devlet Başkanı Pervez Müşerref, sözcüsü General Raşid Kureşi aracılığıyla yaptığı açıklamada ''Eğer Hindistan Pakistan'ı sindirmek veya kabadayılık taslamak istiyorsa o zaman Pakistan sahip olduğu tüm gücü kullanarak kendisini koruyacaktır'' diye konuştu. 
     





</TEXT>
</DOC>
