<DOC>
<DOCNO> 58624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/23/son/sonspo12.html </URL>
<DATE> 2001/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu "Yaptığım değişiklikler, sonucu belirledi" 
</HEADLINE>
<TEXT>

     Galatasaray Teknik Direktörü Mircea Lucescu, Yimpaş Yozgatspor karşısında 3-1 yenik duruma düşünce, yaptığı değişikliklerle skoru değiştirdiklerini söyledi. 
     Maçtan sonraki basın toplantısına gelmeyen Mircea Lucescu, gazetecilerin soruları üzerine, Yimpaş Yozgatspor'un iyi bir ekip olduğunu ve kazanmak için çalıştığını belirterek, ''3-1 yenik duruma düştüğümüzde oyuna müdahele ettim ve yaptığımız değişiklikler oyunu hareketlendirdi. 3-1'den skoru 3-3'e getirip, deplasmandan 1 puan çıkardığımız için mutluyuz'' dedi. 
     Galatasaray Kulübü Futbol Şubesi Sorumlusu Abdurrahim Albayrak ise Yimpaş Yozgatspor deplasmanından puan çıkardıkları için sevinçli olduklarını belirterek, şunları söyledi 
     ''İlk golü biz bulduk, farka gidebilirdik. Fakat rakibimizin de alt sıralarda mücadele etmesi, işimizi zorlaştırdı. Çünkü karşımızda sürekli mücadele eden, diri bir takım bulduk. Onlar da ligin son haftasını puanla kapatmak istiyorlardı. İkinci yarıda Galatasaray, basan, pres yapan ve mücadele eden bir ekipti. Fakat, beklemediğimiz anlarda kalemizde 2 gol gördük. Değişiklik, oyunu hareketlendirdi ve 3-1 yenik durumdan skoru 3-3'e taşıdığımız için mutluyuz. 
     Yimpaş Yozgatspor Teknik Direktörü Rasim Kara da şunları kaydetti 
     ''Takımımız, önceki maçlara göre savunma ve hucumda iyi mücadele etti. Daha fazla gol atabilirdik ama olmadı. Hakemler hakkında fazla birşey söylemek istemiyorum. Ancak, Selçuk Dereli ve ekibi takdir hakkını Galatasaray'dan tarafa kullandı. Bunun örneği ise Sergen'in Hüseyin'e yapmış olduğu hareket, kırmızı kart olması gerekirken, sarı kartla yetindi. Hüseyin'in sakatlanıp, oyun dışında kaldığı sırada Galatasaray'ın bizi 10 kişiyle yakalayıp, gol atmasıdır. Galatasaray, Avrupa takımıdır, bizlerin de gururudur ama sahada hakemlerin desteğine ihtiyacı yok. Kazanması gerekiyorsa, futbolcuları mücadele eder ve kazanır.'' 
     






</TEXT>
</DOC>
