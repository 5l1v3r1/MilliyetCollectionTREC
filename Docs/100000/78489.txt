<DOC>
<DOCNO> 78489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/15/son/sonspo02.html </URL>
<DATE> 2002/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Engin "11'e 11 oynasaydık Fenerbahçe'nin bizi yenemezdi" 
</HEADLINE>
<TEXT>

     Beşiktaş Teknik Direktörü Christoph Daum, Fenerbahçe yenilgisi sonrası basına herhangi bir açıklama yapmazken, menajer Sinan Engin, ''Maç 11'e 11 oynansaydı, Fenerbahçe'nin bizi yenmesi mucize olurdu'' dedi. 
     Engin, karşılaşma sonrası yaptığı açıklamada, 10 kişi kalmalarının oyun düzenlerini tamamen bozduğunu vurgulayarak, ''Şimdi sayın Muhittin Boşat'a sormak istiyorum. 2-0'dan sonra bonkörce kartlar çıkardı. İlk yarıda neden bu kartlarına başvurmadı. Sahada sonuna kadar mücadele eden futbolcularımızı kutluyorum'' diye konuştu. 
     Ali Eren ve İlhan Mansız'ın kırmızı kart görmelerine de değinen Engin, ''Futbolcular aşırı hırslıydı. Ancak daha dikkatli olmaları gerekirdi. Gerekenler yapılacaktır'' dedi. 
     Engin, Beşiktaş'ın şampiyonluk şansını büyük bir ihtimalle kaybettiğini, bundan sonra Şampiyonlar Ligi'ne katılabilmek için mücadele edeceklerini sözlerine ekledi. 
     
     Ali Eren "Serhat da atılmalıydı" 
     Karşılaşmanın 35. dakikasında kırmızı kart görerek oyun dışı kalan Ali Eren ise o pozisyonda Fenerbahçeli Serhat'ın da kırmızı kart görmesi gerektiğini öne sürdü. 
     Ali Eren, Serhat'ın, pozisyon öncesi kendisine dirsek attığını belirterek, ''Canım acıdı ve istemeden böyle bir harekette bulundum. 
     Bence hareketim kırmızı kartlık değildi. Ayrıca madem beni attı, Serhat'ı da atmalıydı. Herhalde Serhat Fenerbahçe forması giydiği için atılmadı'' diye konuştu. 
     
     İlhan "Fenerbahçe'yi kutluyorum" 
     Beşiktaş'ta kırmızı kartla oyun dışı kalan ikinci oyuncu olan İlhan Mansız ise ilk yarıda 10 kişi kalmalarının oyunlarını bozduğunu, Fenerbahçe'yi de aldığı bu galibiyet nedeniyle kutladığını söyledi. 
     İlhan Mansız, gördüğü kırmızı kart için ''Bu konuda yorum yapmak istemiyorum. Onu hakeme sorun'' dedi. 
     
     Daum, Hakem Boşat ile görüştü 
     Basın toplantısı yapmayan Christoph Daum, karşılaşma sonrası maçın hakemi Muhittin Boşat'ın odasına gitti. 
     Tercümanı Murat Kuş ile hakem odasına giden Daum, bir süre Boşat ile görüştükten sonra odadan ayrıldı. 
     Tercüman Murat Kuş, Daum ile Boşat arasında oldukça olumlu bir görüşme geçtiğini ve Alman teknik adamın Boşat'a işinin ne kadar zor olduğunu söylediğini kaydetti. 
     Bu arada, Daum'un vereceği rapor sonrası Beşiktaş yönetiminin, kırmızı kart gören Ali Eren ve İlhan Mansız'a ağır para cezası vereceği öğrenildi. 
     Öte yandan Beşiktaş, gelecek hafta Gençlerbirliği ile oynayacağı maçın hazırlıklarına yarın sabah yapacağı antrenmanla başlayacak. 
     





</TEXT>
</DOC>
