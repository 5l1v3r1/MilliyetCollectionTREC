<DOC>
<DOCNO> 53347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/21/spor/ygokce.html </URL>
<DATE> 2001/11/21/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
Yapma be Lucescu 
</HEADLINE>
<TEXT>

     GALATASARAY'IN hocası ile futbolcuları dün ayran içip ayrı düştüler. Futbolcular kötü hava, ağır saha ve zor rakiple başa baş, dişe diş mücadele ederken Roma'nın beklemediği bir anda golü atıp öne geçerek avantaj sağlarken Lucescu kararlarıyla daha doğrusu kararsızlığıyla altın değerinde iki puanı elinden düşürdü. Bir gün öncesine dönelim... Lucescu ile Capello resmi basın toplantısını yapıyorlar. Bizim Rumen maçın Totti - Sergen düellosu biçiminde oynanacağını söylüyor. İtalyan futbolcu ile birlikte Sergen'i övüyor, öne çıkarıyor. Onu deşifre ediyor. Capello ise maçı iki güçlü takımın oynayacağı kanısında. Maç başladı... Önce İtalyan usulü bir tiyatro... Totti, Ayhan'a kasten sert giriyor. Fransız hakemden kart yok. Oyun davul gibi geriliyor. Futbolcuların sinir sistemi laçka oluyor. Tekmeler, itmeler, kakmalar... 
     Lucescu'nun deşifre ettiği Sergen topla her buluşmasında üç kişilik baskı altında kalıyor. Luçi uyandırmış İtalyanları, bu belli... Şimdi böyle yaratıcı bir oyuncuyu, hünerleriyle, asistleriyle çaktırmadan kullanmak varken Lucescu'nun bir gün önceki deklerasyonu büyüyü bozuyor. Sergen iki top çalıp, iki pas verdikten sonra canla - başla mücadele etmesine rağmen presten kurtulamıyor. Ağzına sağlık Lucescu 
     Savunmada Emre, Capone, Bülent harika... Ne var ki sol tarafta oynayan Hakan Ünsal ağır, etkisiz, verimsiz. 
     Roma sahanın her yerinde acımasız, sert ve çabuk. Orta alanda Perez, Ayhan, Bülent Akın canla başla savaşıyorlar. Hele Ayhan'ın aut çizgisi üzerinde dantela çalımlarla topu getirip Perez'e attırdığı gol harika. Ancak golün sonrasında fizik savaşı giderek Galatasaray'ı zor durumlara sokuyor. Oyun bir duvar gibi Galatasaray'ın üstüne yıkılıyor. 
     İkinci yarıda Bülent Akın'ın çıkması hata... Yerine giren Fleurquin umulanı veremiyor. Perez de oyundan düşüyor, Ayhan da... Yoruluyorlar... Sergen perişan. Roma dizel lokomotif gibi tıkır tıkır çalışmakta... Galatasaray yarı alanına yerleşmekte, şut atmaya alışmakta Lucescu da uyumakta... Arif'i ısıtıyor. Suat'ı hazırlıyor. Ama ne mümkün, değişiklik kararını bir türlü veremiyor. Yazık değil mi Oyun Galatasaray'ın üstüne yıkılırken topu rakip ceza alanına taşıyacak, Roma gerilerinde oynayacak bir Arif'i niye almakta böylesine gecikiyor. Sergen'i oyundan almak için düşüp bayılmasını mı bekliyorsun Dünkü oyunu kenardan seyrederek Galatasaray'ın savunma paniğine dönüştüren Lucescu, Emmerson'un attığı beraberlik golüne asist yapan adamdır. 
     Oyunu okuyamamak, gerekli taktik değişikliklerle B planınız hazırlayamamak sadece Türklere özgü hastalık değilmiş. Bunu anladık. Ama hiç memnun olmadık. 
     
     



 SPOR 
























</TEXT>
</DOC>
