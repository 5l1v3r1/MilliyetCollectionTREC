<DOC>
<DOCNO> 98578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/29/guncel/gun01.html </URL>
<DATE> 2002/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Dostlukları Arda’nın sularında kutsandı 
</HEADLINE>
<TEXT>

Türk, Yunan, Bulgar, Arnavut, Roman ve Makedonyalı gençler, Arda Nehri’nin ortasındaki adada düzenlenen festivalde, bir hafta dostlukların en güzelini yaşadı... 
     GÖKHAN KOYGUN Kastanies DHA 

     Türkiye, Yunanistan ve Bulgaristan sınırındaki Arda Nehri’nin ortasındaki adada düzenlenen festival, Balkan gençlerini buluşturdu. Geceleri birlikte Balkan ezgileri dinleyip dans eden gençler, gündüzleri de serinlemek için nehirde yüzdü. Bir hafta süren festival, Türkiye’nin Yunanistan’a açılan Pazarkule Gümrük Kapısı’nın bitişiğindeki Kastanies köyünde 22 Temmuz’da başladı. Festival alanına günübirlik girmek isteyenler 8 Euro yaklaşık 13.5 milyon lira , bir hafta kamp yapmak isteyenler 30 Euro ödedi. 
     İlki 1997’de yapılan festivale Türkiye’den de 400 kişi katıldı. Festival süresince katılanların toplam sayısı da 4000’i buldu. 
     
     Sabaha kadar konser 
     Festivalin ilk gününde Kastanies’e gelen gençler burada önce çadırlarını kurdular. Çadırlar kurulur kurulmaz Yunanistan, Bulgaristan, Türkiye, Makedonya, Arnavutluk ve Romanya’dan gelen gençler yeni arkadaşlıklarının ilk adımlarını atmaya başladı. Akşam 21.00’de başlayıp sabah 06.00’ya kadar süren konserlerde birlikte söylenen şarkılar da ortamı iyice sıcaklaştırdı. 200 dönümlük adadaki festivalde gençler yeni aşklara da yelken açtı. 
     
     Reçina içtiler 
     Ağızlarına aldıkları benzini püskürterek alevli gösteri yapanlar, genç kızların ilgisini çekmeye çalıştılar. Uzun ve eğlenceli gecede bol bol reçina meyve suyu veya kola karıştırılmış beyaz şarap içen gençler çadırlarından ancak öğle saatlerinde çıkabildiler. Temmuz sıcağından kurtulmak için çadırlardan çıkar çıkmaz soluğu Arda Nehri’nin serin sularında alan gençler, akşamüstlerini de çimlerde uzanıp kitap okuyarak ya da voleybol, futbol oynayarak geçirdi. 
     
Böyle festivaller barışın garantisi      Soldan sağa Aggela, Nefelli, Theano ve Teo, festivalin en neşeli gruplarından biri... Dördü de 17 yaşında olan bu gençler, böyle organizasyonların dünya barışı için çok önemli olduğunu düşünüyor. "Burası yeni dostlukların ve aşkların başladığı bir yer oldu. Her yıl festivalde buluşan gruplar var" diyen gençler, "Değişik ülkelerin gençleri burada hep birlikte eğleniyor, bundan daha güzel ne olabilir ki" diye soruyor. 
     



 GÜNCEL 














</TEXT>
</DOC>
