<DOC>
<DOCNO> 73653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/son/sonspo24.html </URL>
<DATE> 2002/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbol Federasyonu "Erteleme, Mesut Yılmaz'ın telkiniyle olmadı" 
</HEADLINE>
<TEXT>

     Futbol Federasyonu, Galatasaray-Barcelona maçı nedeniyle ileri bir tarihe alınan Trabzonspor-Galatasaray karşılaşmasının ertelenmesi konusunda bir açıklama yaptı. 
     Federasyon Başkanı Haluk Ulusoy imzasıyla yapılan açıklamada, ''Trabzonspor-Galatasaray maçının federasyonumuzca ertelenmesi hususunda Sayın Mesut Yılmaz tarafından federasyonumuza telkinde bulunulduğu, siyasi baskılar yapıldığı yönünde basında yer alan haberler tamamen asılsız ve üzücüdür'' denildi. 
     Söz konusu erteleme kararının federasyonun 3813 sayılı yasa ile belirlenmiş görev ve yetkileri çerçevesinde alındığı belirtilen açıklamada, şöyle denildi 
     ''Hiçbir kişi veya kuruluşun, ne bugün ne de geçmişte federasyon işlem ve tasarrufları üzerine siyasi baskı uygulaması söz konusu olmamıştır. Federasyonumuz 3813 sayılı yasa ile elde ettiği 'Özerklik' misyonunu en etkin ve istikrarlı şekilde yürütmektedir. Özellikle Sayın Mesut Yılmaz'ın özerkliğin korunması ve futbolumuzun gelişimi yönündeki katkıları dışında hiçbir istek ve talebi olmamıştır.'' 
     






</TEXT>
</DOC>
