<DOC>
<DOCNO> 70398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/02/son/sondun17.html </URL>
<DATE> 2002/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da 100 bin kişi Berlusconi karşıtı gösteri yaptı 
</HEADLINE>
<TEXT>

     İtalya'nın başkenti Roma'da yaklaşık 100 bin kişi, Başbakan Silvio Berlusconi ve hükümet karşıtı gösteri yaptı. 
     Hükümetin işten çıkarmayı kolaylaştıran ve sosyal haklara bazı kısıtlamalar getiren yasa değişikliği çalışmalarına karşı muhalefetteki sol görüşlü ''Zeytin Dalı'' ittifakı tarafından düzenlenen gösteride, hükümetin icraatı protesto edildi. 
     Gösteriye, eski Başbakan Massimo D'Alema, Solun Demokratları Genel Sekreteri Piero Fassino, Zeytin Dalı ittifakından parlamenterler ve ''Temiz Eller'' operasyonunu başlatan savcı Antonio Di Pietro ve bazı sanatçılar katıldı. 
     Öte yandan Foggia'da bulunan Başbakan Berlusconi, gösteriyle ilgili açıklamasında, ''Bize karşı devrimci nefret rüzgarı esiyor'' dedi. 
     Berlusconi, son yapılan anketlerin, merkez soldan yüzde 20 farkla önde olduklarını gösterdiğini ifade etti. 
     






</TEXT>
</DOC>
