<DOC>
<DOCNO> 84918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/19/son/sonspo11.html </URL>
<DATE> 2002/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım "Önümüzdeki hafta halka arz ve şirketleşmeye başlıyoruz" 
</HEADLINE>
<TEXT>

     Fenerbahçe Kulubü Başkanı Aziz Yıldırım, Fenerbahçe'nin önümüzdeki hafta içinde halka arz ile şirketleşlemeye başlayacağını söyledi. 
     Yıldırım'ı, Beyşehir Fenerbahçeliler Derneği'nin açılışını yapmak üzere geldiği Konya'nın Beyşehir İlçesi'nde, dernek önünde yaklaşık 3 bin Fenerbahçeli taraftar karşıladı. 
     ''Başbakan Yıldırım'' sloganları ve sevinç gösterileri arasında kalabalığın içinden geçen Yıldırım, yöneticilerinden Cemil Turan ve Vedat Olcay ile birlikte Beyşehir Fenerbahçeliler Derneği'nin açılışını yaptı. 
     Dernek binasındaki balkondan taraftarlara hitap eden Yıldırım, kendisine gösterilen yoğun ilgiden çok etkilendiğini belirterek, ''Buraya şampiyon bir takımın başkanı olarak gelmek isterdim. Ama geçen yıl yaşanan bazı hadiselerden dolayı şampiyonluğu kaçırdık'' dedi. 
     Fenerbahçe'nin iki önemli rakibi Beşiktaş ve Galatasaray'ın şirketleşmeye başladığını anımsatan Yıldırım, şöyle konuştu 
     ''Bu iki takım halka açılarak şirketleşiyor. Biz de çağdaş bir dünyada çağdaş bir kulüp olmak için şirketleşmek zorundayız. Ali Şen'in başkanlığı döneminde gündeme gelen şirketleşme konusu, tam anlatılamadığı için gerçekleştirilemedi. Önümüzdeki hafta halka arz ile şirketleşmeye başlayacağız. Fenerbahçe bir dünya takımı olacaktır.'' Önümüzdeki sezona daha güçlü bir takımla girmek için transfer çalışmalarını büyük bir titizlikle sürdürdüklerini anlatan Yılmaz, ''Önümüzdeki yıl hem Türkiye'nin, hem de Avrupa'nın birincisi olmak için transfer çalışmalarımız sürüyor. Gençlerbirliği'nden İsmail Güldüren'i renklerimize bağladık. Yabancı transfer listemizde yer alan Arjantin milli takımımın yıldızı Ortega ile Almeyda'nın transferlerini de önümüzdeki hafta içinde çözeceğiz'' diye konuştu. 
     Yıldırım, Fenerbahçe'nin Beyşehir'de kurmak istediği spor tesislerinin yerinde incelemelerde bulunacak. 
     





</TEXT>
</DOC>
