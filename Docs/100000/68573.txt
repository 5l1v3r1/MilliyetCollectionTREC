<DOC>
<DOCNO> 68573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/20/siyaset/asiy.html </URL>
<DATE> 2002/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
AB’den Fogg notası 
</HEADLINE>
<TEXT>

KAREN FOGG’un elektronik postalarının kamuoyuna yansıması skandalını şimdiye kadar uzaktan izleyen AB, sözlü notayla Ankara’yı uyardı. Ankara da cevabında Fogg’un çekilmesi gerektiğini ima etti 
     GÜVEN ÖZALP Brüksel 

     Avrupa Birliği Komisyonu’nun Ankara Daimi Temsilcisi Büyükelçi Karen Fogg’un elektronik postaları Brüksel - Ankara hattında gerginlik yarattı. Şu ana kadar gelişmeleri izlemekle yetinen AB sert bir çıkış yaptı. Ankara’ya ziyareti "e - mail savaşlarının" gölgesinde kalan Komisyon’un genişlemeden sorumlu üyesi Günter Verheugen, dün Türkiye’nin AB nezdindeki daimi temsilcisi Büyükelçi Nihat Akyol’u çağırdı. Akyol’a Komisyon’un sözlü notası iletildi. 
     
     İki boyutlu uyarı 
     Daha önce Ankara’ya dört sözlü not ileten ve özellikle Türk Dışişleri’yle temaslarda bulunarak olayların vardığı boyuttan duyduğu rahatsızlığı dile getiren Avrupa Birliği, bu temaslardan sonuç alamayınca çareyi resmi uyarı yapmakta buldu. Verheugen’in yaptığı uyarı iki boyutlu oldu. Bunlardan ilki Türkiye’deki AB personelinin güvenliğine yönelikti. 
     
     Sorumlular bulunsun’ 
     Verheugen, basında çıkan haberlerden duyulan rahatsızlığı dile getirirken bu kişilerin güvenliklerinin sağlanabilmesi için önlem alınmasını istedi. Uyarının ikinci boyutunu ise Fogg’un postaları oluşturdu. Verheugen, Fogg’a ait elektronik postaların içeriğinin basın aracılığıyla açıklanmaya devam edilmesinin engellenmesini istedi. AB personelinin "hedef" haline geldiğine dikkat çeken Verheugen, sorumluların ivedilikle bulunması gerektiğini vurguladı. 
     
     Prodi, Ecevit’i arayabilir 
     Brüksel’e verilen "karşı" mesajda ise Türkiye, "Bu durumun sona erdirilmesi için gereğini yapın" imasında bulundu. Yüksek sesle dile getirilmese de bu "Fogg’u çekin" mesajı olarak algılanıyor. Öte yandan Verheugen’in istediği güvenlik önlemlerinin alınmaması durumunda ise AB Komisyonu Başkanı Romano Prodi’nin de bizzat Başbakan Bülent Ecevit’i araması bekleniyor. 
     
Yılmaz AB’den sızmış olabilir      Başbakan Yardımcısı Mesut Yılmaz, katıldığı CNN Türk’teki Manşet programında, Karen Fogg’a ait e-maillerin yayımlanmasıyla ilgili ilginç açıklamalarda bulundu. "İddia edildiği gibi yazışmalar devletin bir biriminden intikal ettiyse, bu Türk devletinin ayıbıdır ve suçtur" diyen Yılmaz, "AB, tepkisinde de haklıdır. Yazışmaları sızdıranlar Türkiye - AB ilişkilerini sabote etmek isteyenlerdir. Bu yazışmaların basın yoluyla kamuoyuna aktarılması, bunların mutlaka yasadışı yollardan temin edildiği anlamına gelmiyor. Bunlar AB’den de bu kaynaklara sızmış olabilir" dedi. 
     
Odasından çalındı iddiası      AB Temsilcisi Karen Fogg’un e-maillerinin nasıl çalındığına yönelik yeni iddialar ortaya atıldı... Gazete sütunlarına da yansıyan iddialara göre, Fogg’un internet ortamından çekildiği ileri sürülen e-maillerinin aslında odasına girilip bilgisayarından disketlere kaydedilerek alındığı, e-mail ve diğer dosyalar alındıktan sonra da bilgisayarın belleğinin çökertildiği belirtildi. Ankara’da kulaktan kulağa yayılan iddiayla ilgili olarak AB Temsilciliği sessiz kalmayı tercih ederken, Fogg’a yakın kaynaklar, "Böyle bir senaryonun gerçekleşebileceğine çok ihtimal vermediklerini" kaydettiler. Dışişleri Bakanlığı kaynakları da, Fogg’un odasına girildiği iddialarına karşı değerlendirme yapmaktan kaçındılar. İçişleri Bakanlığı’na da bu yönde bir başvuru olmadığı bildirildi. 
     
Mesajlar Bahçeli’ye de gitmiş      İP Genel Başkanı Doğu Perinçek, Karen Fogg’la ilgili kamuoyuna açıklanan elektronik yazışmaların Başbakan Yardımcısı Devlet Bahçeli’ye en az 5 ay öncesinden gittiğini öne sürdü. Perinçek, Milliyet’e yaptığı açıklamada, "Bir başbakan yardımcısı böylesine önemli bir belgeyi hükümet üyelerine açıklamazsa, hükümet diye bir şey olmaz. Bahçeli, belgeleri gizleme yoluna gittiyse kendisine Neden gizledin ’ diye sormak lazım" dedi. 
     



 SİYASET 












</TEXT>
</DOC>
