<DOC>
<DOCNO> 61628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/10/son/sontur10.html </URL>
<DATE> 2002/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit ''Bankalara kaynak aktarımında uyumlu bir sonuca vardık'' 
</HEADLINE>
<TEXT>

     Ecevit, bankalara kaynak aktarımına imkan veren tasarı konusunda uyumlu bir sonuca varıldığını bildirdi. 
     DSP Genel Başkanı ve Başbakan Bülent Ecevit, bir aksilik olmaması halinde 2002 yılının demokrasi, kalkınma ve atılım yılı olacağını belirterek, ''işler iyi gidiyor'' dedi. 
     Ecevit, partisinin grup toplantısındaki konuşmasına, 2002 yılını kutlayarak başladı. 2002 yılının 2001 yılından farklı olarak ''umut yılı'' olacağını belirten Ecevit, halkın geleceğe güvenle bakar hale geldiğini, bunun sevindirici olduğunu söyledi. 
     Ecevit, bir aksilik olmaması halinde 2002 yılının demokrasi, kalkınma ve atılım yılı olacağını belirterek, bunu gösteren belirtilerin ortaya çıkmaya başladığını, ekonomik göstergelerin olumlu işaretler verdiğini anlattı. Piyasaların olumlu geliştiğini, ancak duyarlı olduğuna d dikati çeken Ecevit, ''Piyasalardaki bu duyarlılığı özenle gözetmek zorundayız. Bu konuda başta gelen görev de koalisyon ortaklarının uyumla çalışması oluyor''dedi. 
     Ecevit, gelecek hafta Başkan Bush'un daveti üzerine ABD'ye gideceğini hatırlatarak, iş çevrelerinin geziye büyük ilgi gösterdiklerini söyledi. 
     ABD ile startajik ortaklığın daha somut ve etkili hale gelmesinin, ekonomik ve ticari ilişkilerin geliştirilmesine bağlı olduğuna dikkati çeken Ecevit, ''Bu konudaki zorluğumuz, ABD'de Türkiye aleyhine bazı lobilerin bulunması. Bizim lobilerimiz o kadar hızlı ve yaygın değil. 
     ABD ile ticari ve ekonomik ilişkilerimiz artarsa ABD ile ticaretimiz önündeki engeller kalkarsa bizim girişimcilerimiz Türkiye'ye lobi bakımından katkıda bulunacaklar'' diye konuştu. 
     Ecevit, grup konuşmasında, bazı kesimlerin, kendisinin iyi göründüğünü söylediğine işaret ederek, ''bunun sırrını söyleyeceğim. 
     Memlekette işler iyi gittikçe ben de iyi olacağım. Tabi gayret bizden, takdir Allah'tan'' dedi. 
     
     Piyasalardaki duyarlılık 

     DSP Genel Başkanı ve Başbakan Bülent Ecevit, piyasalarda olumlu gelişmelerin yaşandığını belirterek, ''Piyasalardaki duyarlılığı gözetmek zorundayız. Bunda en başta görev, koalisyon ortaklarının uyumlu olmasıdır'' dedi. 
     Ecevit, partisinin grup toplantısında, TBMM'nin verimli ve hızlı çalışmasını sürdürdüğünü belirterek, bunda en önemli etkenin DSP'nin devamlılığı ve görev bilinci olduğunu vurguladı. DSP'nin bu tutumuyla geleceğin önde gelen güvencesi olduğunu gösterdiğini ifade eden Ecevit, milletvekillerini, çalışmalarından ötürü kutladı. 
     Ecevit, ekonomik göstergelerdeki düzelmenin sürdüğünü ifade ederek, konuşmasına şöyle devam etti 
     'Enflasyondaki düşüş sürüyor, faizler düşüyor, Dolar geriliyor. 
     Borsa, görülmemiş ölçüde yükseliyor. 2001 yılında dış satım gelirimiz 31 milyar doları buldu. Dış satımdaki artış, üretimi de canlandırıyor. 
     Dolayısıyla işsizliği azaltıyor. Bazı şirket ve holdingler şimdiden çok sayıda işçi almaya, çıkardıkları işçileri geri almaya başladı. 
     Bunlar, son derece olumlu gelişmelerdir. Bu arada işsiz kalan bazı işçi ve yöneticilerin kendilerine bir yeni yaşam kurma yolunda bazı çalışmalara başladıklarını duyuyoruz. Örneğin, geçen gün gazetelerde Bilecik ile ilgili bir haber okudum. Bilecik'te 60 kadar üyesi olan fabrika kapatılıyor, kriz gerekçesiyle...Fakat bu fabrikanın işçi, yönetici ve teknisyenleri elele veriyorlar, birikimlerini birleştirerek bir fabrika kuruyorlar. Bu fabrika da şimdiden dışarıdan siparişler almış durumda. Bunun çok iyi bir örnek olacağını umuyorum.'' Olumlu gelişmeler yaşanmasına rağmen piyasaların son derece duyarlı olduğuna işaret eden Ecevit, bunun özenli gözetilmesi gerektiğini söyledi. Ecevit, ''Bu konuda başta gelen görev, koalisyon ortaklarının uyumlu çalışmasıdır'' dedi. 
     
     ABD gezisi... 

     Ecevit, konuşmasında gelecek hafta ABD'ye yapacağı geziyi hatırlatarak, geziye 100'ü aşkın girişimcinin katılacağını, isteğin daha fazla olduğunu ancak uçakta yer kalmadığını söyledi. Ecevit, ''Bu, iş çevrelerinin geleceğe ne kadar umutla baktığını gösteriyor'' dedi. 
     Türkiye'nin ABD ile bir stratejik ortaklığı bulunduğuna dikkati çeken Ecevit, bunun daha somut ve etkili hale gelmesinin, ABD ile ekonomik ve ticari ilişkilerin gelişmesine bağlı olduğunu anlattı. 
     Türkiye'nin ABD ile stratejik ortaklığının günden güne geliştiğini, ancak bu konuda ABD'de Türkiye aleyhine çalışan lobilerin bir zorluk oluşturduğunu dile getiren Ecevit, buna karşılık Türk labilerinin o kadar yaygın olmadığını söyledi. 
     Ecevit, ABD ile ticari ve ekonomik ilişkilerin artması ve ticaretin önündeki engellerin kalkması halinde Türk girişimcilerin lobi bakımından da katkıda bulunabileceklerini kaydetti. Ecevit, ''ABD ile ticari ve ekonomik ilişkilerimizin gelişmesi büyük önem taşıyor. 
     Bu konuyu ABD Başkanı Bush ve ilgili yöneticilerle ayrıntılı olarak görüşeceğimizi umuyorum'' diye konuştu. 
     
     Kamuoyunun haklı ilgisi... 

     Ecevit, ekonomiyi hızlandırmanın, yatırım ve üretimi güçlendirmenin ve halkı kalkındırmanın başta gelen koşulunun, bankaların üretim ve yatırıma desteği olduğuna anlatarak, bankalarla ilgili yeni yasa tasarısında yatırım ve üretim desteğini artırmanın amaçlandığını söyledi. 
     Bu konudaki çalışmalarını yoğun şekilde sürdürdüklerini, dün gece ve bu sabah da tasarı üzerinde çalıştıklarını hatırlatan Ecevit, ''Bu çalışmaların uzamasının nedeni, kamouyunun bankacılıkla ilgili girişimlere haklı olarak gösterdiği ilgidir. Kamuoyundan gelen tüm istek, öneri ve kaygıları tek tek değerlendirdik ve bu sabah uyumlu bir sonuca vardık. Milletimize hayırlı olmasını diliyorum'' dedi. 
     Bankaların kendi kaynaklarını arttırdıkları, üretim ve yatırıma yönelttikleri takdirde devletin de bankalara hazırlanan tasarı çerçevesinde belirli ölçüde destek vereceğini bildiren Ecevit, ancak bunun hibe olmayacağını söyledi. Ecevit, bankaların tam bir saydamlık içinde üretken alanlara kredi vermesini özenle gözeteceklerini kaydederek, ''Bankaları bu bakımdan çok sıkı bir disiplin altında bulunduracağız'' dedi. 
     Ecevit, ayrıca alınan bir kararla, KOBİ, esnaf, sanatkar ve çiftçilere kullandırılmak üzere Halk ve Ziraat Bakansı'ndan ek kredi olanakları sağlanacağını da ifade etti. 
     
     "İşler iyi gidiyor..." 

     Başbakan Ecevit, son günlerdeki ağır iklim koşullarına da dikkati çekerek, özellikle yoğun kar yagışı nedeniyle halkın sıkıntılar yaşadığını söyledi. Deprem ve sellere karşı bir ölçüde önlem alınabilmesine rağmen, kara karşı önlem alınması yolu olmadığını ifade eden Ecevit, özellikle ulaşımın aksamaması için ilgili kamu kuruluşlarının ellerinden gelen çabayı gösterdiğini belirtti. Ecevit, kimsenin açıkta kalmamasının da sağlandığını vurguladı. 
     Doğalğaz fiyatları konusunda yaşanan sıkıntıları da hatırlatan Ecevit, Enerji ve Tabii Kaynaklar Bakanı Zeki Çakan'ın bu konuda verimli bir çalışma yaptığını söyledi. Ecevit, henüz yeterli olmasa da doğalgaz fiyatlarında indirim sağlandığını anımsattı. 
     ''Kısacası, işler iyi gidiyor'' diyen Ecevit, bazı kişilerin kendisinin son zamanlarda daha iyi göründüğünü söylediklerini ve bunun nedenini sorduklarını belirterek, ''Ben bunun sırrını söyleyeceğim, sizlere...Memlekette işler iyi gittikçe, ben de iyi olacağım. Tabi gayret bizden, takdir Allahtan'' dedi. 
     Ecevit'in bu sözleri, grupta gülüşmelere neden olurken, milletvekilleri tarafından da uzun süre alkışlandı. 
     Ecevit, gruptaki milletvekillerinden gelen istek üzerine Devlet Bakanı Kemal Derviş'i toplantıya davet ettiklerini, kendisinin bankacılıkla ilgili düzenleme konusunda bilgi verecğini ve soruları yanıtlayacağını söyledi. 
     Ecevit'in konuşmasının ardından Devlet Bakana Derviş, gruba bilgi verdi. 
     






</TEXT>
</DOC>
