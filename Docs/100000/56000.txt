<DOC>
<DOCNO> 56000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/son/sondun08.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Prens Charles'ın siyah sekreteri "Irkçı saldırılara uğradım" 
</HEADLINE>
<TEXT>

     İngiltere Veliahtı Prens Charles'ın Highgrove'daki resmi konutunda sekreter olarak görev yapan Elizabeth Burgess, görevinden ayrılmasının ardından açtığı davada istifasına malikanedeki ırkçı saldırıların neden olduğunu öne sürdü. 
     Highgrove'da, Prens'in çok yakınında çalışan bazı danışmanların ve yaverlerin, görev yaptığı 10 yıl boyunca bu yaklaşımlarından vazgeçmediklerini iddia eden Burgess, Prens'in en yetkili yaverinin kendisinden ''Allah'ın cezası zenci'' diye söz ettiğini ve buna engel olunmadığını savundu. 
     Prens Charles'ın avukatı Adam Tolley'nin ''neden resmi bir şikayette bulunmadınız '' şeklindeki sorusunu da yanıtlayan Burgess, Prens'in de kendisine yönelik ırkçı saldırıların bazılarına tanık olduğunu, ancak kayıtsız kaldığını iddia etti. Burgess, bu nedenle bir şikayette bulunmanın sonuç getirmeyeceği kararına vardığını bildirdi. 
     Yine de Highgrove'daki Personel Müdürü'ne durumu anlattığını ve ondan da ''bunları kanıtlayabilmek için tanık gerekir'' şeklinde bir yaklaşım gördüğünü kaydetti. 
     Sonuçta çalışma saatleri konusunda sözleşme hükümlerinin çiğnendiğini öne sürerek Highgrove Malikanesi'ndeki görevinden istifa eden Elizabeth Burgess'in açtığı dava sürüyor. 
     Prens Charles'ın ırkçı yaklaşımların her türünü temelden reddettiğini hatırlatan Kraliyet çevreleri ise Burgess'ın dava yoluyla para sızdırmaya ve ünlü olmaya çalıştığını, Prens'in Basın Müşaviri Colleen Harris'in de siyah olduğunu ve uzun yıllardır görevini başarıyla sürdürdüğünü savunuyor. 
     






</TEXT>
</DOC>
