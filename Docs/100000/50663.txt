<DOC>
<DOCNO> 50663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/05/spor/ytan.html </URL>
<DATE> 2001/11/05/ </DATE>
<TIME>  </TIME>
<AUTHOR> MEHMET TAN  </AUTHOR>
<HEADLINE>
Kısmeti kapalı 
</HEADLINE>
<TEXT>

     Gerilimli günler geçiren, ekonomik kriz ve yönetimsel kaosla boğuşan Trabzonspor, zorluk derecesi yüksek müsabakayı ilk yirmi dakikada kolaya çevirdi. Bu süre içerisinde futbol adına iyiden de öte mükemmele yakın örnekler veren ve skoru da yakalayan Trabzonspor, o bilinen bireysel saçmalıkları yüzünden zaman zaman kendi yarı alanında güçlükler yaşadı. 
     Defans ofans ilişkisini iyi sağlayan, orta alanda baskı kuran, top kazanan, kazanılan topları alabildiğince iyi kullananan Trabzonspor, ani çıkışlarla bulduğu net pozisyonların sadece birini, onda da Denizli defansın ofsayt duraklamasından yararlanarak gole çevirebildi. Trabzonspor biraz dikkatli olsa, tercihlerini doğru yapabilse ve Aurello her kazandığı topta kendi ekseni etrafında dönüp takımın hızını kesmese maçın başında işi koparacaktı. 
     Trabzonspor’un sağ ve sol dış kulvarlarında görev yapan Hasan ve Erman sahanın çalışkan iki ismiydi. Çabuklukları, defansif ve ofansif yeterlilikleriyle göz doldurdular. Bordo - Mavililerin Brezilyalılarında inanılmaz düşüş var, hücumda Zafer’in temposuna ayak uyduran olamadı. 
     Müsabakanın üç kırılma noktası var. İlki 52. dakikada meydana geldi. Denizli’nin atağında top önce direğe vurdu, sonra gelişi güzel her yere. Trabzonspor’un kalesi meleklerin koruması altındaydı sanki. Diğerleri ise 73. ve 80. dakikalarda oldu. Birincisinde Gökdeniz, diğerinde de Trabzonspor’un alt yapısından kadroya alınan efsane kadronun unutulmaz stoperlerinden Kemal Serdar’ın oğlu Ferdi mutlak golü kaçırdılar. Maçın son 10 dakikasında gelen iki gol, Trabzonspor’un bütün dünyasını kararttı. Bu takımın ya kısmeti kapalı, ya basireti bağlı ya da ortada bir uğursuzluk var. 
     Ali Uluyol, vasatın çok üstünde bir müsabaka yönetti. Trabzonspor’un kazandığı iki goldeki pozisyonları son derece iyi süzdü. Maçın son dakikalarında, yardımcısının bayrağına rağmen oyunu devam ettirmesi ise bir hakemlik dersi. Trabzonspor’un aleyhine verdiği penaltı kararı tartışmasız doğruydu. Haftayı hakem tartışmalarıyla tamamlayan Trabzonspor’un evinde penaltı düdüğü çalmak her babayiğidin harcı değildir. 
     



 SPOR 

























</TEXT>
</DOC>
