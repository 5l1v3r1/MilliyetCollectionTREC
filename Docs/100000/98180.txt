<DOC>
<DOCNO> 98180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/26/son/soneko22.html </URL>
<DATE> 2002/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Formula-1 adayı Kırşehir'e maddi destek geldi... 
</HEADLINE>
<TEXT>

     Formula-1 yarışlarının Türkiye'de yapılmasına dönük, Almanya'da turizm işiyle uğraşan Makbule Sözen Sevsal'ın, tesislerin Kırşehir'de yapılması şartıyla devletten hiçbir katkı istemeden 600 milyon dolarlık yatırım yapmaya hazır olduğu öğrenildi. 
     Türkiye Otomobil ve Motor Sporları Federasyonu Tomsfed Başkanı Mümtaz Tahincioğlu ile de irtibata geçen Sevsal'ın, geçen yıl FOA ve FIA ile görüşmeler yaparak, 2005 yılına kadar Türkiye'de F-1 organizasyonu için yatırım yapma hakkını satın alan tek girişimci olduğu ifade ediliyor. 
     Aslen Adanalı olan Sevsal'ın, sadece Kırşehir'de bu organizasyonun yapılması halinde, arazi bedelleri, alt ve üstyapı, pist bakım merkezleri ve konaklama üniteleri gibi bütün yatırımları yapmayı taahhüt ettiği vurgulanıyor. 
     Sevsal'ın söz konusu anlaşmaya dayanarak, Avrupa Ekonomik Konseyi ve bazı özel finansman kurumlarından yatırım finansmanı teminatını sağladığı öğrenildi. 
     Öte yandan sürekli göç veren bu bölgede yatırım yapılması, Devlet Bakanı Ramazan Mirzaoğlu tarafından desteklenirken, başka bir bölgenin seçilmesi halinde, devletin yatırım yapması gerekeceğine işaret ediliyor. 
     Kırşehir projesini savunanlara göre, kabul görmesi halinde Hirfanlı Barajı kenarında yer alan Büyükoba beldesinde yapımı öngörülen tesislerin, bölgede orman olmaması nedeniyle tek bir ağacın kesilmeyecek olması, arazinin tarıma elverişli olmaması gibi nedenlerle de, bu bölgede kurulmasının uygun olacağı ifade ediliyor. 
     Bakanlar Kurulu, Formula-1 projesini kabul ederken, yarışların 2005 yılında Türkiye'de yapılması konusunda destekleme kararı almıştı. 
     Yarışların yapılacağı yer konusunda ise Kırşehir'in yanı sıra İstanbul, Antalya ve İzmir de aday şehirler arasında yer alıyor. 
     
     AVANTAJLARI 
     Dünyanın en fazla ilgi çeken sporlarından biri olan Formula-1, her yıl Mart-Ekim ayları arasında düzenleniyor. Organizasyon için şirketler milyonlarca dolar harcarken, yarışların düzenlendiği ülkeler de büyük gelirler elde ediyor. Her yarışı 200'e yakın ülkede, 350 milyon kişi tarafından izleniyor. 
     Formula-1'in sadece televizyon gelirleri 5 milyar doları buluyor. Yarışların reklam pastası ise 1 milyar dolar düzeyinde. 
     Yarışlarda 15 ülkeden toplam 2 bin kişi görev yapıyor ve orta bütçeli bir ekip, yılda yaklaşık 200 milyon dolar para harcıyor. Bu rakam büyük takımlarda milyar dolarlara yaklaşıyor. 
     Türkiye'ye yılda 60-300 milyon dolarlık bir gelir sağlaması beklenen Formula-1'in tanıtım, spor ve ekonomiden oluşan üç önemli ayağı bulunuyor. 
     





</TEXT>
</DOC>
