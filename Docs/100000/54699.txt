<DOC>
<DOCNO> 54699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/29/son/sondun11.html </URL>
<DATE> 2001/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Milano'da 2 camiye operasyon düzenlendi, 2 kişi gözaltında 
</HEADLINE>
<TEXT>

     İtalya'da terörle mücadele kapsamında dün akşam Milano kentindeki 2 camiye operasyon düzenleyen sivil polis, 2 kişiyi tutukladı. 
     Terör örgütü El Kaide ile bağlantısı tespit edilip tutuklananlardan birinin Tunus diğerinin de Fas vatandaşı olduğu ancak ikisinin de İtalya'da oturma izni bulunduğu belirtildi. 
     Jenner ve Quaranta caddeleri üzerindeki camilere düzenlenen operasyon çerçevesinde, savcılığın listesinde olan bir Mısır vatandaşının aranmasına da devam edildiği bildirildi. 
     Savcı Luca Pistorelli ve Stefano Dambruoso'nun yürüttüğü soruşturmalar kapsamında El Kaide ile bağlantısı saptanan Milano İslam Kültür Merkezi Başkan Yardımcısı Cezayirli Abdelhalim Hafed Remadna'nın cezaevinde bulunduğu, Remadna hakkında dava açılacağı kaydedildi. 
     İtalya'da son 2 ayda terörle mücadele kapsamında yürütülen operasyonlarda 14 kişi yakalandı. 
     Basına sızan bilgilere göre, yaklaşık 15 kişi de aranıyor. 
     






</TEXT>
</DOC>
