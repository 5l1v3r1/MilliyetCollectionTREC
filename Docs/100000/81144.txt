<DOC>
<DOCNO> 81144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/30/guncel/gun08.html </URL>
<DATE> 2002/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Başhekim, seçimle belirlenebilir mi 
</HEADLINE>
<TEXT>

ÇAPRAZ ATEŞ 
     AYŞEGÜL AYDOĞAN 

     Çalışma Bakanı Yaşar Okuyan’ın SSK hastanelerinde başhekim ve başhemşirelerin seçimle belirlenmesi yönünde çalışmalar yaptıklarını söylemesi, tıp çevrelerinde tartışmaya yol açtı. Seçimin demokratik bir çalışma ortamı sağlayacağını düşünenler de var, kurumda hiziplere neden olacağını savunanlar da... 
     
     Dr. Ahmet Çolak Başhekim 
Seçim anlamsız      Olabilir ama gerek var mı Sonuçta devlet memurluğu sıfatı taşırken seçim yapılmış, yapılmamış, anlamı yok. Seçim sistemi çalışanların gruplanmasına, kutuplaşmasına neden olur. Seçim sonrası gündeme gelen şaibeler, usulsüzlük iddiaları tartışılmaya başlanır. Bizim insanımızın yapısına uymaz. Seçim sonrası duygusal davranılır, kırgınlıklar olur, nasıl davranılacağı bilinmez. Sonuçta bunlar hizmete yansır, işi aksatır. Başhemşirelik alt görevdir. Başhekim belirler. Onun da seçimle belirlenmesi gerekli değil. 
     
     Prof. Dr. Umur Kuyumcuoğlu 
Hizipleşme olur      Popülist, gerçekdışı bir açıklama. Seçim sistemi faydalı, sevimli gibi görünüyor ama vaatlere, bölünmelere neden olabilir. Seçim denilince, adaylar ve vaatleri söz konusu olur. Seçime girenlerin oy verecek insanları da toparlaması lazım. Bu da kurum içinde gruplaşmaya neden olur. Her ne kadar demokratik ve şirin gibi görünse de, uzun dönemde problemler ortaya çıkar. Kurumda devamlı seçim havası oluşur. Seçimin ertesi gününden başlayarak, yeni seçime kadar başhekim arayışına gidilir. Öncelikle kurumların gerçek ihtiyaçları belirlenmeli personel, altyapı ve cihaz ihtiyaçları giderilmeli. Seçimin çok şey getireceğini sanmıyorum. Hiziplere, kırgınlıklara yol açar. 
     
     Tahsin Ecer Sağlık Bakanlığı 
Seçime karşı değiliz      Sağlık Bakanlığı mevzuatına göre mümkün değil. Özel hastanelerle ilgili mevzuatı çıkarttık. Kamu hastanelerine yönelik yeni bir yönetmelik hazırlıyoruz. Başhekim, başhemşire ve idari görev alacak personelin nasıl göreve geleceği belirleniyor. Ama tabii bunun Bakanlar Kurulu’ndan geçmesi lazım. Bu arada rektör ve dekanın seçimle gelmesinin artı ve eksileri değerlendirilmeli. Seçime karşı değiliz. 
     
     Dr. Eriş Bilaloğlu Türk Tabipleri Birliği 
Denetleme kolaylaşır      Seçimle başhekim gelmesi makul ancak demokrasi için bu tek başına yeterli değil. Ortamın da uygun olması gerekir. Memur sendikaları, tabip odaları ve çalışanların örgütlenebilmesi ve kendilerini daha rahat ifade edebilmesi için demokratik ortamın sağlanması lazım. Yoksa baskıcı ortamlarda da seçim yapılabilir. Ama yine de seçim kulağa hoş geliyor. Çalışanlar kendi yöneticilerini seçmeli. Bu denetleme şansını da getirir. 
     
     Dr. Hikmet Çevik SSK Bölge Müdürü 
Atamalarda siyaset var      Yeni çıkan sağlık işletmeleri modeline göre, hastane idarecileri olan başhekim, başhemşire ve başeczacıların seçimle gelmesi öngörülüyor. Atamalarda siyaset rol oynuyor. Bakan Bey bundan yakınıyor. Seçim, siyasi kadrolaşmayı ortadan kaldıracak. Çalışanların kendi seçtikleri idareciyle çalışması hem daha demokratik, hem motivasyonu artırıcı bir etken. Yöneticilere güven artacak. 
     



 GÜNCEL 





















</TEXT>
</DOC>
