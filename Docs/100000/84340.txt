<DOC>
<DOCNO> 84340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/16/son/sondun30.html </URL>
<DATE> 2002/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaron "Geçici Filistin Hükümeti atansın" 
</HEADLINE>
<TEXT>

     İsrail Başbakanı Ariel Şaron, başta ABD olmak üzere uluslararası topluma, bir yıl görevde kalarak reformları yapacak geçici bir Filistin hükümetini ataması çağrısında bulundu. 
     Yediot Ahronot gazetesinin haberine göre Şaron, söz konusu geçici hükümetin Filistinlilerin isteklerine rağmen kurulmasını önerdi ve uluslararası toplumun bunun Filistinlilere baskı yapması gerektiğini söyledi. 
     Haberde, Şaron'un öneriyi, geçen günlerde Fransa Cumhurbaşkanı Jacques Chirac ile yaptığı telefon görüşmesinde ortaya attığı bildirildi. Şaron, Chirac'a, Filistin lideri Yaser Arafat'ın statüsünün sembolik olması gerektiğini belirterek, şunları söyledi 
     ''Bunun kolay olmadığını biliyorum. Ben teklifi yaptım, ancak uygulama işine karışamayız. Bunu ABD, Avrupa ülkeleri ve teröristlere yardımı sona erdirirse belki Suudi Arabistan'ın yapması gerekir. 
     Geçici hükümet, Afganistan'daki gibi bir yıllığına atanacak. 
     Uluslararası toplum, Filistinlileri bu teklifi kabul etmeye zorlamalı.'' Şaron'un dış politika danışmanı Danni Ayalon da, Şaron'un geçici Filistin hükümeti kurulması önerisini geçen günlerde üst düzey Amerikalı yetkililer dahil olmak üzere yabancı liderlerle ele aldığını söyledi. 
     Ayalon, Şaron'un söz konusu hükümetin Filistin lideri Yaser Arafat'ın itirazlarına rağmen kurulmasından yana olup olmadığı yönündeki soruyu, ''Filistin Yönetimi, buna zorlanmalı. Yoksa bu ö öneriyi gönüllü olarak kabul edecek gibi görünmüyorlar'' diye yanıtladı. 
     ''Arafat görevde kaldığı sürece, reform çabalarının sonuçsuz kaldığını'' belirten Ayalon, ''Yozlaşmış ve terörle bağlantılı Filistin Yönetimi'nin, reformlardan sorumlu olmasına izin veremeyiz'' dedi. 
     Ayalon, Şaron'un gerekli değişiklikleri karşılayabilecek adil bir öneri yaptığı belirterek, ''Şaron, reformlar yapılmadan barış görüşmelerine başlamayacağını söyledi'' diye konuştu. 
     





</TEXT>
</DOC>
