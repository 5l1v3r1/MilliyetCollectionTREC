<DOC>
<DOCNO> 67148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/12/ekonomi/eko06.html </URL>
<DATE> 2002/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolar 1 milyon 430 binden döndü 
</HEADLINE>
<TEXT>

Son bir haftadır yükselen ve dün 1 milyon 430 bin lirayı gören dolar, gelen satışlarla 1 milyon 400 bin liranın altına düştü 
     EKONOMİ SERVİSİ 

     Irak’a müdahale bahanesini kullanarak geçen salıdan bu yana dövizde alan bankalar, dün doları 1 milyon 430 bin liraya kadar tırmandırdı. Serbest piyasada 1 milyon 430 bine kadar çıkan dolar gelen satışlarla tekrar 1 milyon 400 binin altına düştü. 
     Satıcıların giderek azaldığı bankalararası piyasada ilk işlemler 1 milyon 400 binin üzerinden geçti. Öğlen saatlerine kadar çıkışını sürdüren dolar bir ara 1 milyon 420 bine çıktı. Öğleden sonra tekrar satışa geçen bankalar, doları kapanışta 1 milyon 375 bin - 1 milyon 380 bin liraya kadar çekti. 
     Bankalararası işlemlerdeki gevşeme serbest piyasayı da peşinden sürükledi. Öğlen saatlerinde 1 milyon 430 bin liraya kadar tırmanan dolar öğleden sonra düşüşe geçti. Doların satış fiyatı geçen haftaki kapanışa göre 12 bin lira düşerek 1 milyon 378 bin - 1 milyon 385 bin aralığından günü tamamladı. 
     
     Irak bahane edildi 
     Böylece dolarda geçen salı 1 milyon 309 binden başlayan yükseliş dün ilk kez yerini düşüşe bıraktı. Bankacılar, oyuncuların Irak’a müdahaleyi kullanıp dövize döndüğünü, bu geçiş nedeniyle oluşan dalgalanmanın boyutunun zamanla azalacağını dile getirdi. 
     



 EKONOMİ 

















</TEXT>
</DOC>
