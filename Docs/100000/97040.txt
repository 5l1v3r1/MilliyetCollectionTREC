<DOC>
<DOCNO> 97040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/20/son/sontur31.html </URL>
<DATE> 2002/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Halıcı 3 Kasım tarihi için karar çıkarsa DSP olarak hazırlıklıyız 
</HEADLINE>
<TEXT>

     DSP Grup Başkanvekili Emrehan Halıcı, 3 Kasım tarihi için erken seçim kararı çıkması durumunda DSP olarak hazırlıklı olduklarını söyledi. 
     Halıcı, DSP genel başkan yardımcıları ve devlet bakanları Zeki Sezer ve Tayfun İçli ile birlikte, erken seçim konusunu görüşmek üzere AK Parti'yi ziyaret ederek, Grup Başkanvekili Salih Kapusuz ve parti yöneticileriyle görüştüler. 
     Halıcı, koalisyonu oluşturan partilerin genel başkanlarının yaptıkları zirvede, 3 Kasım'da erken seçim konusunda görüşbirliğine vardıklarını ve bu tarihin partilerin yetkili kurullarına götürülmesini kararlaştırdıklarını anımsattı. 
     Diğer partileri ziyarete başladıklarını kaydeden Halıcı, seçimin ileri bir tarihe alınmasının tek başına karar verecekleri bir konu olmadığını vurguladı. Halıcı, "Ancak başından beri biz, seçimin normal zamanda yapılmasının Türkiye açısından yararlı sonuçlar doğuracağını söyledik. Bütün partiler, 3 Kasım tarihini telaffuz ederler ve bu konuda karar çıkarsa biz de DSP olarak hazırlıklıyız. Böyle bir seçim için gerekli çalışmaları yapacağız" diye konuştu. 
     AK Parti Grup Başkanvekili Salih Kapusuz ise DSP'nin seçimlerin daha ileri bir tarihe alınması konusunda talebi bulunduğunu ifade ederek, şunları kaydetti 
     "Kamuoyuna deklare etmiş olduğumuz ve toplumsal talebin artık doruk noktasına ulaştığı ve bütün siyasi partilerin seçimlerin artık kaçınılmaz olduğunu kabul ettiği bir dönemde, telaffuz edilen ve daha önce bizim 6 Ekim olarak ifade ettiğimiz, ancak diğer siyasi partilerinin de kararlarının ve kanaatlarının 3 Kasım olması hasebiyle AK Parti olarak 6 Ekim'i 3 Kasım'a döndürdük. Seçimlerin 3 Kasım'da yapılması konusunda önerge verdik ve Meclisi'in de 22 Temmuz'da toplanması için yapılan çağrıya imza verdik. Pazartesi günü milletvekili birlikte olacağız ve Meclis'in çalışmalara başlaması için her türlü katkıyı sağlayacağız. Şayet iktidara mensup ve diğer siyasi partilerimiz katılmayacak olursa, biz 29 Temmuz'daki çağrıya da iştirak edeceğiz. Çünkü, Türkiye'nin önceliği seçimdir." 
     





</TEXT>
</DOC>
