<DOC>
<DOCNO> 86704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/yazar/gureli.html </URL>
<DATE> 2002/05/29/ </DATE>
<TIME>  </TIME>
<AUTHOR> Nail GÜRELİ  </AUTHOR>
<HEADLINE>
Kitapların zaman tüneli 
</HEADLINE>
<TEXT>

     E - yayıncılığın baştan çıkarıcı cazibesine rağmen, hala kitaplarda özgün bir sevdanın vefasını buluyorsanız, Çemberlitaş’ta, Basın Müzesi’ndeki sergiyi görmelisiniz. Kitapların yaşam serüveninden nostaljik bir kesiti yansıtan sergi, kimi kitapların zaman içinde değişik yayınevlerince farklı biçemlerde yayımlanan baskılarını içeriyor. Kitapların zaman tüneli de diyebilirsiniz buna. 
     Bu tünelde neler yok ki .. 
     Günümüzde yeni baskıları yapılan Reşat Nuri Güntekin’in unutulmaz romanı "Çalıkuşu"nun 1939’da İkbal Kitabevi tarafından yayımlanan ve kapağında "On beşinci bin" kaydı bulunan kitap. İç kapağında Reşat Nuri Güntekin imzalı bir ithaf "Sevgili ve değerli kardeşim Sedat Simavi’ye en derin kardeşçe sevgilerimle. 15 Eylül 1940" 
     Hemen yanında Çalıkuşu’nun 1957 baskısı. Kapağında notu "Neşreden Kanuni sahibi Hadiye Güntekin - Onuncu baskı" 
     Kuruş "tedavülden" kalkalı yıllar oldu, belki TL’nin alt biriminin kuruş olduğunu bile bilmeyenlerimiz var ama Reşat Ekrem Koçu’nun 125 kuruş fiyatlı "Dağ Padişahları - Tarihimizdeki Şekavet ve İsyanlar, Koçu Yayınları 1962" sergide durup duruyor. Aynı kitabın 2001’de Doğan Kitapçılık tarafından yapılan son baskısı da hemen yanında. 
     Sait Faik’in "Mahalle Kahvesi" 1950’de Varlık Yayınları’nda 100 kuruş fiyatla çıkmış, 1977’de Bilgi Yayınevi’nden 35 liraya. 
     Selim İleri’nin "Dostlukların Son Günü" kitabının üç baskısı değişik kapaklarla değişik yayınevlerinden 1975’te Bilgi Yayınevi, 15 lira. 1984’te Altın Kitaplar, 2002’de Doğan Kitapçılık. 
     Şair Başbakan Bülent Ecevit’in şiirleri de iki ayrı baskıyla sergileniyor. "Bülent Ecevit - Şiirler" başlıklı ve 20 lira fiyatlı, 1976 basımı kitabın kapağında Ecevit’in el yazısıyla kocaman bir imzası var. Öteki baskıyı ise Mehmet Kemal yayına hazırlamış ve May Yayınları tarafından 15 lira fiyatla yayımlanmış. Kapakta Ecevit’in "Karaoğlan" haliyle bir portresi ve şu üç dizesi yer alıyor "Acımızın mermer boynunda Bir göz yaşı gerdanlık Ağlamıştık" 
     Ya, Kemal Tahir’in "Rahmet Yolları Kesti" romanının 1957, Düşün Yayınevi başındaki şu alıntıya ne dersiniz 
     "Ahlak düzeni sağlam olmayan ve soyguncularıyla başa çıkamayan bir cemiyet, - ruhunda arta kalmış vahşet hissinin de baskısıyla - haydutlarına karşı hayranlık duyar. - Andre Maurois, İngiltere Tarihi" 
     Sergiyi gezerken, Müze Müdiresi Saadet Altay, "Bu sergiyi bir bankanın yayınevi düzenlemiş olsaydı, medyadaki şamatayı görürdünüz" diyor. 
     Doğru. Ne yapalım, bizim elimizden bu kadarı geliyor. Sergi 30 Haziran’a kadar açık. 
     
     Bir şiir 
     Bu haftaki dizelerimiz de nostaljik sergiden, Hilmi Yavuz’un "Kanto"sundan Bakış Kuşu, Yedi Tepe, 1969, 50 TL.-3 Çiçek y. 1983 
     "Sen bir çocuksun annesi ezik beyaz Sen bir çocuğu anlamak için birebir Annelerin annelerin en güzeli Aşktır" 
     
     







Üçlü koalisyon 


Pembeyle erguvan karışımı bodur zakkumlar ve Yuvarlakçay'daki çınar 


Kısa bilanço... 


Ecevit’in formülü 


Siyasi öfke değil, siyasi duyarlılık 


Önümüz kesilirse Tayyip öne çıkar 


TSK ve sağduyu 


Burs ve yurt sorunu neden çözülmüyor 


Avrupalı patronların İstanbul seferi 


Kitapların zaman tüneli 


Yeni bir dünya kurulurken Türkiye... 


Hangisi daha milliyetçi hareket 


Büyük yarış 


Yeni bir başbakan 


Türk seçmeni üzerine çeşitlemeler 


Gidelim buralardan 


Herkesin malı kendine 


Tarım şehri Konya sanayi şehri oluyor ...hatta oldu bile 


</TEXT>
</DOC>
