<DOC>
<DOCNO> 96788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/19/son/soneko16.html </URL>
<DATE> 2002/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK Başkanı "Pamukbank'ın fona devri doğru bir karar" 
</HEADLINE>
<TEXT>

     Bankacılık Düzenleme ve Denetleme Kurumu BDDK Başkanı Engin Akçakoca, BDDK'nın Pamukbank'ın Fon'a devir kararının doğru olduğunu savundu. 
     Akçakoca, ''BDDK'nın bu konudaki kararı, matematik olarak da hukuk ve kanun olarak da, ekonomi ve Türkiye açısından da doğru'' dedi. 
     Engin Akçakoca, bankacılık sektörünün yeniden yapılandırılması programının ele alındığı toplantı sırasında kendisine yöneltilen soruları yanıtladı. 
     Bankaların özkaynak gereksinimlerine ilişkin bir soru üzerine Akçakoca, bu gereksinimin hiçbir zaman bitmeyeceğini ifade ederek, sektörün makro dengeleri gözeterek parasal pozisyonlarını önemli boyutlara getireceğini kaydetti. 
     Akçakoca, ''BDDK'nın gözü, özkaynaklarda ve gerçek karlılıkta olacaktır'' dedi. 
     
     ÇUKUROVA GRUBU'NUN BORÇLARI 
     Çukurova Grubu'nun borçlarının yeniden yapılandırılmasına ilişkin bir soruyu Akçakoca, şöyle yanıtladı 
     ''Çukurova Grubu'nun geri ödemesiyle ilgili çalışmalar devam ediyor. İstanbul Yaklaşımı altında yapılacak çalışmalarda, bankasına göre peşin tahsilatın söz konusu olması ve 6 ay beklemesi şartı geçerli olacak.'' Bankacılık sektörünün kredi vermesi konusunda BDDK tarafından yönlendirilip yönlendirilmeyeceğine ilişkin bir soru üzerine de Akçakoca, şunları kaydetti 
     ''Dünyada gidişatın o yönde olduğu bir ortam... Bizde eksiklik... 
     Bu kadar kısa bir sürede böyle bir şeye ulaşabileceğimizi tahmin etmiyorum. İlk önce kredi alanlar arasında bir standardizasyon ve yeterli bir denetim ortamını sağlamak gerekiyor. Bu konuda bankalarımız arasında esasında haksızlıklar olduğuna inanıyorum. Yüzde 100 kuralına uygun olarak hareket edip, bilanço ve rakamlar esas 
     alındığı takdirde yapılmaması gereken bir işin farklı bakış açısıyla yapıldığı da oluyor. Bu zaman içinde unutulacak. Eğitim işi. Bizim şu anda bankalara tavsiyemiz kendi kredi değerlendirme ve rating sistemlerini geliştirmeleri. Yarın, öbür gün Türkiye'ye rating müessesesi geldiği takdirde hepimizin yararlanabileceği bir kaynakça da olacak. Dolayısıyla işin o şekilde yolunda giderse çözüleceğine inanıyoruz.'' 
     
     ''PAMUKBANK'IN FONA DEVİR KARARI DOĞRU'' 
     Engin Akçakoca, konuşmasında özkaynağın çok önemli olduğunu ifade ettiğinin hatırlatılması üzerine, sadece bankaların değil Türkiye'nin ihtiyacının özkaynak olduğunu, bu nedenle özkaynağı önemsediklerini söyledi. 
     ''Sıkıntısı olan banka var mı '' şeklindeki soruyu Akçakoca, ''Sıkıntısı olan banka yok. Olsaydı zaten önlemi alınırdı'' diye yanıtladı. 
     Akçakoca, bugün basında çıkan Çukurova Grubu Başkanı Mehmet Emin Karamehmet'in Pamukbank kararıyla ilgili olarak BDDK'yı Başbakan'a şikayet ettiği yönündeki haberin hatırlatılması üzerine, ''Başbakan'ın takdiri... BDDK'nın bu konudaki kararı fevkalade doğru ve yerinde bir karar. Bu konudaki iddialar, iddia ve spekülasyondan ödeye gidemez'' dedi. 
     BDDK Başkanı, Pamukbank'ın Fona devri sürecine ilişkin soruyu da şöyle yanıtladı 
     ''İki tane eksi bir tane artının üzerine gelirse, bir tane eksi kalır. Bunu yapamazdık. Söz konusu olamazdı. Ama bunlar bu kadar senelik mevcudiyetleri boyunca bu işi daha evvelden yapmayı düşünselerdi -ki aynı sebeple yapamadılar- belki bu sorun bugüne bu büyüklükte gelmezdi.'' ''Siz birleşmeyi tavsiye ettiniz mi '' sorusunu ise Akçakoca, ''Bizim tavsiyemizden öte kendileri de bu konuda düşünüyorlardı. Yani aklın yolu birdir. Dolayısıyla BDDK'nın bu konudaki kararı matematik olarak da hukuk ve kanun olarak da doğru, ekonomi ve Türkiye açısından da doğru'' şeklinde yanıtladı. 
     





</TEXT>
</DOC>
