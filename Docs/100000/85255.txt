<DOC>
<DOCNO> 85255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/son/sondun33.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İnternette artık ceset de satılıyor 
</HEADLINE>
<TEXT>

     İnternette, alçı, çamur ve hamurdan yapılan, gerçeğine tıpatıp benzeyen cesetler satılıyor. 
     Alman Rheinische Post gazetesinin haberine göre, Di Stefano Productions şirketinin internet sitesinde satılan cesetler, saç rengi, cinsiyet ve çürüme derecesine göre ilgilenenlere sunuluyor. 
     Di Stefano takma adıyla ''cesetleri'' satan genç işadamı, 10 yıl önce yaptığı bir cesedi otomobiline oturtarak gezerken gördüğü ilgi karşısında şaşırdığını, bunun üzerine yeteneğini ticarette değerlendirme kararı aldığını söyledi. 
     Genç işadamının ürettiği ve müşterilerine postayla gönderdiği ceset taklitleri 500 ile 750 dolara alıcı buluyor. Ceset parçalarının fiyatı ise daha ucuz. Talebin gün geçtikçe artığını kaydeden Di Stefano, isteğe göre cesetlerin gözlerinin içine 10 bin saat yanan küçük ampuller de yerleştirdiğini söyledi. 
     Di Stefano, ürünlerini sattığı internet sitesinde, meraklısına cesedin nasıl yapıldığını da tarif ediyor. 
     





</TEXT>
</DOC>
