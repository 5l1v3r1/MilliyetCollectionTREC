<DOC>
<DOCNO> 68449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/19/son/sondun09.html </URL>
<DATE> 2002/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzmanlar, uygarlığın kaynağını araştırmak için Türkiye'ye geliyor 
</HEADLINE>
<TEXT>

     Ders kitaplarının beşiğini Yunanistan olarak gösterdiği Batı uygarlığının aslında Mısır ve Anadolu dahil Yakındoğu'dan etkilendiği yolundaki tezler nedeniyle, ABD'den bir grup öğrenci ve uzman konuyla ilgili olarak Türkiye ve Yunanistan'da araştırma yapacak. 
     ''Classroom Connect'' adlı kuruluşun girişimi çerçevesinde öğrenci ve uzmanlar, 25 Şubat'ta İstanbul'dan bisikletlerle yola çıkacaklar ve Türkiye'nin batı kıyısını izlemek suretiyle güneye doğru inerek araştırmada bulunacaklar. 
     Yetkililer, araştırmanın çıkış noktası olarak Türkiye'nin seçilmesini, ''Burada çok sayıda antik Yunan kent kalıntıları bulunuyor. Ayrıca Türkiye Doğu ile Batı'nın kesişme noktasıdır'' şeklinde açıkladı. 
     İnternet aracılığıyla günü gününe Amerikan ve dünya kamuoyuna yansıtılacak çalışmalara, dışarıdan uzmanlar da internet yoluyla katılabilecek. Bu uzmanlar, araştırmaları yapan gruba kendi görüşlerini yansıtabilecekler. 
     Arkeolog ve antropolog gibi uzman bilim adamları ve öğrenciler, Türkiye turunu tamamladıktan sonra, Batı uygarlığının köklerini araştırmak amacıyla Yunanistan'ı da karış karış gezecekler. 22 Mart'ta sona erecek araştırmaya katılanlar ''Batı uygarlığının gerçek kökleri Doğu'da mıdır '' sorusunu yanıtlamaya çalışacak. Bu bağlamda Türkler ve Yunanlıların matematik, sanat, edebiyat, bilim ve demokrasiye katkıları da belirlenecek. 
     Yetkililerin verdiği bilgiye göre, gezi sırasında öğrenciler, modern Türkiye ve Yunanistan'ın kültürleri ve çevresini de yakından tanıma fırsatı bulacak. 
     ''Classroom Connect'' adlı kuruluşun başkanı Judith Hamilton, ''Araştırmanın bir diğer önemli yanının da, Doğu ile Batı ve İslam ile diğer dinler arasındaki engelleri kaldırmak, karşılıklı anlayış ortamını oluşturmak ve kültür mirasını paylaşmak olduğunu'' vurguladı. 
     Araştırma amaçlı tura, Türkiye ve Yunanistan'dan da uzmanların katılmaları bekleniyor. 
     Merkezi California'nin Brisbane kentinde bulunan ''Harcourt Inc.'' adlı şirketin bünyesinde oluşturulan ''Classroom Connect'', kişilere mesleki eğitimin yanı sıra okuma ve öğrenme olanakları sağlıyor. 
     Kuruluş, özellikle internet üzerinden mesleki eğitim ve konf eranslar gibi çeşitli faaliyetlerde bulunuyor. 
     






</TEXT>
</DOC>
