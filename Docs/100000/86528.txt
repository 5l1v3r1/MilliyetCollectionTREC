<DOC>
<DOCNO> 86528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/son/sondun13.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Günde bir fazla elma kalp ve kanser riskini yüzde 15 azaltıyor 
</HEADLINE>
<TEXT>

     İngiltere'de Cambridge Üniversitesi bilim adamları günde bir adet fazla elma ya da portakal yemenin, kanser ve kalp hastalıklarına yakalanma riskini yüzde 15 oranında azalttığını savundular. 
     Yapılan araştırmaların sonuçlarının, meyve tüketimini artırmanın faydasının, yaşla bağlantılı olmaksızın herkes için geçerli olduğunu ortaya koyduğunu da belirten bilim adamları, konuyla ilgili araştırmaların Avrupa'da 10 değişik ülkede yaşayan yaklaşık 500 bin kişi üzerinde yapıldığını belirtiyorlar. 
     Araştırmanın bir aşamasının da Norfolk'da yapıldığını ve yaşları 49 ile 79 arasında değişen 30 bin kişinin kanlarındaki C vitamini oranlarının ölçüldüğünü kaydeden bilim adamları, C vitamini seviyesindeki düşüklüğün, erkeklerde kalp krizi ve beyin kanamalarından ölümlere yol açtığının tespit edildiğini bildirdi. 
     Bilim adamları, erkeklerdeki bazı kanser türlerinin de C vitamini eksikliğiyle bağlantılı olduğunu ifade etti. 
     Bilim adamları, günlük meyve tüketimine 50 gram eklenmesiyle her türlü kalp hastalığı ve kanserden ölümlerde yüzde 15 oranında düşüş sağlanabileceğini de vurguladı. 
     





</TEXT>
</DOC>
