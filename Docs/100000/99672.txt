<DOC>
<DOCNO> 99672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/02/son/sonspo15.html </URL>
<DATE> 2002/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan Gürtuna ''Atatürk Olimpiyat Stadı'nı sahipleniyoruz '' 
</HEADLINE>
<TEXT>

     İstanbul Büyükşehir Belediye Başkanı Ali Müfit Gürtuna, Atatürk Olimpiyat Stadı'na giden yolların kendi sorumluluklarında olmadığını söyledi. 
     İstanbul Deniz Otobüsleri İDO Genel Müdürlüğü'nün Yenikapı'daki merkezinde basın toplantısı düzenleyen Gürtuna, Galatasaray ile Yunanistan'ın Olympiakos futbol takımları arasında yapılan özel maçta yaşanan yol sorunu hakkında açıklamalarda bulundu. 
     Gürtuna, yapılan hazırlık maçı sayesinde Atatürk Olimpiyat Stadı'nın test edildiğini belirterek, ''Yetkililerden kimse bizi suçlamıyor. Zaten stadın bir iç, bir de dış çalışması var. İç çalışması İstanbul Olimpiyat Oyunları Hazırlık ve Düzenleme Kurulu'nun sorumluluğunda. Dış çalışmalarını ise biz yapıyoruz. Ancak stadın çevre yollarının yapımı bizim sorumluluğumuzda değil. Bu sorumluluk Karayolları Genel Müdürlüğü'ne aittir. Ayrıca buradaki esas ana bağlantı yolları 7-8 yıl önce planlara işlendi. Karayolları Müdürlüğü de bu yolları yapacak'' diye konuştu. 
     İkitelli'den giden yolun TEM'e bağlandığını, buradan da Atatürk Olimpiyat Stadı'na bağlanacağını kaydeden Gürtuna, şöyle konuştu 
     ''Karayolları Genel Müdürlüğü'nün imkanları az ise yapacak birşey yok. Ayrıca burada yaşanan sorunlar nedeniyle görev ayrımı yapılacaksa bu görev Karayolları'nındır. Metro çalışması dünyanın her yerinde devlet tarafından yapılıyor. Ülkemizde ise belediye bunu üstleniyor. Bağcılar ve Otogar'dan geçerek stada ulaşacak metro çalışmasını başlattık. Bunun için dosyayı hazırladık. Dosyanın hazineden çıkması halinde ilk etapta Otogar-İkitelli-Olimpiyat Köyü hattını yapacağız. Burada bürokratik bir engel çıkmazsa, 3-4 yılda bunu tamamlarız.'' 
     
     ''ATATÜRK OLİMPİYAT STADI'NI SAHİPLENİYORUZ'' 

     Ali Müfit Gürtuna, İstanbul Büyükşehir Belediyesi'ne gelen bütün talepleri yerine getirdiklerini iddia etti. 
     Atatürk Olimpiyat Stadı'ndaki sorunun yan yollar olmadığını kaydeden Gürtuna, konuşmasını şöyle tamamladı 
     ''Burada önemli olan, stattan çıkanların bir an önce TEM yoluna ulaşmasıdır. Yol var, ama yeterli değil. Fonksiyonlar hangi kuruma yüklendiyse o yapılsın. Bize sorumluluk vereceklerse bütün çevre yollarını bize devretsinler. Stadın çevresinde de 1 milyon metrekareyi yeşile çevirdik. Ayrıca stadın yapımına bizden önce başlanmıştı. O tesisin atıl kalması doğru değildi. Bunun yanında İstanbul'da Olimpiyat Oyunları düzenlense de düzenlenmese de Atatürk Olimpiyat Stadı'nı sahipleniyoruz.'' 
     
     "FORMULA-1 İÇİN EN UYGUN KENT İSTANBUL" 

     İstanbul Büyükşehir Belediye Başkanı Ali Müfit Gürtuna, Formula 1 Yarışları'nın İstanbul'da düzenlenmesi için iddialı olduklarını söyledi. 
     Gürtuna, İstanbul'un Formula 1 Yarışları için her bakımdan uygun olduğunu ileri sürerek, ''İstanbul hem ulaşım, hem de haberleşme konusunda çok uygun bir yer. Yarışların yapılması için gerekli olan tesisleri de kısa sürede tamamlarız. Ayrıca büyük organizasyonları düzenleme tecrübemiz var. Türkiye'nin tanıtılması ve dış dünyaya yansıtılması da daha kolay'' diye konuştu. 
     Formula 1 Yarışları'nın İstanbul'da yapılmasını çok arzu ettiklerini kaydeden Gürtuna, şunları söyledi 
     ''Bu konuda sorumluluk almaya hazırız, ancak yetkiyle birlikte istiyoruz. Ayrıca İstanbul'da yatak sorunu da yok. Gelenleri rahat bir şekilde barındırırız. Bunun yanında yarışları izleyecek kişilerin kalacağı yerle, yarışın yapılacağı yer arasındaki mesafe de önemli. İstanbul'da bu da sorun olmaz. Yarışlar için diğer aday kentlerin arazisi ilçe belediyelerine ait. İstanbul'da ise bize ait. Bu konuda da problem yok.'' Formula 1 Yarışları'nın İstanbul'a verilmesi halinde organizasyon için 3 merkez düşündüklerini kaydeden Gürtuna, ''Yarışlar için Gaziosmanpaşa, Kemerburgaz ve Beykoz çevrelerini düşünüyoruz'' diyerek sözlerini tamamladı. 
     





</TEXT>
</DOC>
