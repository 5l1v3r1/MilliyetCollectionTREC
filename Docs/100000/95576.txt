<DOC>
<DOCNO> 95576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/14/ekonomi/eko03.html </URL>
<DATE> 2002/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
En çok kazandıran fon, İşsizlik Fonu 
</HEADLINE>
<TEXT>

Prim toplanmaya başladığı Temmuz 2000’den bu yana geçen 24 aylık sürede İşsizlik Fonu’nun getirisi yüzde 235’e ulaştı 
     İşsizlik Sigortası Fonu, primlerin toplanmaya başlandığı Temmuz 2000’den bu yana geçen 24 aylık sürede toplam yüzde 235 düzeyinde getiri sağlayarak diğer yatırım araçlarına fark attı. İşsizlik Fonu’nun getirisi, iskontolu bono ve tahvil, dövize endeksli tahvil, lira cinsinden kuponlu tahvil gibi yatırımlarla elde edildiği bildirildi. 
     
     Dolar yüzde 155.2 arttı 
     İşsizlik Sigortası Fon Yönetim Kurulu verilerine göre, işsizlik parası vermek üzere kurulan Fon’un ilk primlerini toplandığı Temmuz 2000’den bu yana geçen 24 ayda getirisi yüzde 235 olurken, aynı sürede dolar yüzde 155.2, euro yüzde 165.9 kazandırdı. 24 aylık sürede yatırım fonlarının değer kazancı yüzde 135.2, A tipi fonların yüzde 53, B tipi fonların yüzde 175 olurken, İşsizlik Fonu’nun nemasına en fazla yakın getiriyi altın sağladı. Söz konusu dönemde altının getirisi yüzde 179.5 oldu. 
     
     2002’de de önde 
     Temmuz 2000’den bu yana toptan eşya fiyatları endeksi TEFE ise yüzde 137.9 olarak gerçekleşti. 
     Verilere göre, İşsizlik Sigortası Fonu’nun 2002 yılının ilk 6 ayında getirisi yüzde 31 olurken, bankalar ve finans kurumları tarafından oluşturulan ve toplamı 241 olan A ve B tipi yatırım fonlarının bu yılın ilk altı ayındaki getirisi yüzde 26.2 oldu. Yine bu yılın ilk altı ayında TEFE’deki artış yüzde 12.5 olurken, dolar yatırımcısına yüzde 8.4, euro ise 19.2 getiri sağladı. 
     İşçinin aylık brüt ücreti üzerinden işçi ve devletin yüzde 1, işverenin de yüzde 2 oranında prim ödediği İşsizlik Fonu’nun 24 ayda 3 katrilyon 510 trilyon liralık gelirine karşılık, 13 trilyon 283 milyar lira gideri oldu. Fon’un varlıkları tamamen faize dayalı yatırım araçlarında değerlendirdi. Varlıkların yüzde 69.2’sini iskontolu bono ve tahvilde değerlendirilirken, yüzde 15’i mevduatta, yüzde 1.3’ü repoda, yüzde 5.3’ü lira cinsi kuponlu tahvilde, yüzde 9.2’si de dövize endeksli tahvile yatırıldığı belirtildi. 
     
Diğer fonlardan iyiyiz’      Türkiye İş Kurumu Genel Müdürü ve İşsizlik Sigortası Fon Yönetim Kurulu Başkanı Necdet Kenar, Fon’un işsizlik sigortası Kanunu ve Bakanlar Kurulu’nca yayınlanan yönetmelik gereği serbest piyasa koşullarında yatırım araçlarının, riskleri, vadeleri ve fonun nakit akışı dikkate alınarak profesyonel bir anlayışla yönetildiğini bildirdi. Kenar, Fon’un, bankalar ve finans kurumları tarafından oluşturulan A ve B tipi yatırım fonları ile karşılaştırıldığında, 24 ayda yüksek bir getiri sağladığının görüldüğünü de kaydetti. 
     
İşsizlik Fonu iki yıllık getiride önde Adı Getiri İşsizlik Fonu 235.0 24 ayar altın 178.7 Cumhuriyet altını 179.5 Yatırım fonları 135.2 A tipi 53.0 B tipi 175.6 Dolar 155.2 Euro 165.9 Enflasyon TEFE 137.9      
     



 EKONOMİ 





















</TEXT>
</DOC>
