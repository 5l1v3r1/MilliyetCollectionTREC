<DOC>
<DOCNO> 72819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/son/sonspo28.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Denizli maçından notlar 
</HEADLINE>
<TEXT>

     Beşiktaş Teknik Direktörü Christoph Daum, Denizlispor karşısında, sakatlığı geçen Brezilyalı savunma oyuncusu Ronaldo'yu ilk 11'de sahaya sürdü. 
     Sakatlığı nedeniyle hafta içinde takımla birlikte antrenmanlara çıkamayan Ronaldo, Daum'un isteğiyle doktorlar tarafından yoğun bir tedavi programı uygulanarak, Denizlispor maçına yetiştirildi. 
     
     ASPER 41 GÜN SONRA KALEDE 
     Trafik kazasında kardeşini kaybeden kaleci Myhre'nin yokluğunda, Denizlispor karşısında Asper ilk 11'de sahaya çıktı. 
     En son 2 Şubat'taki Samsunspor maçında forma giyen İsveçli kaleci, böylece 41 gün aradan sonra yeniden takımının kalesini korudu. 
     Genç kaleci Yasin Yıldız da yedek olarak 18 kişilik maç kadrosuna alındı. 
     
     FORVETTE İLHAN MANSIZ-AHMET DURSUN 
     Teknik Direktör Daum, Galatasaray maçının aksine, Denizlispor karşısında çift forvetle takımını çıkardı. 
     Galatasaray maçında yedek soyunan Ahmet Dursun, bu akşam İlhan Mansız ile ileri ikilide görev yaparken, geçen maçta ilk 11'de oynayan Bayram, yedek soyundu. 
     
     TARAFTAR SEVGİSİ 
     Beşiktaşlı taraftarlar, geçen hafta Galatasaray'a yenilen takımlarını karşılaşma öncesi adeta bağırlarına bastı. 
     Kaptan Tayfur'a çiçek veren taraftarlar, tüm takımı tribünlere çağırıp ''Yenilsen de yensen de taraftarın seninle'' diye tempo tuttu. 
     Bu arada, kaleci Asper ve Denizlispor'un yardımcı antrenörü olan eski Beşiktaşlı Feyyaz Uçar da tribünlerden en çok destek alan isimler olarak dikkat çekti. 
     
     PROTOKOL TRİBÜNÜNDE KONGRE KULİSLERİ 
     Beşiktaş-Denizlispor maçı öncesi protokol tribününde, 31 Mart'ta yapılacak seçim kongresi için kulisler yapıldı. 
     Başkan adayları Serdar Bilgili ve Hasan Arat da karşılaşmayı protokol tribününden izlerken, Anadolu'dan gelen Beşiktaş derneklerinin başkanları ve kongre üyelerinin konuştuğu tek konu seçimler oldu. 
     
     ULUSOY'A TEPKİ 
     Beşiktaşlı taraftarlar, Futbol Federasyonu Başkanı Haluk Ulusoy'a, Trabzonspor-Galatasaray maçının ertelenmesi nedeniyle tepki gösterdi. 
     Numaralı tribünde bulunan taraftarlar, Haluk Ulusoy'un bilgisayarda montajı yapılmış Galatasaray formalı fotoğraflarını kaldırarak, ''Cimbom'un uşağı Ulusoy istifa'' diye tempo tuttu. 
     
     PAF'LARDA BEŞİKTAŞ GALİP 
     PAF Ligi maçında Beşiktaş, Denizlispor'u 2-1 yendi. 
     Ayazağa Yusuf Tunaoğlu Stadı'nda oynanan karşılaşmadan galip ayrılan siyah-beyazlılar, üstü üste 7. galibiyetine imza attı. 
     






</TEXT>
</DOC>
