<DOC>
<DOCNO> 76866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/06/son/sontur17.html </URL>
<DATE> 2002/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "Kafkaslara gittiğimde Asena gibi karşılanıyordum" 
</HEADLINE>
<TEXT>

     DYP Genel Başkanı Tansu Çiller, yaşanmakta olan krizin ekonomik değil, siyasi bir kriz olduğunu öne sürerek, ''Kriz siyasi ama semptomları ekonomik. Bu doktorla olmuyor. 
     Bu doktorla mümkün değil'' dedi. 
     Çiller, DYP Gençlik Kolları'nın, Antalya'nın Belek Beldesi'ndeki Sol Belvil Otel'de düzenlenen eğitim çalışmasında yaptığı konuşmada, DYP iktidarı döneminde de bir ekonomik kriz yaşandığını, 5 Nisan kararlarının alındığını ve krizin 1 dolar dahi dış borç alınmadan 6 ayda atlatıldığını söyledi. Krizin ardından Türkiye'nin üst üste 3 yıl yüzde 8 oranında büyüyerek, OECD ülkeleri arasında büyüme hızında birinci olduğunu ifade eden Çiller, o dönemde gümrük birliğine de girildiğini hatırlattı. Yine DYP iktidarı döneminde, AB ile müzakerelerin başladığını ve Türkiye'deki işsizlik oranının AB ülkeleri arasındaki en düşük orana sahip olduğunu kaydeden Çiller, şöyle devam etti 
     ''Bıraktığımız Türkiye yüzde 8.3 büyüyordu, bugünkü Türkiye yüzde 9.4 oranında küçülüyor. 
     Bıraktığımız Türkiye'de kişi başına milli gelir 3 bin dolardı, şimdi 2 bin dolar. Bıraktığımızda enflasyon yüzde 75'ti, şimdi yüzde 88,6. Gelinen nokta bu. Bu nokta krizi yaratmıştır. Kriz, ekonomik 
     değil siyasi bir krizdir. Kriz siyasi ama semptomları ekonomik. Kriz siyasidir, çözüm yolları da siyasi olacaktır. Çünkü sıkıntı, siyasidir. Ama bu doktorla olmuyor. Bu doktorla mümkün değil.'' 
     
     ''BUGÜN KAFKASLARDA TÜRKİYE YOK'' 
     Türkiye'nin yeniden büyümeye başlayacağına inandığını ve AB'ye gireceğini belirten Çiller, şöyle devam etti 
     ''Bugün Kafkaslarda Türkiye yok. Kuzeyinde Putin, güneyinde ABD var. Ama bir zamanlar, biz Kafkaslara gittiğimiz zaman Asena gibi karşılanırdık. Kafkas dünyasının başını çekerdik. 
     Ve AB'ye büyükler arasında bir büyük olarak girmek istedik. 
     Bayrağımızla, inançlarımızla ama hakkımızı ala ala mutlaka AB'ye gireceğiz. Türkiye hem AB üyesi olacak ama ABD'nin dostu olarak, AB içinde bir büyük Türkiye gerçekleştirmek istiyorum.'' Çiller, ''Ankara'nın, adeta son sosyalist devletin başkenti'' haline geldiğini savunarak, son 4 yılda devlet kurumlarına 289 bin kişinin alındığını, aileleriyle birlikte 1 milyon kişiyle, devletin ve borçların büyütüldüğünü iddia etti. 
     DYP Gençlik Kollarından Sorumlu Genel Başkan Yardımcısı Hacı Filiz de Gençlik Kollarının üye sayısının 200 bini aştığını, bu rakamın daha da artacağını söyledi. 
     






</TEXT>
</DOC>
