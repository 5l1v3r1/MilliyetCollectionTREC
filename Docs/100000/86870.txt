<DOC>
<DOCNO> 86870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/30/guncel/gun08.html </URL>
<DATE> 2002/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Öcalan F tipine gönderilsin mi 
</HEADLINE>
<TEXT>

ÇAPRAZ ATEŞ 
     BELMA AKÇURA 

     Başbakan Yardımcısı Devlet Bahçeli, İmralı Cezaevi’nde hükümlü bulunan Abdullah Öcalan’ın özel koşullarda tutulmasına gerek kalmadığını belirterek F Tipi cezaevine sevk edilmesini istedi. Bahçeli’nin sözleri, "Öcalan F tipi cezaevine nakledilsin mi" tartışmasını gündeme getirdi. 
     
     Hikmet Sami Türk Adalet Bakanı 
Ada yüksek güvenlikli      Sözü edilen kişinin İmralı Cezaevi’nde bulundurulmasının nedeni güvenliktir. O koşullarda bir değişiklik olmadığı sürece başka bir yere nakli düşünülemez. İmralı’nın etrafı askeri yasak bölgedir. Herkes yaklaşamaz. Özel koşullar kalkmış olsa niye orada tutalım. Çünkü orada 500 kadar da asker bekliyor. Bina olarak, donanım olarak F tipi cezaevleri, İmralı’dan da çok daha güvenilir. Sorun cezaevinin bulunduğu yer. F Tipi cezaevleri en modern ve güvenilir cezaevleridir. Ancak bunlar nihayet şehirlerin yakınlarında olan cezaevleridir. Her zaman herkesin gidebileceği yerlerdir. Oysa İmralı öyle değil. İmralı, cezaevi olarak yüksek güvenlikli bir cezaevi değil ama ada yüksek güvenlikli. 
     
     Fethullah Erbaş SP Milletvekili 
İmralı’da kalmalı      Türkiye çok uzun yıllar Öcalan’ın peşinde koştu. Öcalan sonunda yakalandı ve İmralı’ya konuldu. Dolayısıyla Bahçeli’nin "Öcalan İmralı’da değil, normal cezaevinde olmalı" demesi garibime gitti. Devletin bir bildiği var ki İmralı’ya koydu. Devlet, Öcalan’ın güvenliğini başka bir cezaevinde sağlayabiliyor mu, sağlayamıyor mu Öcalan’ın güvenliğini devlet sağlayabiliyorsa, bizim bir diyeceğimiz yok. Ama Türkiye’de cezaevlerinin koşulları da belli. Öcalan’a birşey olursa devletin bunu izah etmesi son derece zor olur. Şimdilik güvenlik açısından bana göre İmralı’da kalmalı. Ya da daha da güvenli bir yer bulunuyorsa orada kalmalı. 
     
     Emin Karaa TBMM Adalet Komisyonu Başk. 
F tipine nakledilmeli      Öcalan’ın tek başına adada kalmasını, adanın etrafının balıkçılara kapatılmasını ve masrafının çok ağır olmasını doğru bulmuyorum. F tipi cezaevine nakli fikri bence de yerinde. Ben bu fikri daha önceden beri taşımaktaydım. Yerinde bir davranış olur diye düşünüyorum. F tipi cezaevinde her tutuklu ve hükümlü için alınan önlemler Öcalan için de alınır. O kişiyi orada tek başına tutmanın sebebleri de ortadan kaldırılmalı. O ada tekrar sivile açılmalı. Hem hava, hem deniz sahasının belirli mesafelerde kapatılmış olması çok abartılı bir durum. 
     Koca toprak parçasının bir kişi için boşaltılmasına gerek yok. 
     
     Şefkat Çetin MHP Genel Başkan Yardımcısı 
İmralı’dan da yönetiyor      Devlet, mahkumiyeti onaylanmış terörist başının F tipi cezaevinde güvenliğini temin edecek donanıma sahiptir. Ayrıca İmralı’da hazinenin parasıyla karşılanan masraflar ek bir külfet getirmektedir. İşin bir de psikolojik boyutu var. Henüz yaralar sarılmamışken, terörist başının cezaevinde dünyadaki tüm kesimlerle rahat iletişim kurabilecek bir donanıma sahip olduğunu, kamuoyuna yansıyan bilgilerden biliyoruz. PKK’nın KADEK olarak isim değiştirmesini talimat olarak verebiliyor, siyasallaşma stratejisini cezaevinden idare edebiliyor. Bunlar gözlerimiz önünde cereyan ediyor ise demek ki İmralı Cezaevi terörist başının enterne edilmesi noktasında başarılı bir görev ifa edemiyor. Öyleyse F tipi cezaevine gönderilmelidir. 
     



 GÜNCEL 
















</TEXT>
</DOC>
