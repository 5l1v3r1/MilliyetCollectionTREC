<DOC>
<DOCNO> 81700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/02/son/sonspo11.html </URL>
<DATE> 2002/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı "Galatasaray artık dünya takımı" 
</HEADLINE>
<TEXT>

     Maliye Bakanı Sümer Oral, Galatasaray Kulübü Başkanı Özhan Canaydın ve beraberindeki heyeti kabul etti. 
     Bakanlıkta yapılan kabulde, Özhan Canaydın'ın yanı sıra Şişli Belediye Başkanı Mustafa Sarıgül, eski kulüp başkanı Alp Yalman, kulüp basın sözcüsü Ali Dürüst ve diğer yöneticiler yer aldı. 
     Maliye Bakanı Oral, kabule yaptığı konuşmada, seçilen yeni yönetimi tebrik ettiğini ve başarılar dilediğini belirterek, ''Galatasaray artık dünya takımı'' dedi. 
     Yönetim kurulunda nöbet değişikliği olduğunu vurgulayan Oral, şöyle konuştu 
     ''Sorumluluklarınız ağır. Belli seviyeye gelmiş Galatasaray'ı bunun üzerine çıkarmak zorunluluğunuz var. Projelerinizi basından izliyoruz. Hedeflerinize ilerlemede gelişme göstereceksiniz. 
     Barcelona'da yapılan bir toplantıda, çeşitli ülkelerin maliye bakanlarıyla Galatasaray'ı konuştuk. Diğer takımlarımızın da böyle olmasını istiyoruz. Sorumluluğu taşıyacak güçtesiniz.'' Galatasaray Kulübü Başkanı Özhan Canaydın ise seçildikten hemen sonra gelmek istediklerini, ancak ligdeki durum nedeniyle gelemediklerini dile getirerek, şöyle dedi 
     ''Bizi kabul ettiğiniz için teşekkür ederiz. Bu şampiyonlukta, 3 başkanın emeği var. 27 maçı sayın Cansun götürdü, bu takımı yaptığı transferlerle sayın Süren kurdu. Biz de geri kalan kısmını tamamladık. 
     Bizden önceki her 2 başkana da teşekkür ediyoruz. Dünya kulübü olmak için çalışacağız.'' Canaydın, Maliye Bakanı Oral'a üzerinde 3 yıldız bulunan sarı-kırmızı renkte bir tişört hediye etti. 
     





</TEXT>
</DOC>
