<DOC>
<DOCNO> 82429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/06/son/sonspo05.html </URL>
<DATE> 2002/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir sezonun ardından Beşiktaş... 
</HEADLINE>
<TEXT>

     Beşiktaş'ta 2001-2002 futbol sezonunda en çok forma giyen oyuncu İbrahim Üzülmez oldu. 
     İbrahim geçen sezon sadece 1 maçta cezası nedeniyle forma giyemezken, diğer 33 maçta da sakatlık ve cezalara meydan okuyarak görev aldı. 28 maçta sahada 90 dakika kalan İbrahim, 2 bin 852 dakika forma giyerek, Beşiktaş'ın en istikrarlı futbolcusu oldu. 
     İbrahim, sadece Kocaelispor ile oynanan Türkiye Kupası final maçında kırmızı kart gördüğü gerekçesiyle, ligin 30. haftasındaki Malatyaspor karşılaşmasında oynayamadı. 
     
     KAPTAN TAYFUR VE RONALDO 
     Beşiktaş'a geldiği sezondan bu yana birinciliği kimseye kaptırmayan kaptan Tayfur Havutçu, bu kez 2 bin 780 dakika ile ikinci sırada kaldı. 
     Tayfur da İbrahim gibi 33 maçta forma giyip, 28'inde 90 dakika sahada kalırken, sezon başında transfer edilen Brezilyalı Ronaldo 2 bin 780 dakika ile 3. sırada yer aldı. 
     
     İLHAN MANSIZ, BAYA VE TÜMER 
     Yeni transferlerden İlhan Mansız ve Zoubeir Baya da, teknik direktör Christoph Daum'un vazgeçemediği futbolcular arasında yer aldı. 
     İlhan Mansız 2 bin 591, Baya ise 2 bin 229 dakika sahada kaldı. 
     Bu arada yine yeni transferlerden Tümer Metin de, 2 bin 178 dakika ile bu futbolcuları izledi. 
     
     NİHAT, FEVZİ, KJAER, VEİT VE MARİNHO GİTTİ 
     Beşiktaş'ta bu sezon 5 oyuncu çeşitli nedenlerle sezon bitmeden takımdan ayrıldı. 
     Yabancı transferlerde bu sezon sıkıntı yaşayan Beşiktaş'ta beğenilmeyen kaleci Peter Kjaer ve Sixten Veit, ilk yarı bitmeden takımdan uzaklaştırılırken, Nihat Kahveci Real Soceiadad'a satılıp, kaleci Fevzi ise Gaziantepspor'a kiralandı. 
     Brezilyalı Marinho ise transferinden sonra sadece Samsunspor maçında sonradan oyuna girip 21 dakika forma giydikten sonra, takımdan uzaklaştırıldı. 
     
     28 FUTBOLCU FORMA GİYDİ, 2 GENÇ FORMA YÜZÜ GÖRMEDİ 
     2001-2002 futbol sezonunda siyah-beyazlılarda 28 futbolcu forma 
     giydi. 
     Geçen sezon kadroda olmalarına rağmen ve zaman zaman 18 kişilik maç kadrolarına da alınan genç futbolcu Ali Cansun Begeçaslan ile kaleci Yasin Yıldız, Daum tarafından oynatılmadı. 
     





</TEXT>
</DOC>
