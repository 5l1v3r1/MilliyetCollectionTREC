<DOC>
<DOCNO> 68902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/22/dunya/dun04.html </URL>
<DATE> 2002/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Barzani Ismarlama gerilla değiliz 
</HEADLINE>
<TEXT>

     DIŞ HABERLER SERVİSİ 

     Irak’a yönelik olası bir harekatın olası kilit oyuncularından Kürdistan Demokratik Partisi KDP lideri Mesud Barzani, Iraklı Kürtlerin Irak lideri Saddam Hüseyin’in devrilmesinde kullanılmayacağını söyleyerek ABD’yi zor durumda bıraktı. Barzani bu açıklamasıyla, olası operasyonda Kürtlerin kullanılması için ciddi biçimde "ikna edilmeye" gereksinim duydukları mesajını da verdi. 
     Barzani, Katar’ın El Cezire televizyonuna verdiği demeçte, "Kürt davasının bu tür amaçlar için kullanılmasına izin veremeyeceklerini" belirterek şunları söyledi 
     "Biz ısmarlama gerillalar değiliz. Saddam’ın devrilmesi yönündeki herhangi bir girişimde Kürtler, yardım etmeden önce alternatif rejimin ne olduğunu bilmek zorundalar. Bunu körü körüne kabul edemeyiz." 
     KDP ile Bağdat yönetimi arasındaki koşulsuz diyaloğun sürdüğünü belirten Barzani, Kürtlerin bağımsızlık aramadıklarını, Irak’ta federal bir sistem kurulmasından yana olduklarını açıkladı. 
     Alman Der Spiegel dergisi, "Amerika, Kürtleri harekete geçiriyor" başlıklı yazısında, Amerikan yönetiminin Irak’taki Kürtleri Saddam yönetimine karşı kışkırttığını ileri sürmüştü. 
     



 DÜNYA 













</TEXT>
</DOC>
