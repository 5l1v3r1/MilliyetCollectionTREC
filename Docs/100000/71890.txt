<DOC>
<DOCNO> 71890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/11/siyaset/siy03.html </URL>
<DATE> 2002/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgisayarlı seçim mercek altında... 
</HEADLINE>
<TEXT>

     Ankara'da bunlar konuşuluyor 
Serpil Çevikcan 

     MERNİS projesini önümüzdeki günlerde devreye sokarak 2004’-teki seçimlerde "sahte oy" uygulamasını engellemeye hazırlanan hükümetin, seçimde çağdaş oy kullanma yöntemleri için kolları sıvadığı öğrenildi. YSK Başkanı Tufan Algan’ın bu çerçevede elektronik oy kullanımı konusunda devrim yaratan Belçika’ya bir ziyarete hazırlandığı ortaya çıktı. Ziyaretin amacı bilgisayarlara takılan 20 dolarlık bir çiple çağdaş bir seçim yapılabileceği ve her türlü "sahtekarlığın" önlenebileceğini kanıtlayan Belçika’nın başarısının sırrını öğrenmek. 
     
Devlet kırık’ bekliyor      İçişleri Bakanı Yücelen, sağ bileğini kırınca, imzalaması gereken evraklar beklemeye alındı 
     Geçtiğimiz çarşamba sabahı bakanlık merdivenlerinden hızla çıkarken bir yandan da cep telefonuyla konuşan İçişleri Bakanı Rüştü Kazım Yücelen, dengesini kaybedince sağ el bileğini kırdı. Ancak bu talihsiz kazanın tek sonucu Yücelen’in çektiği ızdırap olmadı. Bileğine alçıyla yapılan müdahale Bakanı "imza atamaz" hale getirdi. Yücelen, çok sayıda evrağın incelenmesini iyileşeceği günlere bıraktı. Ancak, Yücelen’den onay bekleyen evraklar arasında küçük çaplı bir valiler kararnamesinin olduğu öğrenildi. Bu hafta içinde yaş haddinden emekliye ayrılacak Emniyet Genel Müdür Yardımcısı Ertuğrul Çakır’ın valiliğe atanması ve bazı valilere ilişkin atama kararları da kararnamenin kapsamındaydı. Doktorlar Yücelen’in kalem tutmaya ancak 10 gün sonra başlayabileceğini söylediler. Olan, imzaların tamamlanması için zaten bir haftadır Cumhurbaşkanı’nın yurt dışından gelmesini bekleyen Çakır’la diğer isimlere oldu. 
     
TOBB, Çatlı’nın arkadaşına iş verdi      TOBB, kalitesiyle dikkati çeken yeni yıl promosyonu 2002 Ajandasını Susurluk kazasında ölen Abdullah Çatlı’nın yakın arkadaşı Vecdet Şendil’in GIPTA isimli şirketine bastırdı. Gökçen Çatlı’nın babasını anlattığı kitabın hazırlanmasında da katkıda bulunan ve 1970’lerden beri Çatlı’nın en yakın arkadaşlarından biri olan Şendil’in şirketi, TOBB için 3 bin ajanda hazırladı. TOBB yetkilileri, "nereden bilelim Çatlı’nın arkadaşı olduğunu, biz baskı ve promosyon işleri için her yıl onlarca ihale düzenliyoruz" diyorlar. 
     
Önce yasakladılar sonra izlediler      Sinema, Video ve Müzik Eserleri Yüksek Denetleme Kurulu’nun "yasak koyduğu" "Büyük Adam Küçük Aşk" filminin en çok izlendiği "kamu kurumunun" Kültür Bakanlığı olduğu ortaya çıktı. Yasaklama kararı alınca soru yağmuruna tutulan Kültür Bakanlığı üst düzey bürokratları o güne kadar ilgi göstermedikleri filmi izlemek zorunda kaldılar. Bürokratlar, VCD’lerle odalarına kapanıp filmi gizli gizli izlediler. Yasağı niye deldiklerini soranlara "daha karar imzadan çıkmadı ki" dediler. 
     



 SİYASET 












</TEXT>
</DOC>
