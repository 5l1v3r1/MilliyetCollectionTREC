<DOC>
<DOCNO> 64929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/30/spor/spo15.html </URL>
<DATE> 2002/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Doğan Bardağı taşırdılar      GAZİANTEPSPOR Kulübü Başkanı Celal Doğan, son haftalarda artan hakem hatalarının dayanılmaz hale geldiğini söyledi, "Bir gün kulüp başkanlığını bırakırsam, bu Türkiye’deki hakemlerin yüzünden olacak" dedi. Doğan, "Artık yeter. Bardağı taşırdılar. Mustafa Çulcu, Denizlispor maçında iki penaltımızı vermedi. Faulle gol attırdı. Oyuncumuzu attı, işi bitirdi" diye konuştu. 
     
Xavier Liverpool’da      GALATASARAY’ın transfer listesine giren Portekizli savunma oyuncusu Abel Xavier’i, Sarı - Kırmızılılar’ın Şampiyonlar Ligi’ndeki rakibi Liverpool kaptı. Everton’da forma şansı bulamayan Xavier için iki İngiliz kulübünün anlaştığı ve sağlık testlerinin ardından 29 yaşındaki Portekizli futbolcunun resmi imzayı atacağı açıklandı., 
     
Weah bıraktı      DÜNYA ve Avrupa’da yılın futbolcusu unvanlarını alan tek Afrikalı futbolcu olan George Weah, Afrika Kupası’nda ülkesi Liberya’nın, favorilerden Nijerya’ya 1 - 0 mağlup olarak elendiği maç sonrası milli takıma veda ettiğini açıkladı. 35 yaşındaki Weah, "Hepsi bu kadar. Büyük finali oynadım ve artık bitti. Ben mutluyum ama Liberya için üzgünüm" dedi. 
     
Parma hoca arıyor      İTALYA’DA bu sezon üç kez teknik direktör değiştiren Hakan Şükür’ün takımı Parma, yeni teknik direktörünü erken seçmek istiyor. Başkan Stefano Tanzi, "Parma, bir teknik direktör arıyor. Gelecekteki antrenör takıma iyi futbol oynatmalı" dedi. Sezona Ulivieri ile başlayan, daha sonra Passarella’yı göreve getiren Parma, son olarak sezon sonuna kadar yardımcı antrenör Pietro Carmignani’ye takımı teslim etmişti. 
     
Ertuğrul şoku      GÖZTEPE maçının 34. dakikasında sakatlanarak oyundan çıkan Ertuğrul’un çekilen MR’ın da, sağ alt adalesinde altı santimlik yırtık tespit edildi. İstanbul’da tedavisinin süreceği açıklanan tecrübeli futbolcunun, Beşiktaş maçında forma giyemeyeceği açıklandı. Ertuğrul’un 15 gün sahalardan uzak kalacağı bildirildi. 
     
Bursa’da alarm      YEŞİL - Beyazlı takım, ardı ardına oynayacağı dört deplasman maçı nedeniyle alarma geçti. Gaziantepspor maçı hazırlıklarına başlayan Bursaspor yönetimi, Göztepeli Ersen Martin ve Partizanlı Rankoviç’in transferi için görüş birliğine vardı. İki futbolcu için pazarlıkların sürdüğü bildirildi. 
     
Mısırlı tamam      KOCAELİSPOR, Teknik Direktör Hikmet Karaman’ın, Antalya kampında deneyip beğendiği Mısırlı Mohammed’le anlaştı. Kulübünden bonservisini bedelsiz alan Mohammed’in önümüzdeki günlerde İzmit’e geleceği bildirildi. Stoper oynayan Mısırlı oyuncunun lisansının yetişmesi halinde Fenerbahçe maçında forma giyeceği de eklendi. 
     
Ceza yağmuru      PROFESYONEL Futbol Disiplin Kurulu Gençlerbirliğili Cafer’e bir, Ankaragücülü Kennedy’e de iki maç ceza verdi. Kurul ayrıca Y. Yozgatspor karşılaşmasında çıkan olaylar nedeniyle Çaykur Rizespor kulübüne 2 milyar lira para cezası verdi. 
     



 SPOR 























</TEXT>
</DOC>
