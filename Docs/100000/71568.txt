<DOC>
<DOCNO> 71568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/09/ekonomi/eko01.html </URL>
<DATE> 2002/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
16 trilyonluk iflasa gözaltı 
</HEADLINE>
<TEXT>
SPK, Banvit’in yumurtalarını inceliyor 
Şirketin yüzde 84’üne sahip olduğu Yumtaş’ın, Banvit’e olan 16 trilyon lira borcunu ödemeden iflas etmesinin faturası yatırımcıya çıktı. SPK, bir aydır Banvit’i soruşturuyor 
     TARIK YILMAZ 

     Yumtaş adlı şirketin iflas kararı kayıtlara sıradan bir iflas olarak geçti. Ancak, şirketin Banvit’in iştiraki olması iflası sıradan olmaktan çıkardı. 
     Banvit’in yüzde 83.75’ine sahip olduğu Yumtaş’tan 16 trilyon alacağına karşılık şirketin sadece 3 trilyonluk varlığıyla iflasını istemesi Banvit’in bilançosunu tahrip etti. Sermaye Piyasası Kurulu’nun SPK Banvit’le ilgili bir aydır soruşturma yürüttüğü öğrenildi. 
     Bandırma İflas Müdürlüğü’nün ilanıyla öğrenilen Yumtaş’ın iflası, Banvit’i trilyonlarca liralık zarara soktu. 
     
     16 binden alındı 
     SPK’nın uyarısıyla 5 Haziran 2001’deki yönetim kurulu toplantısındaki kararın borsa bülteninde açıklanmasıyla ortaya çıkan olaya göre, Banvit eski Mali İşler Direktörü Mehmet Sabit Yılmaz yetkisi olmadan Banvit’in paralarını Yumtaş’a aktararak borsadan Banvit hissesi topladı. 
     2000’de 16 bin liradan alınan Banvit hisseleri 6 bine düşünce Yumtaş trilyonlarca lira zarar etti. Yönetim iki şirketi birleştirip sorunu çözmek istedi ancak SPK Türk Ticaret Yasası’ndaki "bir şirket dolaylı olarak kendi hissesine sahip olamaz" hükmüne dayanarak 29 Ekim 2001’de birleşmeye izin vermedi. SPK ayrıca, Yumtaş’a aktarılan paraların borç olduğunu ve faiziyle birlikte Banvit’e bir yılda ödenmesini istedi. 
     
     SPK inceliyor 
     Banvit’in 30 Eylül bilançosunda faiziyle birlikte 13.9 trilyon olarak görünen, 2001 sonunda ise 16 trilyona çıkan alacağına karşılık Yumtaş’ın elinde şu anki fiyatlarla 3 trilyonluk Banvit hissesi olduğu öğrenildi. Bu hesaba göre, Banvit’in Yumtaş’tan 13 trilyon lira alacağı kalıyor. Konuyla ilgili olarak başvurduğumuz SPK, bir aydır inceleme yaptığını ancak ayrıntılı bilgi veremeyeceğini bildirdi. 
     
Biz de zarar ettik’      Banvit Yönetim Kurulu Üyesi Ömer Görener, kendileri de dahil tüm yatırımcıların zarar ettiğini ancak amaçlarının şirketin hiçbir fonunu kaybettirmeden geri döndürmek olduğunu açıkladı. Nasıl ödeme yapılacağı konusunda bilgi veremeyen Görener, iflas masasının yaptığı toplantılar ışığında karar alındığını kaydetti. 
     Yumtaş’ın Banvit hisselerini 16 bin lira civarından aldığını şu anki fiyatın ise 6 bin lira olduğunu söyleyen Görener, soruna yol açan eski Mali İşler Direktörü Yılmaz’ı işten atmak dışında hiçbir adli işlem yapmadıklarını söyledi. Görener, piyasa değerlerinin altı ayda normal seviyesine dönmesiyle borcun ödenebileceğini belirtti. 
     
Borcun 6.4 trilyonu faiz milyar TL 31 Aralık 2000 itibariyle anapara 6.198 31 Aralık 2000 itibariyle tahakkuk eden faiz 1.293 30 Eylül 2001 itibariyle 9 aylık faiz 5.144 2001'in ilk 9 ayında aktarılan anapara 541 Faiz tahakkuklarına isabet eden KDV 770 30 Eylül itibariyle Yumtaş'ın borcu 13.946      
     



 EKONOMİ 


















</TEXT>
</DOC>
