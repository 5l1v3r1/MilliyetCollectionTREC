<DOC>
<DOCNO> 79170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/19/ekonomi/aeko.html </URL>
<DATE> 2002/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF’nin altı korkusu 
</HEADLINE>
<TEXT>

Fon yayımladığı raporda, Türkiye’deki riskleri Ortadoğu’daki gelişmeler, petrol fiyatları, yüksek kamu borcu, enflasyon, banka reformu ve kredilerin yeniden yapılandırılması olarak sıraladı 
     Uluslararası Para Fonu’nun IMF yayımladığı Dünyanın Ekonomik Görünümü raporunda, Türkiye ekonomisinde önemli ilerlemeler sağlanmasına karşın, risklerin devam ettiği belirtildi. 
     IMF’nin, Dünya Bankası ile hafta sonunda düzenlenecek yıllık bahar toplantıları çerçevesinde yayınladığı raporda, Türkiye’de büyümenin bu yıl yüzde 3.6, gelecek yıl da 4.7 olacağı tahmin edildi. Ancak rapordaki yüzde 3.6’lık büyümenin daha önceki veriler ve beklentiler çerçevesinde hazırlandığı belirtiliyor ve Türkiye’nin resmen yüzde 3 olarak açıkladığı bu yılki büyüme hedefine şüpheli yaklaşılıyor. IMF Başkanı Horst Köhler, önceki açıklamasında, geçen yılki negatif büyümeye yüzde - 9.4 karşın bu yıl yüzde 3 büyümenin yakalanabileceğini söylemişti. 
     
     11 Eylül olumsuz etkiledi 
     IMF raporunda, Türkiye’nin 2001’de son 50 yılın en kötü durgunluğunu yaşadığı ve 11 Eylül olaylarının da ticaret, turizm ve finans piyasalarındaki güvenin düşmesiyle duruma olumsuz etkide bulunduğu anlatıldı. Ancak faizlerin düşmesi ve güvenin son aylarda yükselmesi, büyümeye geçişi sağlayıcı unsurlar olarak değerlendirildi. Raporda, şöyle denildi 
     "Olumlu gelişmelere karşın, Ortadoğu’daki gelişmeler, petrol fiyatları, Türkiye’nin yüksek kamu borcu, enflasyon geleneği, banka reformu ve özel sektör kredi yapılandırılması meseleleri göz önüne alındığında halen önemli riskler var. Dolayısıyla beklenen ekonomik toparlanma, sağlıklı makro ekonomik ve yapısal düzenleme politikalarının kararlı uygulanmasına bağlı olacak." 
     
     2003’te enflasyon yüzde 26.9 
     Türkiye’de 2002 ve 2003 için yıllık ortalama enflasyon beklentisinin yüzde 49.1 ve yüzde 26.9 olacağına da dikkat çekildi. Programda yıl sonu enflasyonu tüketici fiyatlarında yüzde 35, toptan eşya fiyatlarında yüzde 31 olarak alınmıştı. Yıllık ortalama enflasyona yakın bir rakam olan deflatör olarak programda 2002 için yüzde 48.9, 2003 için yüzde 24.9 rakamları konulmuştu. Raporda, yeni stand - by düzenlemesinin reformların hızını sürdürmeyi amaçladığı belirtildi. 
     
ABD canlanmayı ateşleyecek      IMF’nin, ABD ekonomisindeki canlanmaya bağlı olarak, bu yılın sonlarında dünya ekonomisinde önemli bir toparlanma olabileceğini düşündüğü bildirildi. 
     IMF’nin Dünyanın Ekonomik Görünümü raporunda, "Dünya ekonomisinin durumunun geçen kasıma göre daha parlak göründüğü’’ belirtildi. Raporda, ’dünya ekonomisinde 2000 yılı ortalarından başlayan yavaşlamanın sonuna geldiğinin işaretlerinin giderek arttığı" belirtilerek, "11 Eylül olaylarının ekonomide kısa vadeli etkilerine karşın, bazılarının korktuğunun aksine 2001’in ilk yarısında başlayan toparlanmayı engellemediği" ifade edildi. 
     IMF raporunda, ABD’yi vuran 11 Eylül saldırılarının etkisi altında yaptığı yüzde 2.4 tahminini, yüzde 2.8’e yükselttiğini açıkladı. IMF’nin tahmini tuttuğu takdirde, dünya ekonomisinin bu yıl kaydedeceği büyüme, yüzde 2.5 olan 2001 büyümesini geride bırakacak. 
     



 EKONOMİ 






















</TEXT>
</DOC>
