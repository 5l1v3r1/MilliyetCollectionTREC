<DOC>
<DOCNO> 93925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/son/soneko23.html </URL>
<DATE> 2002/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ford Otosan'ın ihracat treninde gerginlik... 
</HEADLINE>
<TEXT>

     Türk Metal Sendikası Genel Başkanı Mustafa Özbek'in, Ford Otosan'ın Gölcük'teki fabrikasında üretilen Transit Connect'lerin ihracat töreninde Başbakan ve siyasetçilere yönelik eleştirileri gerginliğe yol açtı. 
     Mustafa Özbek, ''Türkiye ekonomisinin çok dinamik olduğunu ve ayakta durduğunu, en kaliteli aracı üretecek elemanların Türkiye'de bulunduğunu'' belirterek başladığı konuşmasına, ''Yönetenlere Allah nizam versin'' diye devam etti. 
     Siyasetin önünün tıkandığını öne süren Özbek, şunları kaydetti 
     ''Siyasetin önünü açın, böyle bir törene Başbakan gelse mutlu olurduk, ama yürüyemiyor. Yürüyebilen Başbakan istiyoruz. 550 milletvekiline söylüyorum. Siyasetin önünü açın.'' Özbek'in bu sözlerinin hemen ardından ayağa kalkan DSP Kocaeli Milletvekili Halil Çalık, ''Senin haddine mi düştü, haddini bil'' diye bağırırken, MHP Kocaeli Milletvekili Kemal Köse de, ''Meydanı boş buldunuz ve Başbakan ile Meclise saldırıyorsunuz'' dedi. 
     Töreni izleyenlerden biri de, Özbek'e ''Siz de sendika ağalığını bitirin'' diye laf attı. 
     Özbek bunun üzerine, ''siyaset ağalığı biterse, sendika ağalığı da biter'' dedi. Özbek, tartışmalar üzerine konuşmasını kısa kesti. 
     





</TEXT>
</DOC>
