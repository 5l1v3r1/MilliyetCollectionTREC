<DOC>
<DOCNO> 54340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/27/son/sondun12.html </URL>
<DATE> 2001/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Eşbaşkanlar Cohn Bendit ile Eser arasında Kıbrıs tartışması 
</HEADLINE>
<TEXT>

     Türkiye-AB Karma Parlamento Komisyonu KPK Eşbaşkanları Kürşat Eser ile Daniel Cohn Bendit arasında, Kıbrıs konusunda tartışma çıktı. 
     Conrad Otel'de yapılan KPK 48. Toplantısı'nın ardından düzenlenen basın toplantısında, Eşbaşkanlar Eser ile Bendit gazetecilerin sorularını yanıtladılar. 
     ''Kıbrıs sorununun çözümüne'' ilişkin bir soru üzerine Cohn Bendit, ''AB ve BM açısından tek bir Kıbrıs'ın bulunduğunu'' söyledi. 
     ''Kıbrıs'ın güneyinin veya kuzeyinin entegresini tartışmadıklarını'' ifade eden Cohn Bendit, ''Adayı bir bütün olarak ele aldıklarını'' bildirdi. 
     ''Kıbrıs'ı bir bütün olarak entegre etmek istiyoruz. Kıbrıs'ın işgal altında bir alanı varsa o zaman pratik olarak Kıbrıs AB'ye giremeyecektir'' diyen Cohn Bendit, şöyle devam etti 
     ''Kıbrıs topraklarının bir bölümünün işgal altında olması müzakerelerde zorluk yaratır. Ben yalan söylemek istemiyorum. Bu 2004 yılının sorunu olacaktır. Helsinki'de bir karar alındı. Her iki tarafın ortak bir girişimde bulunup bulunmadıklarına bakılacak. Avrupa Konseyi diyebilir ki, 'Rum kesimi yeterli adımları atmadı.' Eğer her iki taraf gerekli girişimlerde bulunduysa Kıbrıs entegre edilecek. 
     Böyle bir ihtimal de var. Bunları gözardı etmeyin.'' 
     
     Eser'in tepkisi 

     Bunun üzerine söz alan Eşbaşkan Kürşat Eser de Cohn Bendit'e hitaben şunları söyledi 
     ''Sayın Eşbaşkanım, siz 1974'te yapılan harekatın neden yapıldığının eğer derinliğine inmezseniz, tabii ki, 'oradaki insanlar işgalcidir ' diyebilirsiniz. Ama unutmayın, 1974'ten beri orada kan akmamıştır. Barış hakimdir. AB olarak kararlarınızı verirken, bugüne kadar gelmiş olan anlaşmaları da bertaraf etmeniz mümkün değildir. Bu anlamda Türkiye her türlü hakkını kullanacaktır.'' Cohn Bendit de Eser'in görüşlerine katıldığını belirterek, hem Türkiye'de, hem de Yunanistan'da yaptığı konuşmalarda aynı fikri savunduğunu ve Kıbrıs'taki katliamın gerçekleşmesinde Yunan generallerin payının bulunduğunu söylediğini kaydetti. 
     Daniel Cohn Bendit, ''Artık 1974'te değiliz. Yunanistan'da artık faşist generaller yok, demokratik bir Yunanistan var. İkincisi, biz artık AB'ye ait bir barışı koruma gücünün hem güney, hem de kuzeydeki vatandaşları korumak için Kıbrıs'ta bulunmasını istiyoruz. AB elinden geleni yaparak Güney ve Kuzey Kıbrıs'taki vatandaşlara halel gelmesini önleyecektir'' dedi. 
     Cohn Bendit'in bu sözleri üzerine yeniden konuşan Eşbaşkan Eser, kendilerinin öncelikle Türkiye-AB ilişkilerini ayrı, Kıbrıs'ı ise farklı bir sorun olarak gördüklerini ifade ederek, bu iki konunun birbiriyle ilişkilendirilmesinden rahatsızlık duyduklarını bildirdi. 
     Eser, ''Anlaşamayan iki tarafın bulunduğu bir ortamda, biz burada olduğu gibi 'ne olursa olsun Kıbrıs Rum kesimini içimize almak istiyoruz. Türkiye de bunu çözsün' derseniz ve BM'nin de yaptığı aracı görüşmelerin önüne geçerseniz, bunun bir anlaşma değil, bir kavga yaratmanın sebebi olacağını düşünüyoruz'' dedi. 
     






</TEXT>
</DOC>
