<DOC>
<DOCNO> 99895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/04/siyaset/siy01.html </URL>
<DATE> 2002/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye’ye selam 
</HEADLINE>
<TEXT>

Uyum yasalarının TBMM’de kabul edilmesi Brüksel’de şaşkınlıkla karşılanırken, AB Sorumlusu Verheugen, "Türkiye’nin artık yanımızda olduğuna şüphe yok" dedi 
     GÜVEN ÖZALP Brüksel 

     Avrupa Birliği AB Komisyonu’nun genişlemeden sorumlu üyesi Gunther Verheugen AB’ye uyum yasalarının TBMM’de kabul edilmesini "son derece cesur bir karar" olarak değerlendirdi. Verheugen, "Türkiye’nin artık yanımızda olduğuna şüphe yok" dedi. 
     TBMM’nin AB’ye tam üyelik müzakereleri başlayabilmek için gerekli olan AB’ye uyum paketini 22 saatlik bir maratonun ardından yasalaştırması Brüksel’i şaşırttı. 
     Türkiye’nin seçim havasına girmesi nedeniyle AB yolundaki reformların "başka bahara kalabileceği" yorumları yapılan Brüksel’de önümüzdeki günlerde Türkiye’nin bu performansının nasıl bir formülle ödüllendirileceği tartışılacak. Ancak AB’den gelen ilk resmi tepkiler son derece olumlu oldu. AB Komisyonu adına yapılan açıklamada, TBMM’nin aldığı kararın büyük memnuniyetle karşılandığı belirtilirken, atılan adımların AB ve standartları konusunda Türkiye’nin kararlılığının önemli bir işareti olduğu vurgulandı. 
     Verheugen de, AB’ye uyum yasaların TBMM’de kabul edilmesini "son derece cesur karar" diye yorumladı. Verheugen, idam cezasının kaldırılmasıyla ilgili olarak da "Türkiye’nin bu alanda artık yanımızda olduğuna şüphe yok" diye konuştu. 
     
     Cesaretlendirin’ 
     Türkiye’ye adaylık statüsü tanınan Helsinki Zirvesi sırasındaki kriz üzerine özel uçakla Ankara’ya gelen AB Ortak Savunma ve Dış Politika Yüksek Temsilcisi Javier Solana’nın sözcüsü Cristina Gallach, TBMM’nin kabul ettiği reform paketinin, AB’nin çok olumlu bulduğu önlemlerden oluştuğunu belirterek "Paketin kabul edilmesini selamlıyoruz. Bunlar çok önemli önlemler. AB bunları uzun süredir istiyordu. Türk hükümetini selamlamak ve reformlar konusunda cesaretlendirmek gerek" dedi. 
     
AB samimiyet sınavında...      Ankara, Kopenhag Kretileri’ni yasalaştırmasıyla AB’nin "Top sizde, siz hazır olunca biz de hazır olacağız" mesajını da tersine çevirmeyi başardı. Şimdi gözler AB’nin "samimiyet sınavını" geçip geçemeyeceğinde. 
     Brüksel’de, seçim havasına giren ve siyasi dengelerin sürekli olarak değiştiği Türkiye’de bu adımların atılabileceğine inananların sayısı parmakla sayılabilecek kadar azdı. Resmi açıklamalarda "Ankara’nın cesaretinin kırılmamasına" özen gösterilse de, kulislerde beliren havada reformlar konusunda umutsuzluk hakimdi. Türkiye attığı son derece hızlı ve kapsamlı adımlarla kendi elini rahatlatırken AB’yi bir kez daha şaşırtmayı başardı. 
     Ankara - Brüksel hattındaki gelişmelerin bundan sonraki boyutu AB’nin atacağı adımlara endeksli olacak. 
     
     Bundan sonrası daha kolay 
     TBMM’nin onayladığı yasalar, AB - Türkiye hattındaki sorunlar listesinin ilk sıralarında yer alıyordu. Bu yasaların geçmiş olması, Kopenhag Kriterleri’nin tamamlandığı anlamını taşımıyor. Ancak bu aşamadan sonra listede kalan sorunlara ilişkin "yaşamsal" bir tartışma da yok. Brüksel de, Ankara’nın bunları çok daha kolay halledebileceği görüşünde. 
     AB uyum yasalarının ilişkiler üzerindeki etkisinin kapsamlı olarak görüleceği platform ise, Komisyon tarafından ekimde açıklanacak "ilerleme raporu" olacak. Yasalar, buradan yansıtılacak havanın olumlu olmasını, şimdiden garantilemiş durumda. Atılan adımlarla, giderek uzaklaşıyor gibi görünen müzakere tarihi de her zamankinden daha yakın konumda. 
     
Ankara AB’ye çok yaklaştı      TBMM’nin tarihi kararları batı basınında geniş yer bulurken, CNN televizyonu "geleceğe yönelik önemli bir adım" olarak değerlendirdi 
ABD BASINI      Amerikan New York Times gazetesi ve CNN haber kanalı, TBMM’nin uzun ve hareketli bir gecenin ardından AB Uyum Yasa Teklifi’ni kabul ederek geleceğe yönelik önemli bir adım attığını bildirdiler. 
     
     New York Times 
     İdam cezasının kaldırılmasıyla ilgili kararı haberinin başlığına çıkaran New York Times, reform paketinin Kürtçe eğitim ve yayın unsurlarını da içerdiğine dikkat çekti. Gazete, bu gelişmeyle birlikte Türkiye’de Kopenhag zirvesine, zorunlu yasal değişimleri başarmış bir ülke olarak katılma beklentilerinin arttığını yazarken, bu önemli siyasi gelişmenin para piyasalarına yansımasının da olumlu olmasının beklendiğine işaret etti. 
     
     CNN 
     Amerikan CNN televizyonu ve internetteki haber portalı, AB’ye uyum paketinin kabulü sırasında AB yanlıları ve karşıtları arasında sert tartışmalar yaşandığını duyurdu. Başbakan Yardımcısı Mesut Yılmaz’ın "Türkiye’nin AB yolunda dev bir adım attığı" sözlerini ileten CNN, Türkiye’nin, yapılan reformlarla AB’ye daha büyük hızla kabul edilmeyi umduğunu bildirdi. 
     
İNGİLİZ BASINI      Financial Times 
     Financial Times, üzerinde en çok tartışma yapılan maddenin idam cezasıyla ilgili olduğunu bildirdi. Gazete, bu gelişmeyle birlikte, Türkiye’de, Kopenhag zirvesine zorunlu değişimleri başarmış bir ülke olarak AB’ye katılma beklentilerinin arttığını kaydetti. 
     
     The Guardian 
     The Guardian, ana dilde yayınla ilgili maddeyi öne çıkardı. Guardian, Türkiye’nin, yapılan reformlarla AB’ye daha büyük hızla kabul edilmeyi umduğunu bildirdi. The Times da "Türk parlamentosu, beklentilerin aksine ölüm cezasını kaldırma kararına oylarıyla destek verdi" ifadesini kullandı. 
     
     SKY televizyonu 
     İngiltere’de 24 saat yayın yapan SKY televizyonu da gelişmeye bülteninde yer verdi ve Türkiye’nin AB umutlarının yapılan reformlarla gerçeğe bir adım daha yaklaştığını bildirdi. 
     
ALMAN BASINI      Die Welt 
     Gazetede, "Türkiye idam cezasını kaldırıyor ve Öcalan’ın hayatını kurtarıyor" başlığıyla yayınlanan haberde, Türkiye’de idam cezasının bundan böyle savaş tehlikesi olan dönemlerde ve olası savaşlarda uygulanacağı belirtildi. 
     Haberde, Türkiye’nin bu kararla, AB’nin önemli bir talebine karşılık verdiği, bu kararla birlikte Öcalan’ın da idamdan kurtulduğu görüşüne yer verildi. 
     Frankfurter Allgemeine Zeitung gazetesi de, Türkiye’nin, idam cezasının kaldırılması kararıyla, Kopenhag kriterlerinin yerine getirilmesi yönünde önemli bir adım attığını yazdı. 
     
     Frankfurter Rundschau 
     "Avrupa’ya bir adım" başlığıyla yayınlanan yorumda, Kopenhag kriterlerinin yerine getirilmesi için yoğun çaba harcayan "Türk reformcuların", idam cezasının kaldırılmasıyla AB üyeliğine önemli bir adım daha yaklaştıklarını düşündükleri belirtildi. 
     



 SİYASET 

















</TEXT>
</DOC>
