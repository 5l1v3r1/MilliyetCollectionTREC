<DOC>
<DOCNO> 93565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/04/dunya/dun01.html </URL>
<DATE> 2002/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
17 Kasım’a bir darbe daha 
</HEADLINE>
<TEXT>

Yunan polisi, yakaladığı örgüt üyesi Ksiros’un üzerinde bulduğu anahtarlar sayesinde 17 Kasım’ın ana hücre evini bastı. Çok sayıda roket, roketatar ve bomba ele geçirildi 
     YORGO KIRBAKİ Atina 

     Yunanistan’da, aralarında Türk diplomatlarının şehit edilmeleri dahil, 20’nin üzerinde siyasi cinayet işleyen "17 Kasım" Örgütü yeni bir darbe yedi. 
     Yunan polisi, dün terörle mücadelede tarihinin belki de en büyük operasyonunu gerçekleştirerek, 27 yıldır çökertilemeyen "17 Kasım" terör örgütünün ana hücre evini bastı. Atina şehir merkezinden 15 dakika mesafede Kato Patisia semtinin Patmos Sokağı’ndaki 84 numaralı binanın giriş katında yapılan baskında, "17 Kasım"ın 1988 yılında Larisa’daki bir askeri cephanelikten çaldığı ve bazı saldırılarında kullandığı roketler ele geçirildi. Roketlerden başka, roketatarlar, örgüte ait dokümanlar, ağır silahlar, bomba imal malzemeleri ve kılık değiştirmekte kullanılan peruk, maske ve makyaj malzemeleri bulundu. 
     
     Yüzlerce polis katıldı 
     Yunan televizyonları, "17 Kasım" Örgütü’nün hücre evinin anahtarlarının, geçen cumartesi günü bir gemicilik firmasına sabotaj yapmaya çalışırken, saatli bombanın patlaması sonucu yaralanan ve daha sonra örgütünün mensubu olduğuna dair ciddi ipuçları beliren terörist Savas Ksiros’un üzerinde bulunduğunu bildirdi. 
     Yunanistan’da eşi görülmemiş büyüklükteki operasyona yüzlerce polis, helikopterler, bomba imha uzmanları ve itfaiye araçları katıldı. 
     Bu arada Ksiros’un 1996 yılında armatör Kostas Peratikos’un cinayetinde yer aldığı iddiaları da yoğunlaştı. 
     Terör örgütü 17 Kasım, aralarında Türkiye’nin Atina Büyükelçiliği Basın Ataşesi Çetin Görgü’nün 1991 yılında ve Büyükelçilik Müsteşarı Haluk Sipahioğlu’nun 1994’te şehit edilmeleri dahil, 20’nin üzerinde cinayeti üstlenmiş bulunuyor. 
     Faaliyete geçtiği 1975 yılından bu yana hiçbir üyesi yakalanamayan 17 Kasım, Ksiros’un ele geçirilmesiyle ilk açığını vermiş oldu. 
     



 DÜNYA 











</TEXT>
</DOC>
