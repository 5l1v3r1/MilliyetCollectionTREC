<DOC>
<DOCNO> 90775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/son/soneko41.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İMKB'de ikinci seans nasıl geçti 
</HEADLINE>
<TEXT>

     İMKB Ulusal-100 Endeksi 2. seansı, 1. seansa göre 185.12 puan artışla 9,378.43 puandan tamamladı. 
     2. Seansta hisse senetleri ortalama yüzde 2.01 oranında değer 
     kazandı. 
     1. seansta, Pamukbank'ın Fon'a devredildiğinin açıklanmasının 
     etkisiyle sert bir düşüş yaşayan endeks BDDK Başkanı Engin Akçakoca'nın açıklamalarıyla biraz toparlanarak yüzde 3.99 kayıpla kapanmıştı. 2. seansa da 8.80 puan kayıpla 9,184.51 puan seviyesinde başlayan endeks, Devlet Bakanı Kemal Derviş ile Hazine'nin açıklamalarının olumlu etkileriyle yükseldi. Seansın ilk yarısını 137.92 puan artışla 9,331.23 puandan geçen endeks, seans içinde en düşük 9,184.51, en yüksek de 9,427.60 puanı gördü. Hisse senetleri günlük bazda ise ortalama yüzde 2.05 değer kaybetti. Kapanışta mali endeks 264.62 puan artışla 12,456.77 puana, sınai endeks 150.21 puan artışla 8,473.22 puana, hizmetler endeksi de 62.35 puan artışla 5,741.58 puana yükseldi. Böylece ilk seansa göre mali grup hisseler ortalama yüzde 2.17, sınai grubu hisseler ortalama yüzde 1.80, hizmetler grubu hisseler ortalama yüzde 1.10 değer kazandı. 2. seansta işlem gören toplam 287 hisse senedinden 177'si değer kazandı, 43'ü değer kaybetti. 67 hissenin fiyatında ise değişiklik olmadı. Seansta, 117 trilyon 356 milyar 345 milyon liralık işlem hacmi belirlendi. İki seansın işlem hacmi toplamı da 256 trilyon 495 milyar 105 milyon lira oldu. 2. seansta, Garanti Bankası, İş Bankası C, Doğan Yayın Holding, Akbank ve Koç Holding en yoğun işlem gören hisse senetleri oldular. 
     





</TEXT>
</DOC>
