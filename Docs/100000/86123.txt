<DOC>
<DOCNO> 86123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/25/son/sontur05.html </URL>
<DATE> 2002/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Köprüye yeni zam yolda... 
</HEADLINE>
<TEXT>

     Bayındırlık ve İskan Bakanı Abdülkadir Akcan, yargı kararıyla "fahiş zamdan" dönülen köprü ve otoyallara, 1 Temmuz'dan geçerli olmak üzere haziran ayında zam yapılabileceği mesajını verdi. 
     Bakan Akcan, Asfalt Müteahhitleri Derneği'nin düzenleyeceği sempozyumun tanıtımı amacıyla Ankara Hilton Oteli'nde düzenlendiği basın toplantısında bir konuşma yaptı. 
     Akcan, otoyol ve köprü zamlarının yargı kararıyla geri çekilmesine ilişkin bir soruyu, mahkemenin kararıyla zamla ilgili uygulamanın yürütmesini durdurduğunu bu karardan, uygulamanın haksız olduğu anlamı çıkmayacağını söyledi. 
     Zamma ilişkin uygulamanın durdurulması nedeniyle oluşacak açığın nasıl kapatılacağı yolundaki soruya karşılık Akcan, kaynak gereksiniminin ortaya çıkması durumunda bunun "farklı yönlerden" sağlanabileceğini kaydetti. 
     Akcan, köprü ve otoyollara yapılan zamlarla bütçe açıklarının kapatıldığı yönündeki değerlendirmelerin de doğru olmadığını savunarak, buradan sağlanan kaynağın otoyol ve köprülerin bakım-onarım giderleri için kullanıldığını belirtti. 
     
     YENİ ZAM KAPIDA 

     Bakan Akcan, her yıl haziran ayında köprü ve otoyol geçiş fiyatlarının gözden geçirildiğini, bu uygulama kapsamında mevcut rakamlarında yeniden değerlendirileceğini söyledi. Bunun, yargının yürütmeyi durdurma kararıyla bir ilgisi olmadığını savunan Akcan, gözden geçirme işlemi sonunda Haziran ayında köprü ve otoyollara 1 Temmuz'dan geçerli olmak üzere zam yapılabileceğini söyledi. 
     Karayolları Genel Müdürü Dinçer Yiğit de köprü ve otoyollardan yıllık 200 milyon dolar düzeyinde gelir elde edildiğini kaydetti. Yiğit, otoyollara bütçeden 1.3 katrilyon düzeyinde kaynak ayrıldığını, otoyollardan elde edilen gelirin bunun ancak yüzde 18'ine denk geldiğini anımsattı. 
     
     "OTOYOL TERCİHİ, İSABETLİ DEĞİL" 

     Bakan Akcan, Türkiye'de 63 bin kilometre karayolu bulunduğunu, bunun kayda değer bir bölümünün asfaltsız olduğunu bildirdi. 
     Türkiye'nin, asfaltsız yollarını asfaltlamak ve bir sonraki aşamada bölünmüş yol yapmak yerine otoyol tercihi yaptığını belirten Akcan, bu tercihin, önceliklerin tespiti ve kaynak dağılımı açısından isabetli olmadığını vurguladı. 
     Akcan, otoyolların kilometresinin 8-9 milyon dolara, bölünmüş yolların ise 1.5 milyon dolara inşaa edildiğine işaret ederek, "Bunu göz önüne alınca önceliklerimizin tespitinde ne kadar isabetsiz olduğumuz ortaya çıkar" dedi. 
     Türkiye'deki yol yapısının turizmi de doğrudan etkilediğini anlatan Akcan, havaalanında inen turisti, konaklama yerine götürecek yolların, "kaliteli, risksiz ve yeterli" olduğunu söylemenin mümkün olmadığına dikkat çekti. 
     Antalya'nın Türkiye'nin 10 milyar dolarlık turizm gelirinin 3 milyar dolarlık bölümünü karşıladığını anımsatan Akcan, turistlerce "ölüm yolu" olarak anılan Alanya-Antalya bölünmüş yolunun 10 yılı aşkın süredir tamamlanamadığına dikkat çekti. 
     Akcan, oteller ve hizmet ne kadar iyi olursa olsun altyapıda gerekli düzenlemeleri yaparak bu aksaklıkları ortadan kaldırmadan turisti "moral ve psikolojik" olarak bölgeye çekmenin mümkün olmayacağını söyledi. 
     Akcan, tüm bu öğeler dikkate alınarak, yatırımlarda öncelikler saptanırken gelir kaynaklıların öne çıkarılması gerektiğini kaydetti. 
     2003 yılından itibaren yürürlüğe girecek olan Kamu 
     İhale Yasası ile uygulama projesi olmayan projelerin ihale edilemeyeceğini vurgulayan Akcan, "Biz şu yola başlayalım hele asfalt beton döşeyelim yok olmadı sathi kaplama ile açarım mantığı bundan sonra olmayacak" diye konuştu. 
     





</TEXT>
</DOC>
