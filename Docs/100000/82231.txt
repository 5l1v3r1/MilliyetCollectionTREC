<DOC>
<DOCNO> 82231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/05/son/sondun14.html </URL>
<DATE> 2002/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat'tan uyarı "İsrail tekrar operasyon düzenleyecek" 
</HEADLINE>
<TEXT>

     Filistin lideri Yaser Arafat, İsrail'in Filistin topraklarında yeni bir askeri operasyon düzenleyebileceği uyarısında bulundu. 
     Arafat, Mısır televizyonuna Ramallah'ta yaptığı açıklamada, İsraillilerin, Batı Şeria'da düzenledikleri operasyonun 9 safhasının daha kaldığını söylediklerini belirtti. 
     Arafat, ''Şaron'un, savaşın hala 9 safhasının kaldığını söylemesine rağmen, yok edilen kurumlarımızı yeniden kurmak istiyoruz. Elimiz kolumuz bağlı kalmayacağız'' dedi. 
     Filistin lideri, Filistin halkının tüm ihtiyaçlarını karşılamak için çalışmalarını sürdüreceklerini belirtti. 
     İsrail Başbakanı Ariel Şaron, 21 Nisan'da Batı Şeria'da 29 Mart'ta başlatılan operasyonun ilk safhasının bittiğini, ancak terörle mücadelenin süreceğini söylemişti. 
     





</TEXT>
</DOC>
