<DOC>
<DOCNO> 88516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/07/son/soneko12.html </URL>
<DATE> 2002/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Benin, Türkiye'nin ticari partneriymiş...52 firma ihracat yapıyor 
</HEADLINE>
<TEXT>

     FİFA'nın, Dünya Kupası'nda oynanacak Türkiye-Kosta Rika maçına yaptığı hakem atamasıyla gündeme gelen Afrika ülkesi Benin'in, Türkiye'nin ticari partnerlerinden biri olduğu ortaya çıktı. 
     Ekonomik krizde içpazarın daralmasıyla ihracata yönelerek yepyeni pazarlar arayan Türk şirketlerinin, son yıllarda keşfettiği Hakem Codjia'nın ülkesine yapılan ihracatın, hergeçen yıl arttığı öğrenildi. 
     Dış Ticaret Müsteşarlığı DTM ve Uludağ İhracatçı Birlikleri UİB verilerinden derlediği bilgiye göre, birçok kişinin haritadaki yerini dahi bilmediği Afrika ülkesi Benin'e, tekstilden otomotive, gıdadan elektroniğe kadar değişik alanlarda faaliyet gösteren 52 firma ihracat yapıyor. 
     Tek başına otomotiv sektörü bu ülkeye, yılın 5 ayında, yüzde 165.5 artışla 208 bin 947 dolarlık ihracat yaptı. Sektörün, Benin'e olan ihracatı, Dünya Kupası'nın favorisi olarak gösterilen Arjantin'in de aralarında bulunduğu Uruguay, Filipinler, Endonezya, Kırgızistan, Küba, Afganistan, Çad, Tataristan, İzlanda ve Hong Kong'a yapılan dış satımdan daha fazla olduğu saptandı. 
     
     TÜRKİYE'NİN DEVLERİ DE İHRACAT YAPIYOR 
     Türkiye'de tüm sektörler itibariyle Benin'e 52 firma ihracat yapıyor. Bu şirketler arasında kendi sektörlerinde ''dev'' olarak nitelendirilen Türk Pirelli Lastikleri A.Ş, Vestel Dış Ticaret A.Ş, Goodyear Lastikleri Ticaret A.Ş, Beko Elektronik A.Ş, Kale Kilit Dış Ticaret A.Ş, Evyap International Dış Ticaret A.Ş, Kardemir İthalat İhracat Ltd. Şti, Yaşar Gıda Dış Ticaret A.Ş, Petlas Lastik Sanayi ve Ticaret A.Ş, Kombassan Holding A.Ş, Eti Pazarlama ve Sanayi A.Ş, Suneks Elektrik İmalat Sanayi ve Dış Ticaret Ltd. Şti, Yılmaz Kablo Sanayi A.Ş, Demes Kablo Sanayi ve Ticaret Limited Şirketi de yer alıyor. 
     
     BENİN NERESİ 
     Türkiye-Kosta Rika maçını yönetecek olan hakem Coffi Codjia'nın ülkesi olan Benin, Batı Afrika'da yer alıyor. Doğusu Nijerya, batısı Togo, kuzeyi Nijer, güneyi ise Atlas Okyanusu ile çevrili olan Benin, 6 milyon nüfus, 112.6 bin metrekare yüzölçüme sahip bulunuyor. 
     Resmi dili Fransızca, başkenti Porto Novo olan Benin'in önemli şehirleri arasında Kotonu, Paraku ve Natitungu yer alıyor. Benin'de düzenli bir futbol ligi de bulunmuyor. 
     





</TEXT>
</DOC>
