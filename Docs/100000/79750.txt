<DOC>
<DOCNO> 79750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/22/son/sondun11.html </URL>
<DATE> 2002/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Evreni oluşturan "görünmez kütle"nin sırrı çözülüyor mu 
</HEADLINE>
<TEXT>

     Fizikçiler, Güneş çekirdeğinden yayılan nötrinoların ancak üçte birinin, Dünya'ya ulaşırken elektronik olma özelliğini koruyabildiğini belirlediler. 
     Kanadalı, Amerikalı ve İngiliz bilim adamları, Kanada'nın Sudbury bölgesinde yerin 2000 metre altındaki Nötrino Gözlemevi'nde yaptıkları çalışmalar sonucu, Güneş nötrinolarının Dünya'ya gelirken şekil değiştirdiklerini, sadece üçte bir kadarının elektronik olma özelliğini muhafaza edebildiğini gözlemlediler. Uzmanlar, kozmik etkilerden uzak olabilmek için yer altında çalışıyorlar. 
     Şimdiye dek bilinen en küçük parçacık olan nötrinolar, maddenin içinden rahatlıkla geçebiliyorlar, bunu yaparken iz bırakmıyorlar. Bu nedenle bunların saptanması çok zor. Bir insan vücudundan saniyede milyarlarca nötrino geçiyor. 
     Sudbury'de çalışan uzmanlar, sadece elektronik nötrinoların başka bir tip nötrinoya dönüştüğünü saptamakla kalmayıp bunun ne oranda gerçekleştiğini de buldular. Böylece, ''kayıp Güneş nötrinoları sorunsalı''nın çözümüne katkıda bulundular. Bu buluş sayesinde, astronomlara göre evrenin yüzde 90'ını oluşturan ''karanlık madde'' ya da ''görünmez kütle'' gizeminin üzerindeki perdenin de aralanabileceği belirtildi. 
     Üç nötrino tipi biliniyor Elektronik, müo ve tau. 
     Nötrinonun varlığı, ilk kez 1931'de Avusturyalı fizikçi Wolfgang Pauli tarafından öne sürülmüştü. Nötrinoların varlığı ise 1956 yılında ilk kez deneysel olarak kanıtlanmıştı. 
     





</TEXT>
</DOC>
