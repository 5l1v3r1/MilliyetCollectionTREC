<DOC>
<DOCNO> 78115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/13/siyaset/siy02.html </URL>
<DATE> 2002/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Müdür halayı savundu 
</HEADLINE>
<TEXT>
Polisle vatandaşın kaynaşmasını istedik 
Yüksekova’da polisin Kürtçe türkü çaldığı haberi üzerine inceleme başlatıldı. Emniyet Müdürü Ali Sinop, "Yanlış bir iş yaptığımı düşünmüyorum. Halkla bütünleşme çabamız sürüyor" diye konuştu 
     TOLGA ŞARDAN Ankara, Yüksekova Hakkari DHA 

     Hakkari Yüksekova’da polis otosundan Kürtçe türkü çalındığı gerekçesiyle hakkında inceleme başlatılan Emniyet Müdürü Ali Sinop, "Yanlış bir iş yaptığımı düşünmüyorum. Polisle vatandaşın kaynaştırılmasına çalışıyoruz" dedi. 
     Emniyet teşkilatının 157. kuruluş yıldönümü törenleri sırasında yaşanan olay dün Ankara’da tartışma konusu oldu. Bingöl’de görev yaparken bir yıllık görev için Yüksekova İlçe Emniyet Müdürlüğü’ne atanan Sinop, töreni kendisinin başlattığını ancak Kürtçe türküler çalındığı sırada Kaymakamlık’ta protokol ziyaretinde bulunduğunu söyledi. Kürtçe türkünün polis aracından çalınmadığını kaydeden Sinop, "Planlı değildi. Anlık bir gelişmeydi. Polisle vatandaşın kaynaştırılmasına çalışıyoruz. Halkla bütünleşme çabalarımız sürüyor. Polis Günü kutlamaları bu çerçevede geçti. Varsa bir hatamız sonucuna katlanırız" diye konuştu. Sinop, söz konusu Kürtçe türkünün Hakkari bölgesinin halay türküsü olduğunu kaydetti. 
     
     Keşke gelip görseydiniz’ 
     Hakkari Emniyet Müdürü Zekeriya Kahraman ise Hakkari il merkezinde de 10 Nisan törenlerinde polisle vatandaşın kaynaştırıldığını belirterek, "Keşke gelip görseydiniz. Törenlere tüm vatandaşlarımız katıldı. Çok güzel törenler yapıldı" diye konuştu. 
     Kürtçe türküler eşliğinde polislerle kol kola halay çeken vatandaşlar ise bundan mutluluk duyduklarını söyledi. Kutlamaya katılan Yüksekovalılar, bir vatandaşın getirdiği Kürtçe kasetin polis otosunun hoparlöründen çalındığını belirtti. 
     
Valilik inceleme başlattı      Hakkari Valiliği ve Emniyet Müdürlüğü de dün olayla ilgili ön inceleme başlattı. Valilik, bir emniyet müdür yardımcısını ön inceleme için görevlendirdi. Dün Yüksekova’ya giden emniyet müdür yardımcısı, Sinop ve törenlerde görevli personelin bilgisine başvurdu. 
     Emniyet Genel Müdürlüğü Sözcüsü Feyzullah Arslan da "muhakkik" olarak bir emniyet müdür yardımcısının görevlendirildiğini kaydederek, "İnceleme sonunda soruşturma açılıp açılmayacağına karar verilecek" dedi. Arslan, konunun disiplin kuralları içinde değerlendirileceğini belirtirken, "Kürtçe yayın yasaktır ya da değildir’ diyemem" açıklamasında bulundu. TOBB heyetine geçen hafta Bitlis’teki askeri gazinoda verilen yemekte, orkestranın Kürtçe türkü seslendirdiğine ilişkin haberler üzerine de soruşturma başlatılmıştı. Bitlis Valisi Uğur Boran, olayla ilgili soruşturmasının sürdüğünü söyledi. 
     



 SİYASET 














</TEXT>
</DOC>
