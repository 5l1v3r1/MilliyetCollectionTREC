<DOC>
<DOCNO> 54211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/26/son/sonspo16.html </URL>
<DATE> 2001/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da Briegel çalışmaya katılmadı 
</HEADLINE>
<TEXT>

     Trabzonspor, Türkiye Kupası 3. 
     kademesinde İstanbul Büyükşehir Belediyespor ile yapacağı maçın hazırlıklarını sürdürüyor. İstanbul'da bulunan teknik direktör Hans Peter Briegel'in katılmadığı çalışmayı, yardımcı antrenörler Ahmet Akçan, İhsan Derelioğlu ve Ahmet Özen yönetti. Bordo-mavili takımın çalışmasına sakatlıkları süren Metin, Erman, Jarro, Augustine, Şenol ve Osman katılmazken, Hami ile Macit koşu yaptı. Zafer ise takımla birlikte çalışmalara başladı. Taktik ağırlıklı bir çalışma gerçekleştiren Trabzonspor, yarın sabah İstanbul'a gidecek. 
     
     Ongan "Turu geçmek istiyoruz" 
     Türkiye Kupası'na ciddi baktıklarını belirten basın sözcüsü Mehmet Ongan, ''İstanbul Büyükşehir Belediyespor'u yenerek, turu geçmek istiyoruz'' dedi. 
     Ongan, Antalyaspor galibiyeti ile takımda morallerin yerine geldiğini de ifade ederek, ''Futbolcular üzerlerinde bulunan stresi attılar. Türkiye Kupası'nı almak istiyoruz. Bunun için de tüm maçlar bizim için çok önemli. İstanbul Büyükşehir Belediyespor'u yenerek, Malatyaspor maçı öncesi hazırlıklarımızı da daha rahat bir biçimde sürdürmek istiyoruz'' diye konuştu. 
     
     Brezilyalılar rötar yaptı 
     Kulüp Basın Sözcüsü Mehmet Ongan, bugün gelmesi gereken Brezilyalı oyuncuların eski kulüpleri Olaira kulübü yöneticilerinin, yarın veya Çarşamba günü İstanbul'a geleceğini söyledi. 
     Ongan, kulüp başkanı Özkan Sümer'in de yarın bordo-mavili takımla birlikte İstanbul'a gideceğini ifade ederek, ''Başkanımız burada Da Silva, Aurelio ve Jarro'nun bonservis bedellerindeki ödeme konusunda bir görüşme yapacak. Büyük olasılıkla eski kulüpleri ile sorunlar giderilecek ve bu görüşme tatlıya bağlanacak'' dedi. 
     Bordo-mavili kulüp, Brezilyalı 3 oyuncunun bonservis bedellerinden doğan yaklaşık 300 bin dolarlık borcu Olaira kulübüne ödemeyi geciktirmiş ve Olaira kulübü de ödeme rakamının yeniden belirlenmesini istemişti. 
     






</TEXT>
</DOC>
