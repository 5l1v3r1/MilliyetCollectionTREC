<DOC>
<DOCNO> 66793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/09/son/sonspo02.html </URL>
<DATE> 2002/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergen, Fener maçında yok, Ümit Karan'ın durumu belirsiz... 
</HEADLINE>
<TEXT>

     Galatasaray'da, Malatyaspor maçının ilk yarısında sakatlanarak oyundan çıkmak zorunda kalan Sergen Yalçın'ın gelecek hafta Fenerbahçe ile yapılacak derbi karşılaşmasında forma giyemeyeceği açıklandı. 
     Yıldız futbolcunun bu akşam maçtan sonra MR'ı çekilirken, dizindeki şişlik nedeniyle Sergen'in sakatlığına tam teşhis konulamadı. 
     Kulüp Doktoru Serhan Kurtulmuş, Sergen'in dizinde ödem oluştuğunu ve şişliğin büyük olması nedeniyle tam olarak tespitte bulunamadıklarını kaydetti. 
     Sergen'in tedavisine hemen başladıklarını açıklayan Kurtulmuş, ''Futbolcunun dizindeki şişliğin pazartesi inmesini bekliyoruz. 
     Gerekirse yine MR çekip yeniden tespit yapacağız. Ancak Sergen, Fenerbahçe maçında oynamayacak. Gerekli görüldüğü taktirde de sağ dizine atroskopi gerçekleştirilecek'' diye konuştu. 
     
     Ümit Karan'ın durumu 
     Kurtulmuş, Ümit Karan'ın boynunda travma meydana geldiğini ve bu oyuncunun 3-4 gün toplara kafa vuramayacağını bildirdi. 
     Kurtulmuş, Ümit Karan'ın Fenerbahçe maçında oynayıp oynamayacağının henüz kesinlik kazanmadığını da ifade ederek, maçta kafasına darbe alan Bülent Akın'ın durumunun ise iyi olduğunu ve bu futbolcunun pazartesi günü idmanlara başlayabileceğini söyledi. 
     Öte yandan, maçta sakatlanan Sergen'i Galatasaray Kulübü'nün eski doktoru Prof. Dr. Burhan Uslu da muayene etti. 
     Öte yandan Malatyaspor maçında kırmızı kart gören Perez de Fenerbahçe maçında yer almayacak. 
     






</TEXT>
</DOC>
