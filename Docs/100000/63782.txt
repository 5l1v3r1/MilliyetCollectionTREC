<DOC>
<DOCNO> 63782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/23/son/soneko15.html </URL>
<DATE> 2002/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İETT işçilerinden imzalı protesto.. 
</HEADLINE>
<TEXT>

     Türk-İş'e bağlı Belediye-İş Sendikası üyesi bir grup İETT işçisi, Hak-İş'e bağlı Hizmet-İş Sendikası'nın İstanbul 1. İş Mahkemesi'nin verdiği yetki kararına yaptığı itirazı protesto ederek, 5 bin 500 işçinin imzaladığı dilekçeyi Yargıtay'a gönderdi. 
     Sirkeci'deki Büyük Postane önünde toplanan İETT işçileri, sloganlar attı. 
     Belediye-İş Sendikası İETT Taşıt Şubesi Başkanı Murat Yıkılmaz ise yaptığı açıklamada, yaklaşık 8 bin İETT işçisinin 4 yıldır toplusözleşme yapamadığını ve mağdur olduğunu ifade etti. 
     Yıkılmaz, 1998 yılında Çalışma ve Sosyal Güvenlik Bakanlığı'nın, İETT işyeri yetkisini Belediye-İş Sendikası'na verdiğini, ancak Hizmet-İş Sendikası'nın ''sahte'' üyeliklerle yetki itirazında bulunarak dava açtığını savunarak, davanın 27 Aralık 2001 tarihinde İstanbul 1. İş Mahkemesi'nin kararıyla Belediye İş-Sendikası lehine sonuçlandığını hatırlattı. 
     Hizmet-İş Sendikası'nın, toplu iş sözleşmesini engelleyerek, İETT işçisinin birliğini bozduğunu, sağlığını kaybettirdiğini savunan Yıkılmaz, şunları söyledi 
     ''İşçileri, bankalara, kredi kartlarına mahkum etti. Borçlarından dolayı icralara mahkum olan 8 işçi arkadaşımız, bunalıma girerek intihar etmiştir. Baskılara ve huzursuzluğa dayanamayan yüzlerce arkadaşımız, ruh sağlığı hastanelerinde tedavi görmektedir. Birçok arkadaşımız eşlerinden boşanmış, yuvaları dağılmıştır. Birçoğunun yuvası dağılmak üzeredir. Bütün bu olumsuzlukların tek nedeni, Hizmet-İş Sendikası'nın sahte üyelikler yaparak, Belediye-İş Sendikası'na verilen yetkiye yaptığı itirazdır.'' Yıkılmaz, Hizmet-İş Sendikası'nı protesto ettiklerini ve kınadıklarını belirterek, ''İstanbul 1. İş Mahkemesi'nin verdiği kararı destekliyoruz. İETT işçileri olarak 5 bin 500 arkadaşımızın imzalarını, Yargıtay'a gönderiyoruz. Hizmet-İş Sendikası bu karara itiraz ederek, yüce yargıyı yanıltamayacaktır'' diye konuştu. 
     Açıklamanın ardından Yıkılmaz ve beraberindeki işçiler, postaneye girerek, 5 bin 500 işçinin imzaladığı dilekçeyi Yargıtay'a gönderdi. 
     Polisin güvenlik önlemleri aldığı eylem, işçilerin dağılmasıyla sona erdi. 
     






</TEXT>
</DOC>
