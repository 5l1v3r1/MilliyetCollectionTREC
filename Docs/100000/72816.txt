<DOC>
<DOCNO> 72816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/son/sonspo25.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Roma polisinin raporu "Soyunma odasında karışıklık olmadı" 
</HEADLINE>
<TEXT>

     Roma Emniyet Müdürlüğü, Roma-Galatasaray maçı sonrasında Olimpiyat Stadı'nın soyunma odasında hiçbir olayın çıkmadığını savundu. 
     Roma Savcısı Ettore Torri'ye dün 3 sayfalık rapor sunan Emniyet Müdürlüğü, kendi görüşüyle, yaşanan olayları anlattı. 
     İtalyan haber ajansı Ansa'nın verdiği haberde, İtalyan polisinin, Türk takımından bazı futbolcu, yönetici ve teknik heyeti agresif olmakla suçladığı belirtildi. 
     Olimpiyat Stadı'nın iç ve dış güvenliğinden sorumlu polis Antonio Del Greco, Türk futbolcuların tanınmamak için formalarını hemen çıkardıklarını, sahada bulunan bazı maddeleri polise fırlattığını ve yabancı maddelerden bazılarının tribünlerden geldiğini iddia etti. 
     Polis, olayların çıkışında, ''Batistuta ile Galatasaraylı bir futbolcunun dalaşması'' ve ''Romalı Lima ile Türk takımından bazı kişilerin birbirine saldırması'' şeklinde iki neden gösterdi. 
     Galatasaraylı futbolculardan bazılarının soyunma odasının merdivenlerine inmelerine rağmen geri sahaya çıkıp kavgaya tekrar girdikleri öne sürülen raporda, şu iddialara yer verildi 
     ''Batistuta, bir Türk futbolcuya yaklaştı ve ikisi bir süre karşı karşıya geldi, daha sonra Batistuta Romalı personel tarafından dışarıya götürüldü. Sinirlenerek kendisine eşlik eden bazı arkadaşlarından sıyrılmayı başaran bir Türk futbolcu, olayları çeken bir kameramana saldırdı. 
     Lima, Galatasaraylı Capone'nin omuzuna elini koyarak sahadan dışarı çıkarken, forması üzerinde bulunmayan birkaç kişi yaklaştı ve aralarından Galatasaray şortu bulunan güçlü bir genç, Lima'ya birkaç kez vurmayı denedi. 
     Bu sırada olaya Del Greco müdahale ederek tarafları ayırdı ve polis memurlarına yakınlaşarak olayları engelleme emir verdi.'' İtalyan polisi, daha önce yaptığı açıklamalarda da olduğu gibi ''Türk futbolcuları korumak amacıyla müdahale etmesine karşın bazılarının tekme, yumruk attığını ve tükürdüğünü'' öne sürdü. 
     






</TEXT>
</DOC>
