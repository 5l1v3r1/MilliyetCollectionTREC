<DOC>
<DOCNO> 60447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/03/son/sontur26.html </URL>
<DATE> 2002/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da 4 bin sokak çocuğu soğuğa karşı muhafaza altında 
</HEADLINE>
<TEXT>

     İstanbul Valisi Erol Çakır, 4 binin üzerinde sokak çocuğunu muhafaza altına aldıklarını söyledi. 
     Vali Çakır, Yugoslavya Başkonsolosu Dragon Momçiloviç'in ziyareti sırasında gazetecilerin sorusu üzerine yaptığı açıklamada, sokak çocukları ile ilgili geniş projelerinin olduğunu, özellikle son günlerde soğuk hava koşulları nedeni ile çalışmaları yoğunlaştırdıklarını anlattı. 
     Çakır, şöyle devam etti 
     ''Güvenlik kuvvetleri, sosyal hizmetler uzmanları ve sağlık personeli birlikte çalışarak, sokakta barınan çocukları, biraz da kamu otoritesi kullanmak suretiyle devletin muhafazası altına alıyoruz. 
     Çocuk istasyonlarına ve çocuk barınma merkezlerine götürüyoruz. Ayrıca Taksim'deki her an oturup karınlarını doyurabilecekleri, üzerlerini değiştirebilicekleri, gezici otobüslerimiz var. Bu konuda maddi olarak, fiziki olarak hiçbir sorunumuz yok. En büyük sıkıntımız sokak çocuğuna ulaşma noktasında... Onlara ulaşan güvenlik kuvvetleri, sağlık personeli, sosyal hizmetler uzmanları görebildikleri yerde muhafaza altına alıyor. Aynı durum sokakta çalıştırılan çocuklar için de söz konusu.'' Sokak çocukları ile ilgili İstanbul'da yapılan çalışmalarda başarılı olduklarını kaydeden Çakır, İstanbul'da 4 binin üzerinde çocuğun kısa bir süre içinde irtibat kurularak, muhafaza altına alındığını, bu rakamın da İstanbul için önemli bir rakam olduğunu bildirdi. 
     Öte yandan, Ukrayna'nın Odessa Bölge Valisi Sergei Grinevetsky ve İlichovsk Belediye Başkanı Valery Hmelnyuk da, İstanbul Valisi Çakır'ı makamında ziyaret ettiler. 
     






</TEXT>
</DOC>
