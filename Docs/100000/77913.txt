<DOC>
<DOCNO> 77913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/12/spor/spo04.html </URL>
<DATE> 2002/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
"Bizi Kartal yıktı" 
</HEADLINE>
<TEXT>

Trabzonspor Teknik Direktörü Briegel, galibiyete şartlanarak çıkılan maçtan 5 - 0’lık yenilgi ile ayrıldıktan sonra girdikleri şoktan çıkamadıklarını söyledi 
     ALMAN hoca, başarısız gidişteki en önemli nedenin Beşiktaş karşısında alınan 5 - 0’lık yenilgi olduğunu söyledi. Briegel, "İkinci yarının ilk maçında aldığımız farklı mağlubiyet ve sonrasında yaşananlar tüm takımı ve camiayı adeta şoka soktu. Bu şoktan da bir türlü kurtulamadık. Normal koşullarda, şu ana kadar UEFA Kupası’na katılmayı çoktan garantilemiş olmalıydık. Ne yazık ki bir yenilgiyle birlikte tüm umutlar tükendi, yıkıldık" yorumunu yaptı. 
     BRİEGEL, Beşiktaş’ı yenmeye şartlanan ve hezimetle yıkılan oyuncuların, Gaziantep’te de fark yediklerini belirtti. Alman hoca, "Başarısızlıklar çorap söküğü gibi gelmeye başladı. Kupadan elendik, ligdeki iddiamızı yitirdik. Güven bunalımı doğdu. Bana göre sakatlıklar, hakem hataları, ekonomik sıkıntı ve cezaların fazla olmasının başarısızlıktaki rolü, Beşiktaş yenilgisinin yarattığı psikolojik depresyonun etkisi kadar yoktur" diye konuştu. 
     
     Mutlak üç puan 
     MALATYASPOR ile bu akşam Hüseyin Avni Aker Stadı’nda karşılaşacak Trabzonspor hazırlıklarını bitirdi. Bordo - Mavili takım, cezalı ve sakat oyuncularının çokluğundan dolayı eksik bir kadroyla çıkacağı Malatyaspor karşılaşmasından mutlak 3 puanla ayrılmayı planlıyor. Bordo - Mavili futbolcular, mutlaka galip geleceklerini söylediler ve taraftara çağrıda bulundular. 
     
     Trabzon-Malatya 
     STAT H.Avni Aker 
     SAAT 20.00 
     HAKEM Mustafa Çulcu 
     TRABZONSPOR Bülent - Kürşat, Markov Tayfun , Güngör - Gökdeniz, Aurelio, Mustafa Ramazan, Sommers, Erman - Hami, Da Silva 
     MALATYASPOR Milosevski - Tolga, Mert, Arsin - Ziya, Selçuk, Evren, Şakiri, Abdülkadir - Mithat, Fazlı 
     SAKAT Jarro, Zafer Trabzon 
     CEZALI Osman Özköylü, Metin, Hasan, Macit, Gökhan, Mehmet Trabzon 
     TV DigiTürk Canlı 
     



 SPOR 




























</TEXT>
</DOC>
