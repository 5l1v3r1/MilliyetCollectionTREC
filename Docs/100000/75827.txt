<DOC>
<DOCNO> 75827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/01/son/sonspo14.html </URL>
<DATE> 2002/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinan Engin "Rakiplerimiz puan kaybetmeye devam edecek" 
</HEADLINE>
<TEXT>

     Beşiktaş, 3 Nisan Çarşamba günü Bursa'da, Kocaelispor ile yapacağı Türkiye Kupası Final maçının hazırlıklarını İstanbul'da sürdürdü. 
     BJK İnönü Stadı'nda, teknik direktör Christoph Daum yönetiminde gerçekleştirilen ve yaklaşık 2 saat süren antrenman basına kapatılırken, siyah-beyazlı futbolcuların tam kadro çalıştıkları açıklandı. 
     Ayrıca, yapılan çift kale maçta teknik direktör Daum'un Ali Eren'e yedek takımda yer verdiği ve yerine Erman'ı oynattığı öğrenildi. Beşiktaş, yarın Fulya Tesisleri'nde yapacağı çalışmanın ardından Türkiye Kupası final maçının oynanacağı Bursa'ya gidecek. 
     
     Engin "Rakiplerimiz kaybedecek" 
     Beşiktaş Futbol Takımı Menajeri Sinan Engin, geçilen haftada, şampiyonluk yolundaki rakiplerinin puan kaybedeceklerini bildiklerini söyledi. 
     Engin, Galatasaray ve Fenerbahçe'nin yine puanlar kaybedeceğini iddia ederek, ''Ama önemli olan bizim puan kaybetmememiz. Önümüzdeki maçları kazanırsak, şampiyon oluruz. Eğer Antalyaspor maçını kazansaydık, şansımız yüzde 80 olacaktı. Hedefimizden şaşmış değiliz. 
     Yine şampiyon biz olacağız'' diye konuştu. 
     Türkiye Kupası Finali'nde Kocaelispor ile yapacakları mücadelenin kendileri için büyük önem taşıdığını da vurgulayan Sinan Engin, bu kupayı geçen aylarda bir trafik kazasında kaybettikleri Denizlisporlu futbolcu Doğan Seyfi'ye adayacaklarını kaydetti. 
     Maçta formalarının altına Doğan Seyfi'nin resminin bulunduğu tişörtler giyeceklerini anlatan Engin, ''Denizlispor Başkanı ile de görüştük. Kupayı, kaybettiğimiz bu değerli futbolcuya adayacağız. 
     Kocaelispor güçlü bir takım ve iyi oyuncuları var. Ama biz Doğan Seyfi için kazanacağız'' dedi. 
     Engin ayrıca, Serdar Bigili'nin yeniden başkan seçilmesine de değinerek, ''Beşiktaş için hayırlı olsun. Değerli üyeler böyle bir karar verdi. Hasan Arat'a muhalefeti için teşekkür ediyoruz. Muhalefet ne kadar büyük olursa, iktidarlar da o kadar güçlü olur. Serdar Bigili, 2 yıllığına yeniden göreve devam edecek ve projelerini sürdürecektir'' şeklinde konuştu. 
     Diğer yandan, Beşiktaş'ta gerçekleştirilen olağan genel kurul sonrası başkanlığa yeniden seçilen Serdar Bigili ve yönetim kurulu üyelerinin, Türkiye Kupası Finali'ni izlemek için tam kadro Bursa'ya gidecekleri ve siyah-beyazlı takıma moral verecekleri açıklandı. 
     






</TEXT>
</DOC>
