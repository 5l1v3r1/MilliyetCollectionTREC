<DOC>
<DOCNO> 93961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/son/sontur04.html </URL>
<DATE> 2002/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Terör örgütünden "moral bozanları infaz edin" emri 
</HEADLINE>
<TEXT>

     Terör örgütü PKK-KADEK'in sözde Başkanlık Konseyi, ''yaşanan yiyecek ve içecek sıkıntısını konu ederek moral bozanlar ile kışkırtıcı ve işbirlikçilerin, şüphe durumunda dahi infaz edileceğini'' duyurdu. 
     İstihbarat birimlerinin belirlediğine göre, terör örgütü PKK-KADEK'in 8. Kongresi'nde aldığı kararlar, teröristler arasında kargaşaya neden oldu. Bunun üzerine, sözde Başkanlık Konseyi tarafından, merkez komite üyelerine ''partinin içinde bulunduğu durum ile alınması gereken önlemler'' konulu talimat gönderildi. 
     Söz konusu talimatta, ''Avrupa'daki teröristlerden önemli bir kısmının kongrede alınan kararları tam olarak anlayamadığı, PKK adının KADEK olarak değiştirilmesinin, faaliyetlerin de sona erdiği anlamında değerlendirildiği'' kaydedildi. 
     ''Silahlı unsurların, tüm çabalara ve alınan tedbirlere rağmen eğitimlerde gönülsüz davrandığı, emirlere itaat etmediği, kadın-erkek ilişkisinin serbest bırakılmasının, düşünülenden de fazla yozlaşmaya neden olduğu'' ifade edilen duyuruda, şöyle denildi 
     ''Eğitimlerde silahlı mücadelenin bittiğine dair kimsede bir görüş oluşmaması gerektiği üzerinde ısrarla durulacak. 
     Örgütte yaşanan yiyecek ve içecek sıkıntısını konu ederek moral bozanlar ile örgüt içinde bulunan kışkırtıcı ve işbirlikçiler, şüphe durumunda dahi infaz edilecek.'' 
     





</TEXT>
</DOC>
