<DOC>
<DOCNO> 91991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/son/soneko09.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
"Milli futbolcuların heykeli meclis bahçesine dikilsin" önerisi 
</HEADLINE>
<TEXT>

     Ankara Ticaret Odası ATO Başkanı Sinan Aygün, milli takım futbolcularına şeref madalyası verilmesinin yeterli olmayacağını ifade ederken, oyuncuların heykellerinin TBMM'nin bahçesine dikilmesi önerisinde bulundu. 
     Aygün, yaptığı yazılı açıklamada, Dünya Kupası'nda yarı finale yükselen milli takım futbolcularına Emlakbank konutlarından verilmesi gerektiğini de bildirdi. 
     Milli takımın başarısının, 1.3 milyar dolarlık IMF kredisine eşit ve bütün derecelendirme kuruluşlarının kredi notlarından daha fazla bir etki yarattığını vurgulayan Aygün, açıklamasında şu görüşlere yer verdi 
     ''Brezilya maçının sonucu ne olursa olsun, Ankara sokaklarını milli takım oyuncularının isimleri süslemeli. Heykelleri TBMM'nin bahçesine dikilmeli. Milli takım projesi, GAP kadar önemli bir projedir. Turizm ve Kültür Bakanlıkları kadar önemli bir kurumdur. Bu hizmetler karşılıksız kalmamalı, Türkiye elini ve yüreğini milli takıma uzatmalıdır. TBMM derhal toplanarak, milli takıma verilecek ödülleri belirlemelidir.'' 
     





</TEXT>
</DOC>
