<DOC>
<DOCNO> 51064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/07/yazar/uras.html </URL>
<DATE> 2001/11/07/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Yaşadık... Ondüle ve cila makinesi ucuzladı 
</HEADLINE>
<TEXT>

     Şimdiki kuşak "ondüle" makinesi nedir bilmez. Ondüle makinesi öyle bir makinedir ki, kömür maşasına benzer. Elektrikle ısıtılınca kadınların saçlarını arasına alır. O saçları kıvır kıvır yapar. Düz saç, ondüleli saç olur. Ondüleli saçı olan hanımlara erkekler bayılır .. 
     Cila makinesi öyle bir makinedir ki, değirmen taşına benzer. Ama taş dönmez de, taş yerine keçe döner. O dönen keçenin üzerine özel kimyevi maddeler damlatılırsa, cila makinesi evleri bir güzel cilalar... Makine ile cilalanmış evlere hem hanımlar, hem de erkekler bayılır .. 
     Bu kriz halkımızı üzüm üzüm üzüyordu. Çünkü halkımız kriz çıkalı beri ondüle makinesi ile cila makinesi alamaz olmuştu. 
     Ama halkı düşünen, başında "Umudumuz halkçı Ecevit’in bulunduğu" koalisyon hükümeti halkı memnun etmek için dün bir kararname yayımladı. Ondüle ve cila makinesindeki KDV oranı yüzde 26’dan yüzde 18’e indirildi. 
     Bu karar mutlaka halka coşku yaratmıştır. Türk halkı mutlaka yarın dükk nlara koşacak, KDV’si yüzde 26 olduğu için aylardır satın alamadığı ondüle makineleri ile cila makinelerini kapışacaktır. Böylece reel sektör de canlanacak. Piyasadaki durgunluk sona erecektir. 
     Hükümetimiz KDV ucuzlatarak sadece ondüle ve cila makinesi alamayan "fakir fukarayı" sevindirmedi, çöp makinesi alamadığı için üzüntüden kıvranan halka da müjdeler verdi... Mutfaktaki lavabolarının alt borusuna elektrikli çöp öğütme makinesi taktırarak, çöpü "fırrrrrt" diye bir saniyede öğütmek için yıllardır bekleşen fakir fukara yarın bayram edecek... 
     Bitmedi... Motorlu bir vantilatör ile odadaki nem ve ısıyı değiştirmeye mahsus tertibatı olan klima cihazı alanlar da yılbaşına kadar daha az vergi ödeyecek. 
     Sonra efendime söyleyeyim, "mankenlere ve metreslere de müjdemiz var". Manken ve metres kardeşlerimiz "hoş görünmek için" her gün berbere taşınmak zorunda... Eeeee... Bu krizde berberler de fırsatı fırsat bilerek fiyatı boyuna artırıyor. Mankenlere ve metreslere bir şey olmuyor ama, onların berber parasını ödeyen "abi"leri güç duruma düşüyor... Hükümetimiz bu soruna da çözüm getirdi. Yılbaşına kadar "berberlerin elektrotermik cihazları" örneğin saç kurutucuları, saç kıvırma cihazları, saç kıvırma maşalarını ısıtma cihazları ondüle makinesi de bu fasıla giriyor ucuz ucuz satılacak. 
     Sayın okuyucularım şimdi de beni sorgu sual eyleyecekler "Eyi de... Ayşe Hanım Teyze’nin simit alırken ödediği yüzde 18 KDV, Ayşe Hanım Teyzenin ilaç alırken ödediği yüzde 18 KDV, Ayşe Hanım Teyze’nin torununun özel dershaneden ders alırken ödediği yüzde 18 KDV de yılbaşına kadar düşürülecek mi " 
     Ben de bu tür sorularla "komünistlik" yapanları ve de halkın kafasına nifak tohumları ekenleri cevaplayacağım... Türkiye ciddi bir darboğazdan geçiyor... Hükümetimiz ondüle ve cila makinelerindeki KDV’yi indirmek için IMF’ye kaç gündür dil döküyor... Halkımız şimdilik bunlarla yetinmek zorundadır... Simitte, ilaçta, dershanede yüzde 18 KDV var diyerek yapılan icraatı gölgelemek, reel sektörün sözcülerini gücendirmek, piyasanın canlanmasının önüne set çekmek kimseye yakışmaz diyeceğim. Hemi de halkımız dua etsin ki, ondüle makinesi ile cila makinesinden indirilen KDV şimdilik simidin, ilacın üzerine bindirilmedi... 
     Özür notu Sayın okuyucularım. Bu gayri ciddi yazı için özür dilerim. Ekonominin hassas dengeler üzerine oturduğu bir dönemde bütün işleri bir yana bırakarak vergilerle çocuk oyuncağı gibi oynayan bir hükümetin icraatı başka türlü nasıl anlatılabilir Bilemiyorum. 
     
     







İran ve Türkiye 


İsveçlilerle... 


Ürdün’den de asker istenmiş 


MHP'de 'iade-i itibar' sorunu 


Şarbondan sonra çiçek 


Bir öğrencinin umudu nasıl yok edildi 


KDV indirimi lobisi ihtiyatlı karşılandı 


Aşkın ömrü kaç yıl 


Bedel herkes için ağır... 


Meclis uyanmaya başlıyor mu 


"Komünist " 


Size birkaç parça mevduat satalım 


Yalan ve hakikat 


Yaşadık... Ondüle ve cila makinesi ucuzladı 


</TEXT>
</DOC>
