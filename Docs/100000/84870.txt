<DOC>
<DOCNO> 84870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/19/yasam/yas03.html </URL>
<DATE> 2002/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Herküller kozlarını paylaştı 
</HEADLINE>
<TEXT>

10 ülkeden İstanbul’a gelen 12 dev adam dünya çapındaki en güçlü adam yarışmasında kıyasıya mücadele etti 
     MURAT AĞCA , TAHSİN AKSU 

     DÜNYANIN en güçlü adamları İstanbul’u salladı. "Turkey 2002 Strongest Man Grand Prix" yarışması için Kadıköy Selamiçeşme Özgürlük Parkı’nda bir araya gelen 10 ülkeden 12 dev adamın güç gösterisi izleyenleri hayran bıraktı. TIR çeken, 180 kiloluk beton blokları kaldıran, 120 kiloluk varilleri "tüy" gibi kucaklarında taşıyan, 250 kiloluk yükleri sırtlayarak merdiven çıkan bu ihtişamlı herküllerden ikisi de ülkemizi temsil etti. 
     
     Üşümezsoy da oradaydı 
     TÜRKİYE Balkan, Akdeniz vücut geliştirme şampiyonu olan, yağlı güreş ve sumo ile de ilgilenen Ersin Kuruel ile eski vücut geliştirme şampiyonlarından Ziya Demircan güçlü rakipleriyle dişe diş mücadele etti. Kuruel’e vücutçu deprem profesörü Şener Üşümezsoy de destek verdi. Ersin’in hocası olduğunu söyleyen profesör, " Belim sakat olmasa, ben de bu TIR’ı çekerdim" dedi. 
     
     Birinci Finlandiya’da 
     12 etaptan oluşan yarışmanın Filli Boya sponsorluğundaki Türkiye Grand Prix’inde birinci Finlandiyalı Janne Birtanen olurken ikinciliği Hollandalı Wout Zijlstra aldı. Avusturya’dan Bernd Kirshbaumer ise üçüncü oldu. Yarışmaya katılan Ersin Kuruel 10, Ziya Demircan da 11’inci sırada yer aldı. 
     



 YAŞAM 














</TEXT>
</DOC>
