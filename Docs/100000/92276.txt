<DOC>
<DOCNO> 92276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/26/son/sontur17.html </URL>
<DATE> 2002/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İdamda uzlaşma arayışları sürüyor... DYP, DSP'yi ziyaret etti 
</HEADLINE>
<TEXT>

     DYP TBMM Grup Başkanvekilleri, DSP Grubu'nu ziyaret ederek, Meclis'in açık tutulmasını ve AB'ye ilişkin düzenlemelerin bir paket halinde ele alınmasını önerdiler. 
     DSP Grubu'nda yaklaşık 1 saat süren görüşmeden sonra gazetecilere açıklamalarda bulunan DYP Grup Başkanvekili Nevzat Ercan, Meclis'in açık tutulması ve AB ile ilgili düzenlemelerin bir paket halinde ele alınması önerdiklerini belirterek, şunları söyledi 
     ''İki temel tespitte bulunduk Bunlardan biri, AB gibi çok temel bir konuda Hükümet bugüne kadar ortak bir politika ortaya koyamadı. 
     Aksine derin görüş ayrılıkları, uzlaşmazlık var. Dolayısıyla AB sürecini tıkayan Hükümet'tir. Bu düzenlemeleri tasarı olarak Meclis'e getiremediler. 
     Hükümet'teki bu tıkanıklığı Meclis'te aşmak lazım. AB'nin bizden istediği düzenlemeleri bir bütün halinde idam konusu dahil birlikte ele alalım. Meclis'te bunları birlikte müzakere edelim. Hatta her bir konuda çözüm önerileri varsa bunları bize iletmelerini istedik. 
     Zaman çok daraldı. Türkiye, Aralık ayında Kopenhag Zirvesi'nde müzakereler için tarih istiyorsa, üyelik kriterlerinin bütününü yerine getirmek zorundadır.''' İdamın kaldırılmasının kriterlerden birisi olduğunu ifade eden Ercan, sadece bu konuda Türkiye'yi kilitlemenin yanlış olduğunu söyledi. 
     AB yolunu DYP'nin tıkamadığını kaydeden Ercan, AB'yi vazgeçilmez bir hedef olarak gördüklerini söyledi. 
     Görüşmede, DSP tarafının idam konusunun öncelikle ele alınmasını isteğini ifade eden Ercan, ''yine aynı noktadayız'' dedi. 
     Ercan, AB'ye ilişkin yasaların ayrı ayrı ancak eşzamanlı ele alınmasını da önerdiklerini bildirerek, bu öneriye DSP'den, ''Hükümet sorunumuz var'' yanıtını aldıklarını söyledi. 
     MHP'nin sadece idam konusunun muhalefetle halledilmesine onay verdiğini kaydeden Ercan, diğer kriterlerle ilgili düzenlemelerde ise destek vermediklerini hatırlattı. Ercan, bu durumda idam konusunun halledilmesinin diğer yasaların çıkmasını sağlayamayacağını savunarak, '' MHP'ye rağmen Hükümet sorununu göze alarak bunu halledebilecek misiniz diye sorduk, Hükümet'in devamından yanayız yanıtını aldık'' diye konuştu. ''Koltuk mu AB mi '' diye soran Ercan, buna ''Koltuk, bu Hükümet devam'' etsin yanıtını aldıklarını söyledi. 
     Ercan, idam konusunda çalışma gurubu oluşturulmasına ilişkin bir konunun gündeme gelmediğini de sözlerine ekledi. 
     DSP Grup Başkanvekili Emrehan Halıcı da DYP yöneticileri ile sadece idama ilişkin düzenlemeleri değil AB konusunda Meclis'te yapılacak diğer çalışmaları da ele aldıklarını söyledi. 
     DYP'nin, AB ile ilgili yasaların bir paket halinde ele alınması önerisini getirdiğini kaydeden Halıcı, ''Biz zaten paket halinde ele alınacak bir çok konu olduğunu biliyoruz. Meclis bunları sırasıyla değerlendirecek. Bunlardan idam cezasının en kolay şekilde düzenlenebileceğine ilişkin bir ışık belirmişti. Biz bunu tekrar kendilerine hatırlattık'' diye konuştu. 
     Halıcı, Meclis'in yaz tatilinde toplantıya çağrılmasıyla ilgili düşüncelerin de ortaya atıldığını belirterek, tatilde hem ekonomi hem de AB ile ilgili olarak bir çalışma yapılmasını kendilerinin de düşündüğünü bildirdi. 
     Halıcı, TBMM İçtüzüğüyle ilgili bir düzenleme yapılması gerektiğini de hatırlattı. 
     DYP yöneticileri daha sonra ANAP Grubu'nu ziyaret ederek bir süre görüştüler. 
     ANAP Grup Başkanvekili Beyhan Aslan, görüşmeden sonra gazetecilere yaptığı açıklamada, DYP'nin AB'ye destek verme noktasına gelmesinden büyük sevinç duyduğunu ifade etti. 
     DYP'nin iki ay önce ''idamları yapalım, sonra diğer düzenlemeleri gerçekleştirelim'' görüşünde olduğunu hatırlatan Aslan, şöyle konuştu 
     ''Biz, oluşturulacak çalışma grubunun detayları, AB'nin kısa ve orta vadeli tedbirlerini değerlendirmesini ve bunların yasal düzenleme haline getirmesini önerdik. Bu kabul görürse Meclis'i olağanüstü toplantıya çağırabileceğimizi söyledik. DYP tarafı ise Meclis devamlı açık dursun görüşünde. Biz, Meclis'in açık kalıp da sonuç alınamaması durumunda yıpranacağını ifade ettik. 
     Bize göre, kültürel haklar dahil, AB'nin kısa ve orta vadeli diğer kriterleri çalışma grubunda ele alınmalı, bu konuda bir uzlaşma sağlamalı ve yasa haline getirmeli. Böylece Aralık ayında masaya daha güçlü oturabiliriz.'' 
     





</TEXT>
</DOC>
