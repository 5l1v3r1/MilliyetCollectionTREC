<DOC>
<DOCNO> 50565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/04/son/sondun23.html </URL>
<DATE> 2001/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumsfeld Pakistan'da "Taliban tam bir hükümet işlevi görmüyor" 
</HEADLINE>
<TEXT>

     ABD Savunma Bakanı Donald Rumsfeld, Afganistan'da 4 haftadır süren bombardımanın ardından, Taliban'ın ''tam bir hükümet olarak işlev görmediğini'' söyledi. 
     Özbekistan'daki temaslarının ardından Pakistan'a gelen Rumsfeld, Dışişleri Bakanı Abdül Settar ile görüşmesinden sonra düzenlediği basın toplantısında, Taliban yönetiminin artık pek faal olmadığını ve askeri gücü üzerine yoğunlaştığını kaydetti. 
     Terörist tehditlerden dolayı Ramazan ayında da bombardımanı sürdürme niyetinde olduklarını bildiren Rumsfeld, ''Gerçek şu ki, yeni terörist eylem tehdidi var'' dedi. Rumsfeld, terörist saldırı tehdidinin inanılır ve gerçek olduğunu, binlerce kişinin daha öldürülmesi olasılığının bulunduğunu kaydetti. 
     Pakistan Devlet Başkanı Pervez Müşerref'in Ramazan'da bombardımanın bölgede olumsuz etkisinin olacağı yönündeki kaygılarını dikkate aldıklarını bildiren ABD Savunma Bakanı, bölgenin görüşlerine duyarlı olduklarını, ancak terörist ağların saldırganlığıyla da karşı karşıya bulunduklarını belirtti. 
     Rumsfeld, terörist örgütlerin bir askeri güç olarak tankları, Stinger ve karadan havaya füzelere sahip olduklarını kaydetti. 
     






</TEXT>
</DOC>
