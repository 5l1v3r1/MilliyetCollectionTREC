<DOC>
<DOCNO> 93963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/son/sontur06.html </URL>
<DATE> 2002/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığ'da ölü ele geçen terörist tetikçi listesinde yeralıyordu... 
</HEADLINE>
<TEXT>

     Elazığ'da terör örgütü Hizbullah'a yönelik yapılan operasyonda ölü ele geçirilen Hüseyin Sarıağaç'ın terör örgütü Hizbullah'ın aranan tetikçiler listesinde olduğu bildirildi. 
     Elazığ Emniyet Müdürlüğü tarafından Mustafapaşa Mahallesi Uygur Sokak'ta gerçekleştirilen, iki polis memurunun şehit olduğu ve 1 polis memurunun yaralandığı operasyonda ölü ele geçirilen terörist Hüseyin Sarıağaç, eski Diyarbakır Emniyet Müdürü Gaffar Okkan'ın şehit edilmeden önce belirlediği 26 kişilik Hizbullah örgütü tetikçiler listesinde yer alıyordu. 
     Hüseyin Sarıağaç'ın ağabeyi Hasan Sarıağaç da, eski Emniyet Müdürü A. Gaffar Okkan ve 5 polis memurunun şehit edilmesi, 5 polis memurunun yaralanması olayından sonra 29 Mart 2001 tarihinde Bağlar Beldesi Göçmenler Caddesi'ndeki evinde güvenlik güçleri tarafından düzenlenen operasyonda ölü ele geçirilmişti. 
     Öte yandan, Hüseyin Sarıağaç'ın, terör örgütü Hizbullah elebaşı Hüseyin Velioğlu'nun öldürülmesinden sonra meydana gelen yeni yapılanmada terör örgütü Hizbullah'ın askeri kanadı içerisinde üst görevlere getirildiği öğrenilirken, Diyarbakır DGM'deki terör örgütü Hizbullah'ın üyeleri hakkında açılan bazı dava dosyalarında da talimatlar verdiği iddia ediliyor. 
     Hüseyin Sarıağaç'ın eski Diyarbakır Emniyet Müdürü A.Gaffar Okkan ve 5 polis memurunun şehit edilmesi ve 5 polis memurunun yaralanması olayına da katıldığının tespit edildiği bildirildi. 
     Operasyonda ölü ele geçirilen terörist Hüseyin Sarıağaç'ın evde bulunan imam nikahı ile birlikte yaşadığı kadın ve 3 çocuğu Emniyet Müdürlüğü'nde sorgulanıyor. 
     





</TEXT>
</DOC>
