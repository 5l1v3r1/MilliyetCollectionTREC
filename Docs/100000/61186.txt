<DOC>
<DOCNO> 61186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/08/son/sondun15.html </URL>
<DATE> 2002/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Uyuşturucu davasında savcı, Daum'un tatil yapmasını eleştirdi 
</HEADLINE>
<TEXT>

     Beşiktaş teknik direktörü Christoph Daum hakkında bugün Almanya'nın Koblenz Eyalet Mahkemesi'nde devam eden uyuşturucu davasında Savcı Ludger Griesar, mahkemeden özel izin alarak ailesi ile birlikte Avusturya'da kayak tatili yapan Daum'u eleştirdi. 
     Savcı Griesar, mahkemenin Daum'a bu özel izni, tatil yapması için değil bronşit hastalığını iyileştirmesi için verdiğini söyledi. 
     Daum'un avukatı Rolf Stankewitz ise savcının suçlamasını reddederek, ''Savcı bey, soğuk dağ havasının bronşite iyi geldiğini biliyor musunuz '' şeklinde karşılık verdi. 
     Daum'un diğer avukatı Dietmar Tambor da, savcının bu tür eleştirileri dile getirmek yerine, Daum'un daha önce verdiği ifadeye değinebileceğini söyledi. 
     Daum, 21 Aralık 2001'de verdiği ifadede, kokain kullandığını itiraf etmiş, ancak kokaini bir arkadaşından aldığını ve bunun için para ödemediğini belirtmişti. 
     Savcılık, Daum'u 63 kez 3'er ya da 5'er gramlık kokaini gram başına 160 mark karşılığında satın almakla ve 100 gram kokain almak için talimat vermekle suçluyor. 
     Daum hakkındaki davaya 15 Ocak Salı günü devam edilecek. 
     






</TEXT>
</DOC>
