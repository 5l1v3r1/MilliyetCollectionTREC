<DOC>
<DOCNO> 62616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/16/son/sonspo21.html </URL>
<DATE> 2002/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaşlı Nihat, İspanya yolcusu... 
</HEADLINE>
<TEXT>

     Real Sociedad ile prensip anlaşmasına varan Beşiktaş'ın başarılı futbolcusu Nihat Kahveci, yarın sabah İspanya'ya gidecek. 
     Daha önce de sözleşme imzalamak için İspanya'ya giden, ancak sakatlığı nedeniyle İstanbul'a gönderilen Nihat, geçirdiği menüsküs operasyonunun ardından, yeniden İspanya'ya gidip, resmi sözleşme imzalayacak. 
     Beşiktaş'ın bugün yaptığı idmana katılan ve İstanbul'da bulunan Real Sociedad Kulübü Doktoru Eduardo Escobar tarafından izlenen Nihat'ın, sakatlığının tamamıyla düzeldiği ve oynayabilecek durumda olduğu bildirildi. 
     
     Basına kapalı çalıştılar... 
     Beşiktaş, Trabzonspor maçı hazırlıklarını, bugün Ümraniye Tesisleri'nde basına kapalı yaptığı antrenmanla sürdürdü. 
     Siyah-beyazlıların, İstanbul'a dönen teknik direktör Christoph Daum yönetiminde, yaklaşık 2 saat süren idmanda taktik ağırlıklı bir çalışma yaptıkları öğrenildi. 
     Beşiktaş, yarın yine basına kapalı yapacağı antrenmanla Trabzonspor maçı hazırlıklarını sürdürecek. 
     Beşiktaş'ın dün yapılan antrenmanında sağ ayak arka adalesinden sakatlanan Yasin Sülün'ün, Trabzonspor maçında forma giyemeyeceği açıklandı. 
     Menajer Sinan Engin, Yasin Sülün'ün tedavisinin sürdüğünü, ancak belindeki sakatlığı da nükseden genç futbolcunun Trabzon deplasmanında forma giyemeyeceğini söyledi. 
     






</TEXT>
</DOC>
