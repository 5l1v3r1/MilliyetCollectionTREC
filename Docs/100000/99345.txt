<DOC>
<DOCNO> 99345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/son/sondun24.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Asya'daki asker sayısını artırmayacak. 
</HEADLINE>
<TEXT>

     ABD Dışişleri Bakanı Colin Powell, Güneydoğu Asya ülkeleri ile imzalanan teröre karşı işbirliği sözleşmesinin bölgede Amerikan askerlerinin sayısını artırmayı amaçlamadığını söyledi. 
     Powell, Brunei'deki Güneydoğu Asya Ülkeleri Birliği ASEAN toplantısından sonra basına yaptığı açıklamada, ''Bugün imzaladığımız sözleşme, bilgi ve istihbarat alışverişi açısından bence çok önemli'' dedi. 
     Sözleşmenin, ASEAN ve ABD'nin daha yakın ilişki kurmasını sağlayan siyasi bir bildiri olduğunu kaydeden Powell, ''Bu bildiriyi beraber daha fazla çalışmak için kullanacağız, ancak bu bildiriyle bölgedeki Amerikalı asker sayısı artırılmayacak'' dedi. 
     Asya-Pasifik bölgesinde halen 100 bin Amerikan askeri bulunduğunu ifade eden Powell, ''Askerlerimizi göndermek için yeni üsler ya da yeni yerler aramıyoruz'' diye konuştu. 
     ASEAN üyesi 10 ülkenin dışişleri bakanları ve ABD arasında imzalanan sözleşme, istihbarat paylaşımını ve terör sermayesini engellemeyi öngörüyor. 
     





</TEXT>
</DOC>
