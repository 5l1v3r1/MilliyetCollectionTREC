<DOC>
<DOCNO> 91500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/23/guncel/gun01.html </URL>
<DATE> 2002/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bize büyü sökmez dememiş miydik 
</HEADLINE>
<TEXT>

Oyunuyla göz dolduran Milli Takım, tribünleri tezahüratlarıyla inleten Türk ve Japon taraftarların da desteğiyle, sahayı Senegal Milli Takımı’na dar etti 
     Osaka’daki teknoloji harikası Nagai Stadı’nda Türkiye’nin ortaya koyduğu futbol resitali, tribünlerdeki tüm sporseverlerin gönüllerini fethetti. Görsel şölenin, mükemmel bir futbol şovuyla birleşmesi sonucu turnuvanın en iyi oyunu ortaya çıktı. Renkli görüntüler oluşturan taraftarlar, bu maçla futbola doydu. Japonya’nın çeşitli kentlerinde yaşayan Türk futbolseverler, yarı final maçı için Osaka’ya akın etti. Taraftarlar tribünlerde saatlerce Ay - Yıldızlı ekibimize destek verdi. Çeyrek finalde elememize rağmen kalplerini kazandığımız Japonlar, beş bine yakın Türk taraftarla 90 dakika boyunca renkli bir gösteri sundu. 
     
     Sambacılardan destek 
     Tribünlerde "Senin aşkın bana ekstra large", "Erzincan’dan başarılar" gibi pankartlar da yer aldı. Milli Takımın, Japonya maçından sonra yaptığı selamı gönüllerine işleyen sempatik Japonlar, ekibimize destek verirken, peş peşe kaçan goller karşısında taraftarımızla birlikte isyan ettiler. 
     Mücadeleyi Brezilyalılar da izledi. Sambacılar, Türkiye’nin futbolundan etkilendiklerini itiraf ettiler. Senegal’in bine yakın seyircisi de maç boyunca hiç susmadı. Yerel giysileri, davulları ve kendilerine özgü danslarıyla ilgi topladı. Maçı 44 bin 333 biletli seyirci izlerken, İlhan’ın muhteşem golünün ardından Türk seyirciler tribünleri karnaval havasına dönüştürdü. Yine Japon selamı veren Ay - Yıldızlı ekibimiz, ayakta alkışlandı. 
     
Kadın taraftarlardan 94 dakika tezahürat      Golsüz geçen 94 dakika boyunca Türk taraftarları hiç morallerini bozmadı ve Millilerimize sürekli destek verdi... Nagai Stadı’nın tribünlerinde erkek taraftarlar kadar bayan taraftar da vardı... Milli Takım forması giyen bayanlar, maç boyunca tezahürat yapmayı ihmal etmedi. 
     
Sevincimiz Japonya sokaklarına taştı      Nagai’den zaferle ayrılan Türk taraftarlar, bu büyük mutluluğun verdiği coşkuyla sokaklara döküldü... Kiraladıkları otomobillere binen Türkler, gece geç saatlere kadar Japonya sokaklarında zafer turu attı. 
     



 GÜNCEL 


















</TEXT>
</DOC>
