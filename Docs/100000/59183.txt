<DOC>
<DOCNO> 59183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/27/ekonomi/eko02.html </URL>
<DATE> 2001/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Asgari ücret net 163 milyon lira 
</HEADLINE>
<TEXT>

Yüzde 32.1’lik artışla net 163 milyon 563 bin liraya çıkartılan asgari ücreti protesto eden Türk - İş, ikinci altı aydaki ücretin belirleneceği komisyon toplantılarına katılmama kararı aldı 
     ANKARA Milliyet 

     Yılbaşından itibaren geçerli olacak, 3.5 milyon asgari ücretliyi ilgilendiren yeni asgari ücret, ilk altı ay için net 163 milyon 563 bin 537 lira olarak belirlendi. Türk - İş kararı "insan haklarına aykırı" diye protesto etti. İşçi kesimi, ikinci altı ay için geçerli olacak ücretin belirleneceği toplantıya katılmayacağını açıkladı. 
     Türk - İş Genel Eğitim Sekreteri Salih Kılıç, "Asgari ücretlinin içinde bulunduğu zor geçim şartları bilinmektedir. Geçim şartlarının had safhada olduğu bir dönemde asgari ücretliye reva görülen bu davranışı işçi kesimi olarak protesto ediyoruz" dedi. 
     Yeni rakamlara göre brüt asgari ücret 16 yaşını doldurmuş işçiler için 222 milyon 750 lira, 16 yaşından küçük işçiler için 188 milyon 700 bin 750 lira. Kesintilerin ardından 16 yaşını doldurmuş işçilerin eline her ay net 163 milyon 563 bin 537 lira, 16 yaşını doldurmamış işçilerin eline 139 milyon 704 bin 87 lira geçecek. Buna göre şu an 122 milyon lira olarak uygulanan asgari ücrete yüzde 32.1 oranında zam yapıldı. 
     
     Günlük dört simit parası 
     Yapılan 41 milyon liralık artış, günlük dört simit veya yedi ekmek parası kadar. Asgari ücretli, yapılan artışla zorunlu harcamaları içinden yalnızca yol parasını karşılayabiliyor. Sağlanan artış, günde iki kez otobüse binmek zorunda kalan bir asgari ücretlinin 34 günlük yol parasına yetiyor. 
     



 EKONOMİ 


















</TEXT>
</DOC>
