<DOC>
<DOCNO> 66549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/08/yasam/ayas.html </URL>
<DATE> 2002/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yazık bu çocuklara 
</HEADLINE>
<TEXT>

İstanbul Küçükçekmece’de birbirlerine sadece dört kilometre uzaklıkta iki okul var. Daha doğrusu biri ahır’, biri okul.. Ve ahır’ tıka basa dolu, okul ise öğrenci bekliyor 
     SİBEL KAHRAMAN İstanbul 

     Tek katlı, neredeyse yıkılacak görüntüsü veren bir baraka. Hemen yanında kömürlük ile karanlık, pislik içinde tuvaletler... 
     Elektrikler kesik, kuyu suyu kullanılıyor. Önünde oynayan önlüklü çocukları ve yarısı kırılmış Atatürk büstünü görmeseniz, bakımsız bir ahır olduğunu düşünürsünüz. Ama burası bir okul. Hem de İstanbul’da Küçükçekmece Belediyesi’ne bağlı Kayabaşı köyünde Fenertepe İlköğretim Okulu... 
     Fenertepe İlköğretim Okulu’nda 270 öğrenci son derece ilkel koşullarda okuma savaşı verirken, 6 öğretmen de ders yapmaya çalışıyor. 
     
     Tebeşir yerine keser 
     Tabii okulun sağını solunu onarmaktan fırsat bulabilirlerse. Üç sınıftan oluşan okulun bir sınıfına girdiğimizde öğretmen Habib Mert’i elinde çivi ve keserle kırılan cama naylon takmaya uğraşırken buluyoruz. Habib öğretmen, "Buna da şükür. Okulu bu kadar düzeltebilmek için çok uğraştık" diyor. 
     Okul Müdürü Taylan Demir, 1994’te bölgede oturanlar tarafından yapılan okulun artık kullanılamaz durumda olduğunu belirtirken, "Çocuklarımız bütün bir kış neredeyse suların içinde ders yapıyor. Benim odamı da sürekli su basıyor" sözleriyle, acınacak hallerini açıklıyor. 
     
     Medeniyet’ az ileride 
     Kesintisiz 8 yıllık zorunlu eğitim de Fenertepe İlköğretim Okulu’na uğramamış. Okul 5 yıllık. 5. sınıfı bitirenler ya başka okula gidiyor ya da okulu bırakıyor. 
     Fenertepe İlköğretim Okulu’nun sadece 4 kilometre ilerisinde ise son derece modern, bilgisayar ve fen laboratuvarları bulunan, 24 kişilik sınıfları, tek kişilik masalarıyla kolej görüntüsü veren Şamlar İlköğretim Okulu bulunuyor. Bu okulu da İstanbul Milli Eğitim Müdürlüğü, bölgedeki okulların perişan durumları üzerine yaptırmış. Üstelik toplam bin 200 öğrencili bu son derece modern okulun iki katı da boş halde, 400 öğrenci bekliyor. 
     
     İşte korkunç sebep 
     Ve ardından bölgedeki tüm velilere, çocuklarını bu okula göndermeleri çağrısında bulunmuş. Hatta okulun, Fenertepe mevkiinde uzaklığını da göz önüne alan yetkililer, taşımalı eğitim yapılacağını, böylelikle servis parası ödenmeyeceğini de velilere bildirmiş. Tüm bunlara karşın veliler çocuklarını Şamlar İlköğretim Okulu’na göndermeyi reddetmişler. Velilerin bu çok cazip önerileri niçin reddettiği de, TBMM Milli Eğitim Komisyonu’nda ortaya çıkıyor. Gençlerin intiharlarının görüşüldüğü toplantıda DSP İstanbul Milletvekili Bahri Sipahi, bu konuyla ilgili şu çarpıcı iddiayı gündeme getiriyor 
     "Bu bölgedeki insanların çoğu kaçak yapılarda oturuyor. Ve bu bölgenin rantını yiyen bazı kişilerce yapılan, Çocuklarınızı yeni okula göndermeyin. Bu okul boşalırsa evlerinizi yıkar’ telkini nedeniyle yeni okul boş kalıyor..." 
     



 YAŞAM 

















</TEXT>
</DOC>
