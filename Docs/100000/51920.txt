<DOC>
<DOCNO> 51920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/12/son/sonspo20.html </URL>
<DATE> 2001/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Albayrak, Galatasaray'daki sakatlar için kurban kestirecek 
</HEADLINE>
<TEXT>

     Galatasaray, Diyarbakırspor ile hafta sonunda kendi sahasında yapacağı maçın hazırlıklarını, bugün tek antrenmanla sürdürdü. 
     Teknik direktör Mircea Lucescu yönetiminde yapılan ve yaklaşık 1.5 saat süren idmanda futbolcular, tek pas ve taktik çalışmasının ardından çift kale maç yaptı. 
     Sakatlıkları geçen Perez ve Capone, bugün ilk kez takımla birlikte çalışırken, milli takımdan dönen Horvath da antrenmana çıktı. 
     Tesislerini milli takıma veren Galatasaray, altyapının bulunduğu binayı kullanırken, antrenmanı da 2 saat öne alarak, hava kararmadan arka sahada idman yaptı. 
     Sarı-kırmızılılar, yarın çift antrenmanla hazırlıklarını sürdürecek. 
     
     Milliler idmanı izledi 
     Galatasaray'ın idmanını, milli takım kampında bulunan futbolcular AC Milanlı Ümit Davala, Real Mallorcalı Fatih Akyel, Blackburn Roverslı Tugay Kerimoğlu, Arif ve Ümit Karan da bir süre izledi. 
     Ümit Davala, saha ortasına kadar gelip, teknik direktör Lucescu ile bir süre sohbet etti. Fatih ise antrenmanı izleyen Abdürrahim Albayrak ile görüştü. İkilinin kısa süren görüşmesinde gündemde olan Fatih'in Galatasaray'a transferinin de konuşulduğu öğrenildi. 
     Millilerden Ümit Davala ve Tugay, antrenmanda eski takım arkadaşlarıyla şakalaştı. 
     
     Albayrak kurban kestirecek 
     Galatasaray Kulübü Futbol Şubesi Üyesi Abdürrahim Albayrak, Ergün'ün sakatlanmasına üzüldüğünü söyledi. 
     Antrenman sırasında medya mensuplarıyla sohbet eden Albayrak, ''Tam da Roma maçına eksiksiz çıkacağız diyorduk. Büyük bir şanssızlık var üzerimizde. Kurban kestireceğim'' diye konuştu. 
     Öte yandan Galatasaray Kulübü'nün bugün yapılacak olağan yönetim kurulu toplantısı, milli takımın Florya Metin Oktay Tesisleri'nde kamp yapması nedeniyle 15 Kasım Perşembe gününe ertelendi. 
     Diğer yandan bu akşam İstanbul'da olması beklenen Mondragon henüz gelmedi. Kolombiyalı kalecinin akşam geç saatlerde gelmesi bekleniyor. 
     






</TEXT>
</DOC>
