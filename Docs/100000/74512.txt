<DOC>
<DOCNO> 74512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/25/son/soneko16.html </URL>
<DATE> 2002/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Oral "Bütçe hedeflerinin korunması gerekir" 
</HEADLINE>
<TEXT>

     Maliye Bakanı Sümer Oral, bütçe hedeflerinden fedakarlık yapılamayacağını belirtti ve Türkiye'nin bütçe ilkelerini koruyamaması halinde, çok daha sıkıntılı durumlarla karşılaşabileceği uyarısında bulundu. 
     Oral, Vergi Haftası nedeniyle ziyaret ettiği Sincan Vergi Dairesi'nde, basın mensuplarının sorularını yanıtladı. Oral, Devlet Bakanı Tunca Toskay'ın ''Dönemsel vergi indirimleri olabilir'' şeklindeki sözlerinin hatırlatılması üzerine, bütçenin yeni yapıldığını ve bütçe uygulamalarının daha 3. ayında bulunulduğunu vurguladı. 
     Bütçe hedefleri ve ilkelerinin mutlaka korunması gerektiğini kaydeden Maliye Bakanı, devletin en temel belgesinin bütçe olduğunu, bütün gelir ve giderin de orada ayarlandığını anlattı. Oral, şöyle konuştu 
     ''Orada herhangi bir sapma, çok daha büyük sorunlar yaratır. Bugün Türkiye'nin özel kesimde, üretim alanında çeşitli sorunları var. Ama bütçe ile ilgili hedeflerde olumsuz değişiklik yapıldığında, sapma meydana getirildiğinde çok daha büyük sıkıntılarla karşılaşır. Bir program uygulanıyor. Bütçe hedeflerine uyma durumundayız. 
     Ama reel sektörün sorunları da, çok duyarlı olduğumuz bir konudur. 
     Eğer, üretim ve yatırım hevesi tekrar yakalanmaz, ekonomik canlanma tekrar elde edilmezse bu ileride vergiye de sıkıntı verir. Onun üzerinde de çok duruyoruz. Ama bütçe hedeflerini kesinlikle zedeleme gibi bir durum olamaz. Onlardan fedakarlık edilemez.'' Reel kesimin durumunu da hassasiyetle izlediklerini ve kendileriyle sürekli temas halinde bulunduklarını kaydeden Oral, Devlet Bakanı Toskay'ın açıklamalarının da bu çerçevede olduğunu ifade etti. Oral, şöyle devam etti 
     ''Çünkü mali disiplinin en önemli göstergesi faiz dışı bütçe fazlasıdır. Türkiye'nin faiz dışı fazlayı 2-2.5 yıldır yakalaması çok önemli bir olaydır. Eğer o yakalanmamış olsa, programda çok daha büyük sıkıntılar olur. Bu küçümsenecek birşey değildir. Çok önemli bir olaydır. Ama tabi tek olay da değildir. Ekonomideki üretim de son derece önemlidir. Ama faiz dışı bütçe fazlası da ihmal edilecek, küçümsenecek birşey değildir. Bu şartlar içinde meseleye bakmak lazım.'' 
     
     Kriz bitti mi 
     Oral, Devlet Bakanı Kemal Derviş'in ABD'de yaptığı ''kriz bitti'' açıklamasına ilişkin soruyu yanıtlarken de, bu açıklamanın bir hayli tartışıldığını vurguladı. 
     Bu sözlerin hangi anlamda kullanıldığının Derviş'e sorulması gerektiğini kaydeden Oral, Türkiye'nin bir program uyguladığını ve ''Türkiye'nin sorunları halledilmiştir'' demenin de kolay olmadığını belirtti. 
     Ancak Türkiye'nin, 2002'ye girerken önemli bir mesafe katettiğini kaydeden Maliye Bakanı, daha sonra şunları söyledi 
     ''Özellikle de kamu finansmanı yönünde, dengelerde. Önümüzdeki dönemde bu iyileştirmenin kendisini daha fazla hissettirmesi lazım. 
     Bunun için de gereken çalışmaları yapıyoruz. Yapısal değişikliklerle birlikte makroekonomik şartları olumlu hale getirmek durumundayız. 
     Bütün gayretimiz ona dönüktür. Bugün eğer sağlıklı bir ekonomi arıyorsak ki onu arıyoruz, üreten, yatırım hevesinin tekrar yakalandığı bir ekonomi. 
     Bu ekonomi için, mutlaka sağlıklı bir kamu maliyesi ve kamu finansmanı gereklidir. Sağlıklı kamu finansmanı olmadan hiçbir yerde sağlıklı bir ekonomi gerçekleştiremezsiniz. Sağlıklı bir kamu finansmanı olacak. Onun üzerinde de sağlıklı bir ekonomi oluşacak. 
     Gayet tabi çok önemli sorunlar var. Onun üzerinde duruyoruz. Bütün bu iyileşmelerin neticede halkımıza intikal etmesi lazım. O konuda daha yapacağımız işler var.'' 
     






</TEXT>
</DOC>
