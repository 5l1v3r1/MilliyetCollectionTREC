<DOC>
<DOCNO> 90369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/17/son/sonspo17.html </URL>
<DATE> 2002/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hami "Hakkımda alınan kararın geri dönüşü yok" 
</HEADLINE>
<TEXT>

     Trabzonspor'da göreve getirilen teknik direktör Samet Aybaba'nın bordo-mavili takımın kaptanı Hami'yi yeni sezonda takımda görmek istemediğini açıklamasının ardından, yönetim kurulunun aldığı karar bugün tatilden dönen bu futbolcuya resmen aktarıldı. 
     Mehmet Ali Yılmaz Tesisleri'ne gelerek kulüp başkanı Özkan Sümer ile görüşen Hami, yönetim kurulunun aldığı kararın geriye dönüşünün olmadığını belirtti. 
     Hami, uzun yıllar bordo-mavili kulübe onurlu bir biçimde hizmet ettiğini belirterek, şöyle devam etti 
     ''Bonservisim konusunda bana bir kolaylık sağlanmasını istedim. Bu konuda olumlu bir görüşme gerçekleşti. Ben futbol oynamaya devam etmek istiyorum. Gönül isterdi ki burada kalalım, ancak olmadı. Keşke futbolu burada bıraksaydım. Şu anda bazı teklifler var, ancak bonservisimi almadan bu konuda bir şey söyleyemem.'' Hami, futbolun yaşla ilgisi olmadığını ve kendisini güçlü hissetiğini de ifade ederek, ''Beni üzen bu kararın bana resmi olarak şimdi aktarılması. Şimdiye kadar birebir bu konuda benimle kimse görüşmedi. Yarın yapılacak yönetim kurulu toplantısının ardından Çarşamba günü de kulübe geleceğim. Ancak bu son gelişim olmayacak. Ben her zaman Trabzonsporluyum. Bu kulüp de benim gibi düşünenlere açık'' diye konuştu. 
     Trabzonspor Kulübü Başkanı Özkan Sümer de Hami ile yaptıkları görüşmenin bordo-mavili oyuncunun kulüpte kalıp kalmayacağı ile ilgili olmadığını kaydederek, ''Hami bize yıllarca onurlu bir biçimde hizmet etti ve bize kendisine kolaylık sağlamamız konusunda talepleri oldu. 
     Biz de yarın yapacağımız yönetim kurulunda bu talebini görüşeceğiz'' dedi. 
     





</TEXT>
</DOC>
