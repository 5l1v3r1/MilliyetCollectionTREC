<DOC>
<DOCNO> 87919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/04/son/sonspo26.html </URL>
<DATE> 2002/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Cordoba, haftasonunda Beşiktaşlı olacak... 
</HEADLINE>
<TEXT>

     Beşiktaş Kulübü Yönetim Kurulu ve Transfer Komitesi üyesi İbrahim Altınsay, prensip anlaşmasına vardıkları Kolombiyalı kaleci Oscar Cordoba'nın hafta sonuna kadar İstanbul'a geleceğini ve sözleşme imzalayacağını söyledi. 
     Altınsay, Cordoba ve kulübü Boca Juniors ile aralarında sorun kalmadığını belirterek, ''Sadece prosedür gereği bazı yazışmalar yapıyoruz. Aradaki saat farkı nedeniyle de bu yazışmalar zaman alıyor. 
     Yoksa bu transfer için herhangi bir sorun kalmadı'' dedi. 
     Cordoba'nın perşembe veya cuma günü İstanbul'a geleceğini belirten Altınsay, ''Sağlık kontrolünden geçtikten sonra da resmi imzayı atacak. Cordoba'yı kiralık olarak kadromuza katacağız'' diye konuştu. 
     Altınsay, Nouma konusunda henüz bir gelişme olmadığını, Fransız futbolcunun sağlık raporunun 3 haftadır kendilerine ulaştırılmadığını kaydetti. 
     Yabancı futbolcu transferinde çalışmalarını sürdürdüklerini ifade eden Altınsay, kesin anlaşmaya varmadan futbolcu ismi vermek istemediklerini vurgulayarak, ''Medyada ismi yer alan Brezilyalı Edilson için sadece fiyat öğrendik. Dış transferde acele etmiyoruz'' dedi. 
     
     ZAGO, ROMA'YA GİTTİ 
     Beşiktaş'ın yeni transferi Brezilyalı Antonio Carlos Zago, bugün eşi Sonia ile birlikte Roma'ya döndü. 
     Siyah-beyazlı kulüple 2 yıllık sözleşme imzalayan Zago, AS Roma'da oynarken, uzun bir aradan sonra 2000-2001 sezonunda şampiyonluk yaşadığını hatırlatarak, ''Beşiktaş'ın da 7 yıldır şampiyon olamadığını duydum. Umarım, bu 7 yıllık özlem, benim de kadroda bulunacağım gelecek sezon sona erer'' diye konuştu. 
     





</TEXT>
</DOC>
