<DOC>
<DOCNO> 56320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/09/son/soneko08.html </URL>
<DATE> 2001/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İndirimli etiketlere dikkat... Bir nokta ile yanılmayın... 
</HEADLINE>
<TEXT>

     Birçok ilde uygulanan indirim günleri ve bayram alışverişinin yoğunlaşması ile başlayan indirim kampanyalarında, ''bir noktalı'' gösterilen indirim rakamları, yüzdeli indirimlerle karıştırıldığı için tüketiciyi yanıltıyor. 
     Bazı mağazalar indirim oranlarını yüzdeli rakamlar yerine, mağaza vitrinlerine yazdıkları 1.25, 1.50 gibi rakamlarla müşterilerine duyuruyor. 
     Bir noktalı indirimi ilk etapta yüzde olarak algılayan tüketici, birçok durumda ürünün satış fiyatı ile yapılan indirimi tam olarak hesaplayamadığı için yanılgıya düşüyor. 
     Örneğin 170 milyon liralık bir ürünü alan kişi, mağazanın ilan ettiği 1.30 indirim rakamını yüzde 30 olarak algılayarak 51 milyon lira indirim beklerken, mağaza sahibi 170 milyon lirayı 1.30'a bölüyor, ardından çıkan rakamı etiket fiyatından çıkararak indirimi 40 milyon lira olarak uyguluyor. Özellikle küsürlü rakamlarda yüzde indirimi kolay yapılamadığı için tüketici mağaza sahibinin belirttiği indirimi yüzdeli indirim sanıyor. 
     Kayseri Tüketici Koruma Derneği Başkanı Necati Karahan, bu uygulamanın tüketiciyi aldattığını, her müşterinin elinde hesap makinesi ile dolaşamadığı için indirim oranlarında yanılabildiğini kaydetti. 
     Karahan, bir noktalı indirimi birçok tüketicinin yüzde olarak algıladığını gözlemlediklerini belirterek, ''ortada bir aldatma olduğu için bu tür indirim beyanı etik olarak doğru değil. Dev rakamlarla yazılan bir noktalı indirimde rakam doğal olarak büyük oluyor, vatandaş da indirim daha fazla diye bu mağazalara gidiyor'' dedi. 
     
     İlk olarak Kayseri'den başlamış 
     Kayseri Ticaret Odası yetkilileri de ilk olarak Kayseri'de başlayan bu indirim metodunun son yıllarda diğer şehirlerde de hızla yaygınlaşmaya başladığını belirttiler. Tüketiciyi yanılttığı için bu uygulamanın son derece yanlış olduğunu belirten yetkililer, firmaları bir yazı ile istismara karşı uyardı. 
     Yaklaşan bayram öncesi konfeksiyon alışverişinde, çok iyi piyasa araştırması yapılması da istendi. Giyim eşyasında alınacak ürünün kalitesi, işçiliği, çekme ve solma durumunun uygunluğu, bakım ve koruma özelliklerinin araştırılması ve mutlaka denenerek, kullanılırlığın ön planda tutulması gerektiği de bildirildi. 
     






</TEXT>
</DOC>
