<DOC>
<DOCNO> 99729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/03/ekonomi/eko06.html </URL>
<DATE> 2002/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yedi ayın galibi euro 
</HEADLINE>
<TEXT>

Yılın ilk yedi ayında euro yüzde 31.77 ile en iyi getiriyi sağlarken, hisse senetleri yatırımcısına yüzde 25.73 oranında zarar ettirdi 
     EKONOMİ SERVİSİ 

     Yıla yeni umutlarla giren borsa mayıs ayı başından itibaren siyasi belirsizliğin etkisine girdi. Özellikle Başbakan Bülent Ecevit’in 3 Mayıs’ta rahatsızlanmasıyla para ve sermaye piyasalarında dengeler bozuldu. Bu tarihten itibaren borsada hızlı düşüş, dolar ve faizde ise tırmanış başladı. Borsa ilk yedi ayda yüzde 25.73’lük düşüşle dünyada da en çok kayba uğrayan borsalardan biri oldu. 2001 sonunda 13.782 düzeyinde olan endeks, 7 Ocak’ta 15.000’e ulaştıktan sonra 26 Haziran’da 8.626’ya kadar indi ve temmuz sonunda 10.236’ya çıktı. 
     
     Yüzler euro ile güldü 
     Borsada ağır kayıp yaşanırken, yılbaşından itibaren AB’nin ortak parası olarak tedavüle giren euro’daki artış yüzde 31.77’ye ulaştı. 24 ayar külçe altın yüzde 28.08, Cumhuriyet altını da yüzde 28.57 prim yaptı. Türk tasarrufçusunun en çok talep ettiği doların değer artışı ise yüzde 16.51’de kaldı. İngiliz Sterlini yüzde 24.94 ve İsviçre Frangı da yüzde 30.10’luk artış kaydetti. 
     Yatırım fonları ilk 7 ayda ortalama yüzde 20.60’lik artış sağladı. A Tipi fonlar ortalama yüzde 3.72 yükselirken, B tipi fonlardaki ortalama artış yüzde 27.01 dolayında gerçekleşti. 
     Parasını sürekli repoda değerlendiren yatırımcılar da ilk 7 ay sonunda birikimli olarak net yüzde 29-30 getiri sağladı. 2001 sonunda parasını mevduat faizinde değerlendirenlerin net kazancı yüzde 29.02 düzeyinde gerçekleşti. 
     
Hazine 800 milyon dolarlık tahvil sattı      Hazine dün 383 gün vadeli 799.4 milyon dolarlık tahvil sattı. Tahvillerin itfası 20 Ağustos 2003’te olacak. Öte yandan, Hazine, olumlu gelişmelere parelel olarak 6 Ağustos Salı günü 273 günlük bono ihalesi düzenleyecek. Piyasanın iyimserliği, dövizdeki satış eğilimi ve bono faizlerindeki düşüş, Merkez Bankası’nın kısa vadeli faizlerinde yeni bir düşüş beklentisini kuvvetlendirdi. Merkez Bankası’nın en son 30 Nisan’da yaptığı 3 puanlık indirimle gecelik faizler yüzde 48’e gerilemişti. 
     



 EKONOMİ 





















</TEXT>
</DOC>
