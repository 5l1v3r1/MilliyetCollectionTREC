<DOC>
<DOCNO> 65726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/03/son/sontur04.html </URL>
<DATE> 2002/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Evlilik rehberinin 4 bin yıl öncesi.. 
</HEADLINE>
<TEXT>

     Kütahya Merkez Vaizi Mustafa Gazal'ın yazdığı ''Evlilik Rehberi'' ilgili tartışmalar sürerken, günümüzden 4 bin yıl önce kadınların resmi nikah belgesiyle evlendikleri, mirastan günümüzdeki gibi pay aldıkları, eşini boşayan erkeğin de nafaka ödediği bildirildi. 
     Kayseri yakınlarındaki Kültepe-Kaniş höyüğünde 55 yıldan beri devam eden arkeolojik kazılara başkanlık eden Prof. Dr. Tahsin Özgüç, Milat'tan önce 2000 yıllarında bölgede yaşayan Asurlu tüccarların kullandığı çivi yazılı tabletlerin gün ışığına çıkartılmasıyla, o döneme ait birçok önemli bilgilere ulaşıldığını söyledi. 
     Kadın haklarının, günümüzden 4 bin yıl önce bugünkü çağdaş düzeyde olduğunu, kadınların erkeklerle eşit düzeyde yasal haklara sahip olduklarını kaydeden Özgüç, şunları söyledi 
     ''Asurlular'da kadınlarla erkekler, kanun önünde eşittiler. 
     Evliliklerde kadın ve erkek adına çivi yazılı tabletlerle nikah belgesi düzenlenir, bu belgelere, tıpkı günümüzdeki gibi şahitler de isimlerini yazdırırlardı. Kadın, erkeğin keyfi kararıyla boşanamaz, kapı dışarı edilemezdi. Kadınların boşandıktan sonra eşinden nafaka alma, kocası öldükten sonra da mirastan pay alma hakkı vardı. 
     Kültepe'de yapılan kazılarda elde ettiğimiz çivi yazılı tabletlerle, kadının bugünkü anlamda nikah cüzdanı olan evlilik akti sözleşme , miras hakkı ve nafaka hakkıyla ilgili çok sayıda yazılı belde bulunmuştur.'' Özgüç, Asur döneminde işletilen mahkemelerin, kadın haklarını korumada önemli bir etkisinin olduğunu da belirterek ''Kadının hukuku, gümümüzden 4 bin yıl önce de erkeğiyle eşit olarak vardı. Erkeğin eşini 4 bin yıl önce boş ol diyerek boşaması mümkün değildi. Kadının kendi akrabalarını ziyaret etmede, erkeğinin kısıtlama yapması da olmazdı'' diye konuştu. 
     Kayseri yakınlarındaki Kültepe-Kaniş höyüğünde bulunan ve Anadolu'nun ilk yazılı belgeleri arasında yer alan çivi yazılı tabletler, Ankara Anadolu Medeniyetleri Müzesi ve Kayseri Arkeoloji Müzesi'nde sergileniyor. 
     Tabletler içinde evlilik ve nikah belgeleri, nafaka ve miras belgeleri, fiyat listeleri, ticari anlaşmalar, faiz ve borç senetleri gibi ilginç belgeler bulunuyor. 
     






</TEXT>
</DOC>
