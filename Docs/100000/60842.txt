<DOC>
<DOCNO> 60842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/06/yazar/pulur.html </URL>
<DATE> 2002/01/06/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
"O" asla unutulmaz 
</HEADLINE>
<TEXT>

     BİR okurumuz 10 Nisan 1992 tarihli yazımızı göndermiş, yıllardan beri bu yazıyı saklıyormuş, ona göre "şimdi günü gelmiş, bir daha yazmalıymışız " 
     Eski yazıları tekrarlamak pek huyumuz değildir ama, baktık bugün için de geçerli... 
     Asker mektubu gibi "yüksek huzurlarınıza takdim" dir. 
     Yazının başlığı tek harf 
     "0" 
     
     "ONU ilk tanıdığımızda klasik Batı Müziği konserlerini kaçırmıyor, keman, viyolonsel çalmaya çalışıyor, ata biniyor ve kulağının ağır işittiğini gösterebilmek için, her söyleneni, boğuk bir sesle tekrar ediyor, demokrasi bizim neyimize diye de gizli, kapaklı nutuklar atıyordu... 
     Tarih 1945 - 50 arasıydı, İsmet Paşa iktidardaydı... 
     
     ONU ikinci görüşümüzde hayli değişmiş bulduk, görülmemiş kalkınma hamlelerinin peşine takılmış, nurlu ufuklara doğru koşuyordu... Dar ve kısa ceketler, kollarından dışarı taşan gömlek manşetleri, ipekli, kolalı ve dik yaka gömlekler, büyük güneş gözlükleri, geriye taranmış yapışık saçlar ve çapkınlık maceralarıyla birlikte Eyüp Sultan'da cuma namazları... 
     Tarih 1950 - 60 arasıydı, devir Demokrat Parti devri, başbakan da rahmetli Adnan Menderes'ti... 
     
     ONU her dönem bambaşka kılık kıyafetle görüyorduk, bu sefer de eski muharipliğe merak salmıştı, her yerde yedi ceddinin asker olduğunu anlatıyor, paşa dedelerinin sırmalı, apoletli, nişanlı resimleriyle evinin duvarlarında sergi açıyordu. 
     Tarih 1960 - 61 arasıydı ve 27 Mayıs'ı yapan askerler, Milli Birlik Komitesi iktidardaydı... 
     
     ONU 1961 - 65 arasında da hep gördük, bazen yine kulağı ağır işitiyor, bazen ortanın solu deyip, bazen Marksist - Leninistliğini ilan ediyor, kolunun altında Marks'ın Lenin'in kitapları, "bu düzen değişmelidir" diye nara atarken, "işçi sınıfının gelecek iktidarına" kendini hazırlıyordu. 
     
     VE geldik 1965 - 70 yıllarına, o da ağzını Isparta şivesine kaptırmış "Nassın eyi misin " diye hal hatır soruyor, türlü çeşitli rakamlar sıralıyor, hayata "Dün dündür, bugün bugündür" diye veciz bir ilkeyle bakıyordu. 
     Çünkü iktidarda AP vardı ve de başbakan Demirel'di... 
     
     ONU başında kasket, sırtında açık mavi gömlek, etrafına "sayın"lar "saygı"lar sunarak "ak günlere" diye müjdeler saçarak, "Toprak işleyenin, su kullananın " diye esip savururken gördüğümüzü de hatırlıyoruz. 
     Tarih 1973 - 79 arasıydı, devir "Ecevit" devriydi... 
     
     HERHALDE artık onu tanıdınız, "12 Eylül"ün Atatürkçüsü", Özal'ın yetiştirdiği köşe dönücü, hayali ihracatçı, ip atlar gibi çağ atlayan eşsiz "yağdanlık"..." 
     
     FRANSIZ ihtilalinden sonra her yönetime hizmet etmiş Talleyran'ın, bu serveti nereden bulduğunu konuşuyorlarmış, biri cuk oturtmuş 
     "Kendisini satın alanları, satarak " 
     "O" da öyle 
     
     







Çifte yutturma 


Çakan kararlı... 


Romantizmin dipsiz kuyusunda beyazla mavi... 


Karın asıl tahribatı 


Öğrenciler de pantalon giyebilecek mi 


Beni bu havalar mahvetti 


"O" asla unutulmaz 


Kar 


Tay tay duran bankalara son bir kez 


Tek dilli çocuklar şehri 


Yönetici işveren değil 


Bin yıllık Reich ve Pax Americana 


"Bağımsız Film" Festivali 


Four million three hundred and eigth three thousand.... 


</TEXT>
</DOC>
