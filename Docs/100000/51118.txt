<DOC>
<DOCNO> 51118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/07/son/sonspo03.html </URL>
<DATE> 2001/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Süper Lig takımlarına teknik direktör dayanmıyor... 
</HEADLINE>
<TEXT>

     Birinci Süper Futbol Ligi'nde 11. 
     hafta geride kalırken, sezon başından bu yana 6 teknik direktör görevini yitirdi. 18 takımın mücadele ettiği Birinci Süper Lig'de, ortalama 2 haftada bir teknik direktör değişikliği yaşanırken, ilk değişikliği yaşayan kulüp Antalyaspor oldu. Henüz 3. hafta sonunda, sahasında Yimpaş Yozgatspor ile 3-3 berabere kalan güney ekibi, Cezmi Turhan ile yollarını ayırdı ve yerine Hüseyin Kalpar göreve geldi. Sezona Yücel İldiz ile başlayan Malatyaspor'da 3. hafta sonunda teknik kadro değişikliğine gitti. Sarı-kırmızılılar, üst üste alınan kötü sonuçların ardından Yücel İldiz'in sözleşmesini feshederek Erdoğan Arıca'yı göreve getirdi. Transfer yapılmasını isteyen Erdoğan Arıca, Yimpaş Yozgatspor deplasmanında 3-0, sahasında Galatasaray'a 2-0'lık yenilgilerin ardından Denizlispor deplasmanında da takımı 4-1 yenilince, istediklerinin yapılmadığını öne sürerek 6. hafta sonunda görevini bıraktı. 2 kez çalıştırıcı değiştiren Malatyaspor, sezonu Ziya Doğan ile sürdürüyor. Teknik kadrosunda değişiklik yapan bir diğer takım da Gaziantepspor oldu. Tevfik Lav yönetiminde sezona giren Gaziantepspor, ligin 7. haftasında sahasında Antalyaspor'a 3-2 yenilince, kulüp başkanı Celal Doğan istifa ettiğini açıkladı. Teknik direktör Lav, ''Başkan Doğan yoksa ben de yokum'' diyerek görevi bırakırken, başkan Doğan, yönetim kurulu toplantısında ikna edilerek görevde kalması sağlandı. Lav'ın yerine ise göreve Samet Aybaba getirildi. 
     
     Denizlispor, teknik direktör celladı... 
     Birinci Süper Lig'in son antrenör kıyımı ise 11. hafta maçları sonunda bu hafta içinde yaşandı. Ligin 6. haftasında Malatyaspor'u 4-1 yenerek Erdoğan Arıca'nın istifa etmesine neden olan yeşil-siyahlı ekip, Trabzonspor Teknik Direktörü Sadi Tekelioğlu'nun da istifasının nedeni oldu. Denizlispor'un 2-0'lık yenilgiden maçı 2-2'ye getirerek deplasmandan 1 puanla döndüğü maç sonrası, teknik direktör Tekelioğlu istifasını verdi. Bordo-mavili kulüp, dün gece anlaşmaya vardığı Alman teknik adam Hans Peter Briegel ile yoluna devam edecek. 
     Teknik direktör değişikliğine giden son takım ise Gençlerbirliği oldu. Başkent ekibi, geçen hafta sahasında lig sonuncusu Malatyaspor'a 2-1 yenilince, yönetim kurulu toplanarak Belçikalı teknik direktör 
     Walter Meeuws'u görevden aldı. 
     Birinci Süper Lig'de teknik direktör kıyımının bu hızla süreceği varsayımı, sezon sonuna dek en az 11 teknik direktörün daha görevini yitirmesi anlamını taşıyor. 
     






</TEXT>
</DOC>
