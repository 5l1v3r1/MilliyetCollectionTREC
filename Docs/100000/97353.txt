<DOC>
<DOCNO> 97353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/22/son/sontur12.html </URL>
<DATE> 2002/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem, Genel Başkan olduğu gün dede de oldu.. 
</HEADLINE>
<TEXT>

     ''Yeni Türkiye'' partisinin Genel Başkanı İsmail Cem'in kızı ve gazetemiz yazarı İpek Cem Taha, bir kız çocuğu dünyaya getirdi. 
     Doğum, Vehbi Koç Vakfı Amerikan Hastanesi'nde, saat 01.23'te epidural sezaryen ile gerçekleşti. 
     İpek Cem Taha ve eşi Shwan Taha'nın ''Kumru Emine'' adını verdikleri 3 kilo 410 gram ağırlığında, 51 santimetre boyundaki bebek ile annesinin sağlık durumlarının iyi olduğu bildirildi. 
     
     ECEVİT ÇİÇEK GÖNDERDİ 

     ''Yeni Türkiye'' partisi Genel Başkanı İsmail Cem'in eşi Elçin Cem, bugün doğan torunu Kumru Emine'nin, bugün kurulan ''Yeni Türkiye'' partisinin uğuru olması dileğinde bulundu. 
     Vehbi Koç Vakfı Amerikan Hastanesi'nde doğum yapan kızı İpek Cem Taha'yı ziyaret eden Elçin Cem, duygularını soran gazetecilere ''Çok heyecanlıyım ve sevinçliyim'' dedi. 
     ''Bebeğin, partinin kurulduğu gün doğmasını nasıl değerlendiriyorsunuz '' şeklindeki bir soru üzerine Cem, ''Çok güzel'' yanıtını verdi. 
     Bir gazetecinin ''Bu bebek partinin uğuru mu olacak '' sorusu üzerine de anneanne Elçin Cem, ''İnşallah partinin uğuru olur'' diye konuştu. 
     Bir süre önce DSP'den istifa ederek ''yeni oluşum'a katıldığını'' açıklayan Şişli Belediye Başkanı Mustafa Sarıgül de, ziyaretin ardından yaptığı açıklamada, bebeğin doğumu ile ''Yeni Türkiye'' partisinin kuruluşunun aynı güne denk gelmesini ''büyük tesadüf'' olarak nitelendirdi. 
     Sarıgül, ''Bu bebek hem partinin, hem de Türkiye'nin uğuru olacak'' şeklinde konuştu. 
     Bu arada Başbakan Bülent Ecevit'in gönderdiği bildirilen bir sepet çiçek, hastaneye getirilerek Taha ailesine teslim edildi. 
     





</TEXT>
</DOC>
