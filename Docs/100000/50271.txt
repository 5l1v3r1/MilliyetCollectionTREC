<DOC>
<DOCNO> 50271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/03/dunya/dun02.html </URL>
<DATE> 2001/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kokpitten sevgilerle 
</HEADLINE>
<TEXT>
Ya eylemci olsalardı 
İki İngiliz gazeteci havaalanında uçuş hazırlığı yapan boş bir Boeing 737’nin kokpitine rahatça girince güvenlik soruşturması başlatıldı 
     NEVSAL ELEVLİ Londra 

     İngiltere’nin yüksek tirajlı gazetelerinden "The Mirror"ın iki acar muhabiri, başkent Londra’daki Stansted Havaalanı’nın hangarında uçuş hazırlığı yapılan, "Go" adlı bir ucuz tatil firmasına ait boş bir Boeing 737’nin kokpitine girmeyi başararak "hatıra" fotoğrafı çekti. Mirror gazetesi, kapaktan verdiği kokpit fotoğrafını "Dehşet verici" başlığıyla yayımlayınca, terörist saldırı beklentisindeki ülkede geniş çaplı bir güvenlik soruşturması başlatıldı. 
     Tüm dünyadaki havaalanlarında güvenlik önlemlerinin üst düzeyde artırıldığı "öne sürülürken", iki muhabirin bir yolcu uçağının kokpitine hiçbir engelle karşılaşmadan girmeyi başarmasının ardından İngiltere Havaalanları İdaresi soruşturma başlattı. Gazete, muhabirlerinin, güvenlik engellerini hiçbir sorguya tabi tutulmadan ve kimlik sorulmadan geçtiklerini yazdı. 
     Mirror muhabiri de, beraberinde fotomuhabiriyle servis alanına "Girilmez" işaretli kapıdan hiç durdurulmadan girdiklerini anlatarak şunları söyledi 
     "Hazırlanan uçağın içine girdik. Dolapları açtık. Kimse ne yaptığımızı sormadı. İstesek uçağın herhangi bir bölümüne bomba bile yerleştirebilirdik. Servis bölgesinde bir saat kaldık. Uçağın içinde ve dışında da serbestçe fotoğraf çektik. Servis bölgesindeki bir görevli bana Etrafta fazla dolaşmayın’ dedi. Birçok görevli yanımızdan geldi geçti. Hiçbiri bize bakmadığı gibi, kim olduğumuzu da sormadı. İsteseydik servis bölgesinden uçuşların yapıldığı alana da rahatça geçebilirdik." 
     



 DÜNYA 













</TEXT>
</DOC>
