<DOC>
<DOCNO> 94667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/son/soneko13.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD şirket skandallarında son durum... 
</HEADLINE>
<TEXT>

     ABD'de art arda patlayan şirket skandallarından dolayı kamuoyu baskısıyla karşı karşıya bulunan Başkan George Bush, bir yandan kendini savunurken, bir yandan da şirket pratiklerinin daha sıkı denetlenmesi için hazırladığı plana destek arıyor. 
     ABD Başkanı Bush, dün, patlayan iki yeni şirket skandalının ardından borsanın sarsıldığı, iletişim devi WorldCom'un yöneticileri hakkında şirketteki muhasebe yolsuzluklarıyla ilgili Kongre soruşturması açıldığı bir sırada düzenlediği basın toplantısında, eski bir şirket yöneticisi olarak kendi hareketleriyle ilgili sorularla karşılaştı. 
     Bush, müdürlerinden biri olduğu Texas merkezli bir petrol şirketinin 1990'lı yıllarda yaptığı tartışmalı bir muhasebe işlemiyle ilgili soruya ''şirketler dünyasında muhasebe işlemleri söz konusu olduğunda işler her zaman akla kara gibi net olmaz'' karşılığını verirken, söz konusu tartışmalı işlemden kendisinin haberinin olmadığını iiddia etti. 
     Başkan Bush, şu an gündemde bulunan şirket usulsüzlükleri hakkında ise daha kesin ve güvenli konuştu. 
     Söz konusu olayların tüketici ve yatırımcı güvenini sarstığını söyleyen ABD Başkanı, bu güveni ve ABD şirketlerinin saygınlığını yeniden sağlamak için, usulsüzlük ve yolsuzluklara karşı daha sert yaptırımlar öngören yeni yassa ve düzenlemeler gerektiğini belirtti. 
     Bush'un, şirket yöneticilerinin kasıtlı olarak şirketlerinin gerçek mali durumunu yanlış göstermeye yönelik eylemlerine uzun hapis cezaları getiren önerisi bugün ABD iş dünyasının merkezi Wall Street'te açıklaması bekleniyor. 
     Ailece büyük şirketlerle bağı olan ve ''büyük şirketleri kayırıp kollayan politikalar izlemekle'' suçlanan Bush, yaklaşan Kongre seçimleri öncesinde birbiri ardına patlayan şirket skandallarından dolayı oldukça zor durumda kalmış bulunuyor. 
     
     WORLDCOM SKANDALI 
     Muhasebe kayıtlarında yaklaşık 4 milyar dolarlık usulsüzlük yaptığı ortaya çıkan ABD'nin iki numaralı iletişim ve uzun mesafeli telefon servisi şirketi WorldCom'un eski ve yeni yöneticileri, haklarında açılan soruşturma nedeniyle dün ABD Kongresi'nin önüne çıktılar. 
     WorldCom Başkanı ve şu anki Baş İcra Yetkilisi John Sidgmore olaydan şirketin eski yönetiminin sorumlu olduğunu savundu. 
     WorldCom'un eski Baş İcra Yetkilisi Bernard J. Ebbers ise, şirketin işlemleriyle ilgili hiçbir şey gizlemediğini iddia ederek, sessiz kalma hakkını kullanarak soruşturmayla görevli Kongre üyelerinin sorularını yanıtsız bıraktı. 
     WorldCom yönetimi skandalın ortaya çıkmasından sonra sorumluluğu işten attıkları şirketin baş mali yetkilisi Scott Sullivan'a yüklemiş ve diğer yöneticilerin usulsüzlükle ilgili bilgisi olmadığını iddia etmişti. 
     Sullivan da avukatlarının öğüdüne uyarak Kongre önünde konuşmama hakkını kullandı. 
     
     YİNE ANDERSEN 
     WorldCom Yönetim Kurulu Başkanı Bert Roberts ise skandalın sorumluluğunu ''sabıkalı'' bağımsız denetim ve mali danışmanlık şirketi Arthur Andersen'e yükledi. 
     Roberts, bağımsız denetim için görevlendirdikleri Andersen firmasının muhasebe usulsüzlüklerinin farkına varmamış olmasını ''inanılmaz'' bulduğunu söyledi. 
     Andersen yöneticisi Melvin Dick ise firma uzmanlarının usulsüz hiçbir muhasebe işlemine onay vermediklerini söyleyerek şirketini savundu. 
     ABD giderek büyüyen bir toplumsal siyasal sorun haline gelen şirket skandalları zincirini başlatan enerji devi Enron'daki yolsuzluklarda da Andersen sorumlu tutulmuştu. 
     Andersen uzmanlarının, Enron yönetiminin şirketin iflasıyla sonuçlanan muhasabe yolsuzluklarının örtbas etmeye yardımcı olduklarının ortaya çıkmasıyla saygınlığını yitiren Andersen, batma noktasına gelmiş bulunuyor. 
     
     SIRADAKİLER 
     ABD iş ve siyaset dünyasını sarsan şirket skandallarında gelinen son nokta, eczacılık devi Merck'in bir bağlı şirketi aracılığıyla son üç yıl içinde 12 milyar dolardan fazla tahsil edilmemiş kazanç gösterdiğini kabul etmesi oldu. 
     Böylece Merck de gelir ve kar rakamlarını şişirerek borsayı manipüle etmekle suçlanan Amerikan devleri arasındaki yerini aldı. 
     Haberin duyulması Avrupa ve New York borsalarında düşüşe yol açtı. 
     Enerji şirketi Reliant Resources'in de şirketin gerçek mali durumunu göstermek için son 3 yıla ait bilançolarını yeniden yayımlaması ve arada 7.8 milyar dolarlık bir şişirilmiş kar çıkması, ABD'de şirketlerin faaliyetleri üzerinde daha sıkı bir toplumsal denetim uygulanmasını isteyen çevrelere tezlerini güçlendiren yeni veriler sundu. 
     





</TEXT>
</DOC>
