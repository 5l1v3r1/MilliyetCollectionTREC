<DOC>
<DOCNO> 84484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/yasam/yas01.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ameliyatta alet kavgası 
</HEADLINE>
<TEXT>

Samsun’da operasyona giren doktora sinirlenen profesör, ameliyathaneye baskın yapıp hastanın çenesi kesikken, ameliyat aletlerini toplayıp götürdü... 
     ŞENOL ÇAKIR Samsun DHA 

     Samsun Ondokuzmayıs Üniversitesi Diş Hekimliği Fakültesi’ndeki öğretim üyeleri arasında çekişme, skandalla sonuçlandı. 
     Her şey, Samsun 100. Yıl Lisesi 1. sınıf öğrencisi Ercan Baki’ye 16 , doğuştan alt damak darlığı teşhisi konmasıyla başladı. Dişlerinin çarpık büyümesini engellemek için, Baki’nin çene yapısının genişletilmesi amacıyla ameliyata karar verildi. Tedaviyi yapan Yrd. Doç. Dr. Alper Alkan, Diş Hekimliği Fakültesi’nde lokal anesteziyle yapılacak ameliyatta kullanılmak üzere, Ağız, Çene Hastalıkları ve Cerrahisi Anabilim Dalı Başkanı Prof. Dr. Melahat Toller’den, çenenin açılmasında kullanılacak Stryker’ testere aletini istedi, ancak ret yanıtı aldı. 
     
     Duyunca küplere bindi 
     Bunun üzerine Yrd. Doç. Dr. Alkan, genç lise öğrencisi Baki’ye, mevcut aletlerle operasyon yapmaya karar verdi. 
     Ve 14 Mayıs’ta Alkan başkanlığında sekiz kişilik bir ekip, Baki’nin ameliyatına girdi. Hastanın çene bölümü uyuşturuldu ve operasyon başladı. Ancak tam bu sırada Prof. Toller, bu tür ameliyatlarda büyük önem taşıyan Stryker’ adlı aleti vermemesine rağmen ameliyat yapıldığını öğrendi. Bu duruma çok sinirlenen Prof. Toller, derhal fakültenin ikinci katındaki ameliyathaneye baskın yaptı. Ameliyathaneye girdiğinde Baki’nin çene kemiğinin kesik olmasına aldırmayan Prof. Toller, kemik testeresi setindeki çeşitli boylarda dört aleti toplayıp gitti. 
     
     Unuttuğu alet kurtardı 
     Şaşkına dönen doktorlar, Toller’in almayı unuttuğu setin en küçük parçası olan çizıl’ adlı aletle ve büyük güçlükle ameliyatı tamamladı. 
     Ardından olayı ameliyathane defterine rapor eden Yrd. Doç. Dr. Alkan, Diş Hekimliği Fakültesi Dekanlığı, Ondokuzmayıs Üniversitesi Rektörlüğü ve YÖK’e dilekçeyle başvurarak Prof. Toller’i şik yet etti. Prof. Toller ise, konuya ilişkin bir açıklama yapmayarak, Dekanlığa savunma yaptım’ demekle yetindi. 
     
Sağlık Bakanlığı Korkunç skandal ’      Sağlık Bakanlığı Tedavi Hizmetleri Genel Müdürlüğü’ne bağlı Samsun Ağız ve Diş Sağlığı Merkezi Müdür Yardımcısı Genca Kabadayı, Samsun’da yaşanan olayı korkunç’ olarak nitelendirdi ve şunları söyledi 
     "Ameliyatlara galoş ve ameliyat elbisesi giymeden, dezenfekte eldivenleri takmadan girilemez. 25 yıldır hekimlerle çalışıyorum, böyle bir şey duymadım. Bu korkunç bir olaydır. Önlem alınmadan ameliyat odasına girilmesi ve aletlerin alınması sırasında çeşitli mikroplar sadece temasla değil, havadan bile hastaya bulaşır. Böyle bir ortamda hastaya hepatit, tüberküloz ve sarılık bulaşır. Çenede iltihaplanma olur. Ayrıca mikroplar, vücuttaki diğer mikrobik virüsleri hızlandırır. Profesörün ne olursa olsun böyle bir hata yapmasına anlam veremiyorum." 
     
İki tarafa soruşturma      Diş Hekimliği Fakültesi Dekanı Prof. Dr. Hülya Köprülü, olayla ilgili iki tarafın da savunmalarını aldı. Prof. Köprülü, "Olayın soruşturulması için bir profesör görevlendirilecek. Burada iki türlü soruşturma olacak. Birincisi yetersiz aletlerle izinsiz ameliyat yapan doktorlar hakkında, ikincisi de ameliyat odasına girip aletleri alan Toller hakkındadır" dedi. Lokal anestezi yapıldığı için ameliyat sırasında yaşananlara tanık olan lise öğrencisi Ercan Baki de, "Birden kapı açıldı, bayan profesör ameliyat malzemelerini alıp gitti. Kendisi normal giysileriyle ameliyat odasına girmişti. Dolayısıyla mikrop kapabilirdim" diye konuştu. 
     



 YAŞAM 






















</TEXT>
</DOC>
