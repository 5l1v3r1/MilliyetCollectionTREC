<DOC>
<DOCNO> 62735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/17/yazar/sazak.html </URL>
<DATE> 2002/01/17/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Ecevit'e ABD rüzgarı 
</HEADLINE>
<TEXT>

     WASHİNGTON 

     Beyaz Saray'daki Bush - Ecevit görüşmesinde, Afganistan'dan Irak'a, Kıbrıs'tan Türkiye'nin AB ilişkilerine uzanan 45 dakikalık 'Ufuk Turu'nda, iki lider arasında tam mutabakat sağlandı. 
     Başbakan Ecevit, Washington ziyaretinden önce, Irak operasyonu konusunda Ankara'ya danışılmasını istiyordu. Başkan Bush, dünkü görüşmede Ecevit'in bu önerisini destekleyen bir tutum sergiledi. Oval Ofis'teki basına açık bölümde, Irak yönetimini kitle imha silahlarının denetimi konusunda uyaran ABD Başkanı George W.Bush, "Saddam yönetimi askeri varlığını ve kitle imha silahlarını BM denetimine açmazsa zor durumda kalır" dedi. Bu sözler, Afganistan'dan sonra Irak'a yönelik bir askeri hazırlığın sinyali olarak yorumlanabilir. 
     Ancak, Afganistan dosyasının henüz kapanmamış olması, ABD'nin Irak'a yönelik hazırlıklarının zaman alacağını gösteriyor. 
     Ecevit - Bush görüşmesini olumlu kılan en önemli etken hiç kuşkusuz 11 Eylül süreci oldu. 
     Başkan Bush, Oval Ofis'teki kabulde, Türkiye'nin terörle mücadeleye verdiği destek konusunda Ecevit'e takdirlerini iletti. Bu arada Başbakan Ecevit'in ekonomik reformlar konusunda sürdürdüğü kararlılığı ve siyasi kişiliğini övdü. Bush'un Afganistan bağlamında Türkiye modelini bir seçenek olarak gündeme getirmesi de yine 11 Eylül sonrası Türk - ABD ilişkilerinin oturdugu yeni stratejik yörüngenin sonucuydu. 
     Beyaz Saray'daki görüşmeyi başarılı kılan bir başka olgu, Kıbrıs'taki müzakere sürecidir. 
     Denktaş ve Klerides'in başlattığı diyalog, ABD Başkanı Bush tarafından umut verici bir gelişme olarak yorumlandı. 
     Ecevit'in ziyaretinden bir kaç gün önce Yunanistan Başbakanı Simitis'i kabul eden ABD Başkanı, belli ki Ankara - Atina ilişkilerinin seyrinden ve Kıbrıs'taki gelişmelerden memnun. 
     Bush, bu memnuniyetini Türkiye'nin AB üyeliği konusundaki beklentilerine de yansıttı. ABD'nin tam üyelik sürecinde, Ankara'nın yanında oldugunu bildirdi. 
     Beyaz Saray'daki görüşmenin ekonomik yansımalarına gelince... 
     Ankara, ekonomik krizden çıkma sürecinde Dünya Bankası ve IMF programları çerçevesinde ABD desteğinin somut başka alanlara da yansımasını istiyordu. Örneğin tekstil kotaları, tercihli ticaret anlaşması gibi... Başkan Bush, Türkiye'nin ekonomik reformlarını överken, iki ülke arasında somut işbirliği alanları gösterdi. Bu arada Afganistan'ın yeniden imarı konusunda 10 yıllık perspektifte 45 milyar dolarlık yatırım planlanıyor. Türk müteahhitlerinin bu fırsatı kullanmak için ABD'li firmalarla işbirliği yapmaları bekleniyor. 
     Afganistan'daki barış gücüne katkı karşılığı Türkiye'nin savunma harcamalarına destek, FMS borçlarının silinmesi gibi konular da gündeme geldi. 
     Olumlu bir gelişme de Bush'un, 11 Eylül sonrası terörden ürken Amerikan vatandaşlarını Türkiye'ye gitmeye çağıran sözleridir. Turizm bundan olumlu etkilenecek. 
     Beyaz Saray'dan ayrılırken, Başbakan Ecevit, yabancı gazetecilere Bush'la olan görüşmesinin mükemmel geçtiğini söyledi. 
     Bakalım bu rüzgar 2002'nin ilk yarısında ekonomik krizden çıkmaya çalışan Türkiye'yi nasıl etkileyecek 
     
     







Örgüt ve birey 


Tarih tekerrür... 


Bush'tan Ecevit'e tam destek 


Ecevit'in Washington sloganları üzerine... 


Nazım yüzünden başıma gelenler 


Derviş ve keramet 


Krakerle gelen ecel 


İnsanın tek gerçeği 


Ya biz ABD’ye nasıl bakıyoruz 


Lara’lar için ağlamak yeterli mi 


Bilgi arbitrajı... 


Cumhurbaşkanım Bu insanlar için af yetkinizi kullanınız 


Asparagas haberin müellifi diyor ki 


Ecevit'e ABD rüzgarı 


Dubai içi evliliğe 70 bin dirhem 


Dolar fiyatı yakında ya "U" ya "V" yapar 


Mavi Akım iddianamesi çıkıyor 


</TEXT>
</DOC>
