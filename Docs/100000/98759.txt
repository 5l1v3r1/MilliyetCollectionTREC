<DOC>
<DOCNO> 98759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/guncel/gun03.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
2 ölü 3 kayıp 
</HEADLINE>
<TEXT>
Felaket bu kez Sinop’taydı 
Rize’deki felaketin ardından sağnak yağış bu kez Sinop’un Durağan ilçesini vurdu. Ulaşımın tekneyle sağlandığı sel bölgesinde 2 kişi öldü, 3 kişi kayıp 
     İSMAİL AKDUMAN, EMİN ADIGÜZEL Sinop DHA 

     Rize’de 27 kişinin hayatını kaybetmesine neden olan sel, bu kez Sinop’un Durağan ilçesine bağlı Çöve köyünü vurdu. 2 kişinin öldüğü sel sonucu 3 kişi de kayboldu. Sel felaketi Çöve’de önceki gün saat 20.00 sıralarında başlayan sağanak yağışla yamaç bölgede 70 haneli köyün içinden geçen su kanalının tıkanıp taşmasıyla meydana geldi. 6 yaşındaki Sevgi Yılmaz ve 18 yaşındaki Hafize Akoğlu’nun cesetleri dün çıkarılırken, kaybolan Hasan Yılmaz 9 , Şengül Yılmaz 6 ve Şehriye Ekşi’nin 45 bulunması için çalışma başlatıldı. Sel sırasında bacağı kırılan 22 yaşındaki Fadime Akoğlu da, Vezirköprü Devlet Nastanesi’nde ilk müdahaleden sonra Samsun’a sevk edildi. 
     
     Köy çamurla kaplandı 
     Durağan Kaymakamı Tahsin Aksu, "Olay bize dün önceki gün saat 22.00 sıralarında yansıdı. Bölgeye karayoluyla ulaşım kapandı. Altınkaya Barajı üzerinden teknelerle köye gidebiliyoruz. İlk tespitlere göre 2 kişi yaşamını yitirdi. 3 kayıp var, 1 kişi de yaralandı. Samsun’dan köpeklerle birlikte Sivil Savunma ekiplerini istedik. Köy, sel nedeniyle çamur altında kaldı" dedi. Köy Hizmetleri de, Çöve’nin Durağan’la bağlantısını sağlayan yolu, 14 saat süren çalışma sonrası dün ulaşıma açtı. 
     
Rize ve Yozgat’a 260 milyar yardım      ANKARA Milliyet 

     Rize ve Yozgat’ta meydana gelen sel felaketinde zarar görenlerin acil ihtiyaçlarının karşılanması amacıyla 260 milyar liralık yeni kaynak aktarıldı. 
     Devlet Bakanı Melda Bayer, sel felaketinden zarar gören vatandaşların acil ihtiyaçlarının karşılanması amacıyla son bir hafta içinde yerel vakıflara toplam 292 milyar lira aktarıldığını bildirdi. Bayer, dün aktarılan yeni kaynakla birlikte, son bir hafta içinde bölgeye gönderilen yardım tutarının 552 milyar liraya ulaştığını kaydetti. 
     
Sel bölgesine ev yapılmasın      CEM BAKIRCI DHA 

     Atatürk Üniversitesi’nden Doç. Dr. İhsan Bulut, Rize’de yaşanan sel felaketinin ardından bölgede yerleşime izin verilmemesi gerektiğini belirterek, "Felaketlerden ders almasını bilmiyoruz. Rize’deki sel felaketinin yaşandığı yerlerde insanlar evlerini onarıp, yeniden içlerine girecek" dedi. Afet bölgesinde herşeyin birkaç ay içinde unutulacağını belirten Bulut, suçlunun sadece devlet olmadığı, insanların bile bile evlerini sel sularının geçtiği bölgelere yaptıklarını belirterek şunları söyledi 
     "Karadeniz bölgesinde yağışlara müdahalenin söz konusu olmadığına göre, yerleşim birimlerini kurarken mantıklı hareket etmeliyiz. Evlerini dere yataklarına kuran insanımız, daha sonra suçu devlette buluyor. 50 yıl önce yaşanan felaketler bugün de yaşanıyor, yarın da yaşanacak. Karadeniz’de nereleri su basmış, bunlar araştırılması ve buralardaki yerleşim birimlerinin sağlıklı bölgelere nakli gerekir." 
     
     Riskli evler boşaltılsın 
     Bulut, "Yamaçta yapılan evler, dengenin bozulmasına ve bitki örtüsünün tahribine neden oluyor. Ayrıca açılan yollar da heyelanı tetikleyen nedenler arasında yer alıyor. Riskli evlerin boşaltılması gerek, yoksa yine canlar yanar" diye konuştu. 
     



 GÜNCEL 






















</TEXT>
</DOC>
