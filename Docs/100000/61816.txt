<DOC>
<DOCNO> 61816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/11/son/sontur05.html </URL>
<DATE> 2002/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrenim ve katkı kredilerine başvuru için son gün... 
</HEADLINE>
<TEXT>

     Yükseköğrenim Kredi ve Yurtlar Kurumu'ndan kredi almaya hak kazanan öğrencilerin belgelerini teslim etmeleri için tanınan ek başvuru süresi, bugün mesai saati bitiminde sona eriyor. 
     Kredi almaya hak kazanan tüm öğrenciler, öğrenci başarı durum belgesi ile nüfus kayıt örneği verecek. Öğrenciler ayrıca başvuru formunda beyan ettikleri bilgilere göre, ''yetiştirme yurdu, vakıf yurdu, şehit çocuğu, gazi çocuğu, okuyan kardeşine ait belge, maaş ücret veya vergi levhası, meslek belgesi, emeklilik belgesi, isteğe bağlı sigorta veya Bağ-Kur belgesi ile çiftçilik belgesi'' hazırlayacaklar. 
     Öğrenciler, istenen belgeleri, noterde tanzim ve tasdik ettirecekleri taahüt senetleri ile birlikte bulundukları yerdeki bölge veya yurt müdürlüklerine, bugün mesai saati bitimine kadar teslim edecekler. Bölge ve yurt müdürlüğü bulunmayan yerlerde ise belgeler, kurumun ''Cemal Gürsey Caddesi No 61 06590-Cebeci-Ankara'' adresine postayla gönderilebilecek. 
     Kredi alacak öğrenciler için senet düzenlenirken öğrencinin imzası yeterli sayılacak. Öğrencinin reşit olmaması durumunda ise öğrencinin yanı sıra velisinin imzası bulunacak. 
     Öğrenim ve katkı kredisi ile ilgili senet ve belgeleri eksiksiz ve doğru biçimde veren öğrencilerin, öğrenim kredileri, daha sonra öğrenim kurumlarına gönderilecek listede belirtilen Ziraat Bankası şubelerine yatırılacak. Öğrenim kredileri daha önceki yıllarda olduğu gibi Ziraat Bankası Bankkartı ile ödenecek. 
     Bu öğretim yılında, üniversitelerin lisans ve önlisans programlarındaki öğrencilere aylık 45 milyon lira, master öğrencilerine aylık 90 milyon lira, doktora öğrencilerine de aylık 135 milyon lira öğrenim kredisi verilecek. Kredi ödemeleri, 3 aylık dilimler halinde yapılacak. 
     






</TEXT>
</DOC>
