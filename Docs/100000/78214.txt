<DOC>
<DOCNO> 78214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/13/son/sontur05.html </URL>
<DATE> 2002/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahalle kavgasını polis panzerleri ayırdı.. 
</HEADLINE>
<TEXT>

     Kavganın ateşini tutuşturmak için küçük bir kıvılcım yetiyor. Sıradan, basit nedenlerle başlayan kavgalar büyüyor, sopalar, bıçaklar, silahlar konuşuyor. 
     İstanbul'da başladı, yurdun diğer kentlerinde sürüyor. Son olarak Konya'da, iki aile arasında çocuk yüzünden çıkan kavgaya polis panzerle müdahale etti. Çıkan olaylarda biri polis 10 kişi yaralandı, 9 kişi gözaltına alındı. 
     Edinilen bilgiye göre, Karatay İlçesi Yenimahalle'de iki aile arasında gece çocuk tartışması yüzünden kavga çıktı. Kadınlı, erkekli kavgada sokaklarda birbirleriyle çatışan grupları ayırmak mümkün olmadı. Sonunda taşlı sopalı kavgaya polis ekipleri panzerlerle müdahale etti. Çıkan arbedede polis araçları taşlandı, biri polis memuru olmak üzere 10 kişi hafif yaralandı. 
     Çevik Kuvvet Şube Müdürlüğü'ne bağlı ekiplerin müdahalesiyle kavga son buldu olaylarda Yunus Cihanbeyli, Ahmet Göçmen, Gökhan Takım, Cengiz Sel, Aşır ve Ali Mıngır ile Ergün, Ayhan ve Feryat Gül gözaltına alındı. 
     Olayla ilgili soruşturma devam ediyor. 
     
     KAVGA BUGÜN DE SÜRÜYOR 

     Konya'da iki aile arasında dün gece çocuk yüzünden çıkan kavga, bugün de taş ve sopa kullanılarak yeniden başlayınca, polis mahallede güvenlik önlemi aldı.Karatay İlçesi Yenimahalle'de dün gece biri polis 10 kişinin hafif yaralanması, 9 kişinin gözaltına alınmasıyla sona eren mahalle kavgası, bugüne de yansıdı. İki aile bireylerinin, taş sopa kullanarak, yeniden kavga çıkarmaları üzerine mahallede kısa sürede önlem alan polis, çevik kuvvete bağlı ekip takviyesi istedi. 
     Kavgacı iki ailenin oturdukları evlerin arasından geçen caddeyi kesen 60'a yakın polis, ailelerin karşı tarafa geçmesine izin vermiyor. Her iki aile bireyleri tüm uyarılara karşın evlerine girmiyor ve gruplar halinde evlerinin önünde beklemeye devam ediyorlar. Bu arada kavgayı bugüne yansıtan iki aileden 6 kişi daha gözaltına alındı. 
     Mahallede dün geceden beri süren gerginlik, iki ailenin çocukları arasında çıkan kavgaya büyüklerin müdahalesi ile ortaya çıkmıştı. 
     Kavgada polis araçları da zarar görmüştü. 
     
     GÜVENLİK ÖNLEMLERİ SÜRÜYOR 

     Konya'da, çocuk yüzünden iki aile arasında kavga çıkan Yenimahalle'de, güvenlik önlemleri devam ediyor. 
     Konya Emniyet Müdürü Mehmet Aksu, merkez Karatay İlçesi'ne bağlı Yenimahalle'de yaşanan olayların ardından gereken güvenlik önlemlerinin alındığını söyledi. 
     Bu ve buna benzer olayların sıkça yaşandığı mahallede psikolojik gerginliğin sürdüğünü belirten Aksu, tarafların yeni bir kavga başlatmaması için mahalleye huzur ve sükun ortamı hakim olana kadar, görevli polis ekiplerinin çalışmalarını sürdüreceğini bildirdi. 
     Yenimahalle'de çocukları tartışan iki aile arasında sokakta taşlı sopalı kavga yaşanmış, olaylarda 1'i polis 10 kişi yaralanmış, 15 kişi de gözaltına alınmıştı. 
     





</TEXT>
</DOC>
