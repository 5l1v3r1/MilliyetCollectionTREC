<DOC>
<DOCNO> 76800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/06/son/sondun17.html </URL>
<DATE> 2002/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüm dünyada İsrail karşıtı gösteriler yapılıyor 
</HEADLINE>
<TEXT>

     Dünyanın dört bir yanında İsrail karşıtı gösteriler tüm hızı ile devam ediyor. 
     
     Avusturalya 

     Avustralya'nın Sydney kentinde, İsrail'in Filistin topraklarına düzenlediği saldırıları protesto için binlerce kişinin katıldığı gösteri yapıldı. 
     İsrail'in Filistin topraklarına saldırılarını durdurması istenen gösteriye, yaklaşık 5 bin kişi katıldı. Kent merkezinde İsrail ve ABD konsolosluklarına yürüyüşe geçen göstericilerden bir bölümünün İsrail konsolosluğu kapısına yönelmesi üzerine, polis grubu dağıtmak için cop kullandı. 
     Göstericilerden bir bölümü de Amerikan konsolosluğu önünde İsrail ve Amerikan bayraklarını yaktı. 
     Sydney'deki gösterilerin, kentteki Filistin toplumu tarafından düzenlendiği, isçi sendikalarınca da desteklendiği belirtildi. 
     İsrail'in Filistin lideri Yaser Arafat'ın Ramallah'taki karargahını kuşatma altına alarak Filistin topraklarını işgali ikinci haftaya girerken, yaklaşık 35 Filistinlinin öldüğü dün, İsrail operasyonunun başlamasından sonraki en kanlı gün oldu. 
     
     Budapeşte 

     İsrail'in Filistin topraklarındaki operasyonu, Macaristan'ın başkenti Budapeşte'deki İsrail büyükelçiliği önünde düzenlenen gösteriyle protesto edildi. 
     Göstericiler, İsrail ve Başbakanı Ariel Şaron'u kınayan pankartlar taşıdı. Macar polisinin geniş güvenlik önlemleri altında yapılan gösteride, basın bildirisi okundu, daha sonra İsrail bayrağı yakıldı. 
     Macaristan Filistin Kültür Derneği Başkanı Salha Falah, yaptığı açıklamada, İsrail'in uluslararası kararlara uymadığını, Doğu Kudüs'ün başkent olacağı bağımsız Filistin'in kurulmasını kimsenin engelleyemeyeceğini söyledi. 
     8 Nisan Pazartesi günü de Macaristan Parlamentosu önünde, Macar 
     milletvekillerinin desteğinin alınabilmesi için bir gösteri düzenleneceği açıklandı. 
     
     Amerika Birleşik Devletleri 

     
New York ve New Jersey'de yaşayan Müslümanlar, Time Square meydanı, İsrail elçiliği önü ve New Jersey'in Paterson semtinde düzenledikleri gösterilerle İsrail'i protesto etti ve İsrail birliklerinin Filistin kentlerinden çekilmesini istediler. 
     New York'taki FKÖ misyonu önünde düzenlenen karşı gösteriye ise aralarında New York eyalet valisi George Pataki'nin de bulundugu bazı politikacılar katıldı. 
     Pataki, burada yaptığı açıklamada, şiddet olayları nedeniyle Arafat'ı suçladı. 
     Ellerinde, ''katliamı durdurun'', ''çocuklarımızı öldürmeye son verin'' yazılı pankartlar bulunan göstericiler, ABD Başkanı George Bush'a da çağrıda bulunarak, kan akmasını durdurmak için müdahalede bulunmasını talep ettiler. 
     New Jersey'deki gösteriye katılanlar, İsrail Başbakanı Ariel Şaron'u Adolf Hitler'e benzettiler ve ''Şaron ve Hitler aynı şey, sadece isimleri değişik'' sloganı attılar. Time Square meydanındaki gösteriye katılanlar ise Filistinlilere ayrı devlet kurma hakkı verilmesini istediler ve Amerikan medyasını bunu engellemekle suçladılar. 
     New Jersey'deki gösterilerin polis tarafından videoya kaydedildiği bildiriliyor. 
     Bu arada, gazetecilere açıklamada bulunan ''Amerikan Müslüman Birliği'' icra komitesi üyesi Muhammed Filali, ''kan dökülmesini önlemenin tek yolunun, ABD'nin İsrail'i, işgal ettigi Filistin topraklarından çekilmeye zorlaması olduğunu'' söyledi. İntihar saldırısı düzenleyenleri kınamak istemeyen Filali, ''onlarla ben aynı konumda değiliz. Benim evim başıma yıkılmadı kardeşim gözlerimin önünde vurulmadı. Bu nedenle kimin militan, kimin masum olduğunu ayırmak güç'' diye konuştu. 
     
     Kosova 

     Kosova'da dün, İsrail'in Filistin topraklarında sürdürdüğü operasyonu protesto amacıyla Filistinlilere destek gösterisi düzenlendi. 
     Kosova Barış Gücü KFOR bünyesindeki Alman ve Türk askerlerinin güvenliği sağladıkları Kosova'nın Prizren kentindeki gösteriye binlerce kişi katıldı. 
     Ellerinde Filistin bayrakları taşıyan gençlerin motosikletleriyle kenti dolaşmasının ardından başlayan gösteri olaysız geçti. 
     
     Almanya 

     Almanya'nın Bonn ve Dortmund kentlerinde yaklaşık 2500 kişi İsrail'in Filistin topraklarında sürdürdüğü operasyonları protesto amacıyla gösteri düzenledi. 
     Bonn polisi, kentte yapılan gösteriye yaklaşık 500 kişinin katılmasının beklendiğini, ancak katılanların sayısının 1500'ü aştığını bildirdi. 
     Dortmund'da, Filistin dernekleri tarafından organize edilen gösteriye de yaklaşık 1000 kişinin katıldığı belirtildi. Gösterilerin sakin geçtiği, diğer bazı kentlerde de İsrail'i protesto amacıyla gösteriler düzenlenebileceği kaydedildi. 
     
     Fransa, Uganda ve İtalya 

     Fransa'da, Filistin yanlısı binlerce kişi, İsrail'in Filistin topraklarındaki işgalini protesto eden eylemler düzenledi. 
     Filistin yanlıları, ırkçılık karşıtları ve komünist grupların düzenlediği yürüyüşe katılanların, tarihi Bastil'e doğru yaptıkları ve polisin geniş güvenlik önlemi aldığı yürüyüş olaysız sona erdi. 
     İsrail güçlerinin Batı Şeria'dan çekilmesini isteyen göstericiler, Avrupa Birliği'ne de İsrail ile askeri ve ticari ilişkileri askıya alması çağrısında bulundular. 
     ''İşgale karşı Filistin direnişine destek'' yazılı pankart altında yürüyen göstericiler, ''Şaron katil'', ''Araplar Yahudiler Şaron'a karşı birlikte'' şeklinde sloganlar attı. 
     Fransa'da, yarın devam etmesi beklenen eylemlerde, İsrail yanlısı grupların da gösteri düzenlemesi bekleniyor. 
     Bu arada, Uganda'nın başkenti Kampala'da düzenlenen İsrail'i protesto eylemine Mısır, Libya ve Suudi Arabistan büyükelçileri de katıldı. 
     Mitingde kalabalığa konuşan Uganda Müslüman cemaati lideri Şeyh Şaban Musace, dünyanın geri kalanı gibi oturup İsrail'in Filistin halkına saldırısını seyredemeyeceklerini söyledi. 
     Şeyh Musace, ABD ve Birleşmiş Milletler'e İsrail'e yaptırımlar uygulanması çağrısında bulundu. 
     İtalya'da da Milano, Floransa, Roma, Napoli gibi büyük şehirlerdeki gösterilere çeşitli sosyal gruplar, Komünist Yeniden Oluşum Partisi, işçi sendikaları, küreselleşme karşıtları ve öğrenciler katıldı. 
     Filistinlilerle dayanışma içinde olduklarını gösteren sloganlar atan göstericiler, İsrail'in işgaline karşı uluslararası müdahale istediler. 
     






</TEXT>
</DOC>
