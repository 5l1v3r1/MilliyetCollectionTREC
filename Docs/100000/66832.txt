<DOC>
<DOCNO> 66832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/10/ekonomi/eko02.html </URL>
<DATE> 2002/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yerli turistin yıldızı kaydı 
</HEADLINE>
<TEXT>

     AÇIK KOYU SOHBETLER EYLEM TÜRK 

     Krizde yerli turistin daha düşük yıldızlı tesislerde ucuz tatile yönelmesi, turizm şirketlerini de bu alana yöneltti. Türkiye’nin en büyük turizm şirketlerinden Asya Tur, kurduğu City Clup şirketi ile üç yıldızlı ve ekonomik olan dört yıldızlı tesislere yönelik hizmet verecek. Diğer turizm şirketlerinin de bu yönde çalışmalar yaptığını söyleyen Asya Tur Genel Müdürü Haldun Bezci, "Asya Tur biraz daha üst gelirliye, bu şirket de orta gelirliye hizmet etsin istedik" dedi. Ekonomik krize rağmen insanların tatilden vazgeçmediklerini anlatan Bezci, "Ancak kriz nedeniyle daha önce tatil için beş yıldızlı otele giden dört yıldızlı otele gitti. Pansiyona giden çadırla tatile çıktı. Bu yönde etkilenmeler oldu" diye konuştu. 
     
Krizin iç turizm hareketine etkileri ne yönde oldu 
     Krize rağmen insanlar iç turizmi hiç terk etmediler. Her dakika bir hareket vardı. Ancak ekonomik krizin etkisi tabii ki oldu ve devam ediyor. İç turizm krizden yüzde 20 oranında etkilendi. İnsanlar mutlaka yaz tatili yaptı. Kış tatili etkilense de yaz tatiline mutlaka çıkıldı. Bu krizde de insanlar tatile gittiler. Ancak kriz nedeniyle daha önce tatil için beş yıldızlı otele giden dört yıldızlı otele gitti. Pansiyona giden çadırla tatile çıktı. Bu yönde etkilenmeler oldu. 
     
Asya Tur, krize karşı ne tür önlemler aldı 
     Ekonomik turlar düzenleyecek bir şirketimizi devreye sokuyoruz. Adı City Clup. 
     City Clup ile üç yıldızlı ve ekonomik olan dört yıldızlı tesislere yönelik hizmet vereceğiz. Asya Tur biraz daha üst gelirliye, bu şirket de orta gelirliye hizmet etsin istedik. Bu şirket ucuz turlar yapacak. Bunlar arasında doğa ve günübirlik turlar olacak. Taksitli turlar yapacak. Diğer turizm şirketleri de bu yönde çalışmalar yapıyor. Televizyondan satış ve ekonomik uçak bileti sıtışı konusunda da çalışmalar yapıyoruz. Müşterilerimize dört - beş taksitle uçak bileti sağlamak istiyoruz. Müşteriye internet sitesiyle son dakika fiyatlarla uçak bileti satışı yapacağız. 
     
2002 iç turizm açısından nasıl bir yıl olacak 
     Bu yılı daha iyi görüyoruz. Tatilciler bu yıl dikkatli olsun. Rezervasyonlarını çok daha erkenden yaptırsınlar. Çünkü Irak’ta çatışma olmazsa Türkiye bu yıl turizmde patlama yapacak. ABD’ye her yıl 30 milyon civarında Avrupalı turist gidiyordu. Bu yıl 5 milyonu geçmez diye tahmin ediyoruz. Bu 25 milyon kişi bir yere kayacak. Mısır, Fas, Tunus gibi Afrika ülkeleri devreden çıkabilir ve bunların turistini Türkiye alabilir diye görüyoruz. Tüm bu nedenlerle Türk turizmi olumlu yönde etkilenecek. Eğer ekstra durumlar olmazsa geçen seneye göre yüzde 20 artış yaşanabilir. 
     
     Ciro hedefi 90 milyon dolar’ 
Bu yılki hedefleriniz neler 
     Türkiye içinde 55 franchising ofis 11 tane de kendi satış ofisimiz mevcut. Online olarak birbirlerine bağlı. Kıbrıs, ABD’de ofislerimiz var. Asya Tur’un 75 otobüslük ulaşım ağı var. Şirketimizde 800 kişi çalışıyor. Geçen yıl 70 milyon dolar ciro yaptık. Bu yıl 90 milyon dolar ciro yapmayı hedefliyoruz. 
     
     Bayramda Karayipler’deyiz 
Bu yıl Kurban Bayramı sömestre tatiliyle aynı zamana denk geldi. Kış tatili için nasıl bir hareket var 
     Yoğunluk arttı. İçeride Uludağ, Kartalkaya tercih ediliyor. Yurtdışında ise Karayipler büyük ilgi görüyor. Dünyada en güzel denize sahip. Ve uygun fiyatlı bir tur. Uzakdoğu, Paris de en çok ilgi görenler arasında. Hem iç hem dış turizme karşı ilgi büyük ama yurtdışına çıkışlar daha yoğun. 
     
Karayipler’e kaç kişi götüreceksiniz 
     Her hafta Karayiplere 80 - 90 kişi götüreceğiz. Nisan sonuna kadar bin 500 kişi götürmüş olacağız. Şu anda turlarda yer kalmadı. 
     
Sömestrede toplam kaç kişi tatile çıkacak 
     Haftada bin 500 kişiyi yurtdışına çıkaracağız. Yurtiçinde de 5 bine yakın kişiyi seyahat ettireceğiz. Sömestrede yurtiçi - yurtdışı hacmimiz yaklaşık 15 bin kişi. Diğer acentelerle birlikte sömestrede 100 bine yakın kişi seyahat edecektir. 
     



 EKONOMİ 




















</TEXT>
</DOC>
