<DOC>
<DOCNO> 91836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/son/sontur18.html </URL>
<DATE> 2002/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Müftüsü'nden Milli Takım için dua çağrısı... 
</HEADLINE>
<TEXT>

     İstanbul Müftüsü Necati Tayyar Taş, Dünya Kupası'ndaki tarihi başarısıyla Türk milletine moral veren Türkiye A Milli Futbol Takımı'nın yıldız futbolcularına, herkesin dua etmesini istedi. 
     Taş, yaptığı yazılı açıklamada, galibiyetin, çalışan ile koşanın olduğunu, profesyonel perspektifte futbolun bütün inceliklerini, teknik ve taktiklerini sahaya yansıtmaktan geçtiğini vurgulayarak, şunları kaydetti 
     ''Galibiyet, yönetim ve takım ruhunun birlik ve beraberlikle taçlandırılmasından, bireysel tatminlerin ve gösterişlerin giderilmesinden, sorumluların kendini aşmasından elde edilir. 
     Bütün bunlardan sonra oyuncular fert fert galibiyete inanmalı, başarıya konsantre olmalı, kendine güvenmeli, rakibini gözünde büyütmemeli, arkalarında bulunan 70 milyon insanın, hatta bütün Türk dünyasının ve dostlarımızın heyecanını nefes nefes teneffüs ederek, Allah'a tevekkül etmelidir. 
     Cumhuriyetimizin kurucusu Mustafa Kemal Atatürk'ün veciz vecizesinden hareketle, çalışmak vazifemiz, güvenmek imanımız, övünmek hakkımızdır. Öyle ise herkes, merasimden uzak, içlerinden geldiği gibi, bulundukları her yerde ve her zamanda, milletimize moral enjekte eden birbirinden yıldız futbolcularımıza çok çok dua etmelidir. Çünkü Allah dua edenlerin kelimelerine değil, niyetlerinin kemaline ve samimiyetine itibar eder.'' 
     





</TEXT>
</DOC>
