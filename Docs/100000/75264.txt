<DOC>
<DOCNO> 75264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/29/son/sondun02.html </URL>
<DATE> 2002/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat İslam Konferansı Örgütü'ne acil müdahale çağırısı yaptı 
</HEADLINE>
<TEXT>

     Filistin lideri Yaser Arafat, İslam Konferansı Örgütü'ne İKÖ Ramallah'taki İsrail saldırısını durdurmak için acilen müdahale etmesi çağrısında bulundu. 
     Filistin Enformasyon Bakanı Yaser Abdrabbo, El Cezire TV'sine verdiği demeçte, ''Arafat, İKÖ dönem başkanı Katar Emiri Hamid bin Halife El Tani'yi telefonla arayarak, İKÖ'nün yardımını ve acilen müdahalesini istedi'' dedi. 
     Filistinli bakan, Arafat'ın karargahını hedef alan İsrail saldırısının, Ariel Şaron'un Filistin yönetimi ve Filistin halkına savaş açmasından bu yana en tehlikeli saldırı olduğunu söyledi. 
     Abdrabbo, ''Bu saldırı, Filistin yönetimi, halkı ve kurumlarını vurmaya yönelik'' dedi. 
     Abdrabbo, Arafat'ın son birkaç saat içinde bazı Arap ve Müslüman liderlerle telefon görüşmeleri yaparak Ramallah'taki durumu anlattığını belirtti. 
     Ramallah'a dün gece giren İsrail birlikleri, sabaha karşı Arafat'ın karargahını yeniden kuşatmış ve karargah çevresindeki duvarı buldozerle yıkmışlardı. Karargah duvarında delik açılmış, çatışmada birçok Filistinli yaralanmıştı. 
     

     
</TEXT>
</DOC>
