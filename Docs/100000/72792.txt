<DOC>
<DOCNO> 72792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/son/sonspo01.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Skandal... Şampiyon vücutçumuz ''kadın satıcısı'' çıktı... 
</HEADLINE>
<TEXT>

     Vücut geliştirmede kazandığı 2 dünya, 2 de Avrupa Şampiyonluğu ile Türk bayrağını göndere çektiren milli takım sporcusu Ertuğrul Gülcan'ın, Almanya'da kadın ticareti yapmak suçundan hapis cezası aldığı ortaya çıktı. 
     1996 ve 1998 yıllarında Dünya Şampiyonu, 1993 ve 1995'de ise Avrupa Şampiyonu olan Ertuğrul Gülcan, 1999 yılından itibaren yurtiçi ve yurtdışında hiçbir yarışmaya katılmadı. Vücut Geliştirme Federasyonu, milli takımda önemli bir yere sahip olan bu sporcuya, Almanya'nın Hannover kentindeki adresine gönderdiği yazılarla, uluslararası turnuva ve şampiyonalar için çağrılarda bulundu. 
     Ancak Ertuğrul Gülcan bu çağrıların hiçbirine yanıt vermedi. Şampiyon sporcunun, Polonya'dan küçük yaşta kızları Almanya'ya getirerek pazarlayan bir şebekede yer aldığı iddiasıyla tutuklandığı ve 1999 yılının temmuz ayından itibaren Almanya'nın Wolfenbüttel kentindeki bir cezaevinde 2 yılı aşkın süreyle hapis yattığı öğrenildi. 
     Almanya'nın 2001 yılı sonunda sınırdışı ettiği Ertuğrul Gülcan, zorunlu olarak dönüş yaptığı Türkiye'de, İstanbul'da ortaya çıktı. Almanya'da, suçu olmadığı halde haksız yere hapis cezası aldığını savunan Ertuğrul Gülcan, Türkiye'de yeni bir yaşama başlamayı ve milli takıma dönerek yeniden şampiyonluklar kazanmayı hedeflediğini söyledi. 
     






</TEXT>
</DOC>
