<DOC>
<DOCNO> 86599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/son/sonspo15.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş ''Kaleci Cordoba ile anlaştık, sıra Perugia'da..'' 
</HEADLINE>
<TEXT>

     Beşiktaş Kulübü Asbaşkanı ve Transfer Komitesi üyesi Kıvanç Oktay, Kolombiya Milli Takımı kalecisi Oscar Cordoba ile anlaştıklarını, bu akşam da kulübü Perugia ile görüşeceklerini söyledi. 
     Kulüp İkinci Başkanı Hüsnü Güreli, Asbaşkan Yıldırım Demirören ve Teknik Direktör Mircea Lucescu ile Fransa'da bulunan Oktay, Cordoba'nın Kolombiya Milli Takımı'nın bir numaralı kalecisi olduğunu hatırlatarak, ''Biz Cordoba ile anlaştık. Bu akşam İtalya'ya geçerek Roma'da Perugia Kulübü yöneticileriyle bonservis konusunu görüşeceğiz. Eğer anlaşma olursa da Mondragon'un 3. kaleci olduğu Kolombiya Milli Takımı'nın bir numaralı kalecisini kadromuza katacağız'' dedi. 
     Pascal Nouma konusunda da herhangi bir sorunun kalmadığını ifade eden Oktay, bu futbolcunun da büyük olasılıkla gelecek sezon Beşiktaş forması giyeceğini kaydetti. Brezilyalı Edilson'un menajerleriyle de biraraya geldiklerini kaydeden Oktay, henüz bu konuda net bir gelişme sağlayamadıklarını, isimlerini açıklamak istemedikleri birkaç futbolcuyla da temasta olduklarını belirtti. 
     Oktay, transfer komitesinin çalışmalarını titiz bir şekilde sürdürdüğünü kaydederek, ''1-2 gün içinde, anlaştığımız 2-3 futbolcuyla birlikte İstanbul'a dönebiliriz'' diye konuştu. 
     Siyah-beyazlıların transferini düşündüğü 32 yaşındaki ve 1.86 boyundaki Kolombiyalı Oscar Cordoba, 61 kez milli oldu. 
     
</TEXT>
</DOC>
