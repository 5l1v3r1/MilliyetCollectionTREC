<DOC>
<DOCNO> 74075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/22/son/sontur15.html </URL>
<DATE> 2002/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakanlık Danıştay'a sordu "İdam cezası nasıl kaldırılır " 
</HEADLINE>
<TEXT>

     Başbakanlık, idam cezasının Anayasa değişikliği olmadan yasa ile kaldırılıp kaldırılamayacağı konusunda Danıştay'dan görüş istedi. 
     Başbakanlık'ın konuya ilişkin görüş istemi, Danıştay'a dün ulaştı. 
     Başbakanlık'ın yazısında, idam cezasının Anayasa değişikliği yapılmadan yasa ile kaldırılıp kaldırılamayacağının mümkün olup olmadığı konusunda görüş istendi. 
     İstemi önümüzdeki günlerde Danıştay 1. Dairesi görüşecek. 
     Devlet Bakanı ve Başbakan Yardımcısı Mesut Yılmaz, geçtiğimiz günlerde yaptığı açıklamada, idam cezasının kaldırılması için Anayasa değişikliğine gerek olmadığını, bunun yasa ile mümkün olduğunu söylemişti. Yılmaz'ın bu açıklamasına Adalet Bakanı Hikmet Sami Türk de destek vermişti. 
     Anayasa'da son yapılan değişiklikle, ''terör, savaş ve yakın savaş'' halleri dışında idam cezası verilemeyeceği öngörülüyor. 
     






</TEXT>
</DOC>
