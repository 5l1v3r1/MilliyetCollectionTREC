<DOC>
<DOCNO> 91364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/22/yasam/yas04.html </URL>
<DATE> 2002/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
50 kere maşallah 
</HEADLINE>
<TEXT>

Dünyaca ünlü kalp cerrahı Prof. Dr. Mehmet Öz, konferans için geldiği İstanbul’da, ara vermeden 50 hastayı muayene etti. 
     AYŞEGÜL AYDOĞAN 

     Milenyumun doktoru seçilen dünyaca ünlü kalp cerrahımız Prof. Dr. Mehmet Öz, Florence Nightingale Hastanesi’nde dün yaklaşık 50 hastayı hiç ara vermeden muayene etti. Columbia - Cornell Tıp Fakültesi New York Presbyterian Hastanesi’yle yapılan işbirliği çerçevesinde Türkiye’ye gelen Öz, robotlar yardımıyla yaptığı kalp ameliyatlarıyla ve geliştirdiği suni kalple tanınıyor. 
     Florence Nightingale Hastanesi’nde yoğun ilgiyle karşılaşan Öz, kalp hastalıklarının çok yaygın görüldüğü ve birinci ölüm nedeni olduğu Türkiye’de daha fazla hasta görmek istediğini kaydetti. 
     
     Ritm tedavisi 
     Bugün yapılacak konferansta da meslektaşlarıyla en yeni gelişmeleri paylaşacak olan Öz, kendi geliştirdiği yöntemleri de anlatacak. Nisan ayından beri ritim bozukluğunu tedavi eden yeni bir yöntem uyguladıklarını anlatan Öz, "Labirent ameliyatı" dediği bu yöntemde mikrodalga ve lazer ışınlarını kullandığını söyledi. Yöntemi uyguladığı 140 hastanın 5’ine ameliyatı robot cerrahisiyle yaptığını kaydeden Öz, yaklaşık 2 saat süren operasyonun avantajlarını şöyle özetledi 
     "Ameliyatı kalbi durdurmadan yapıyoruz. Minimal invaziv girişimsel olan bu yöntemde göğsü açmıyoruz, 2 - 3 santimetrelik deliklerden girerek tedaviyi uyguluyoruz. Hasta 2 - 3 günde eve gidebilecek hale geliyor." 
     



 YAŞAM 

















</TEXT>
</DOC>
