<DOC>
<DOCNO> 69194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/24/ekonomi/eko01.html </URL>
<DATE> 2002/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahte benzine ÖTV engeli 
</HEADLINE>
<TEXT>

     NEDİM ŞENER 

     Hileli benzine karşı Özel Tüketim Vergisi ÖTV ile mücadele edilecek. Halen yürürlükte olan 14 vergi, fon, pay ve harcın birleşiminden olaşacak ÖTV kapsamına, sahte benzin yapımında kullanılan solvent de dahil edildi. 
     Maliye Bakanlığı Gelirler Genel Müdürlüğü tarafından hazırlanan ÖTV Yasa Tasarısı’nda, boya ve yapıştırıcı sektöründe kullanıldığı için düşük gümrükle Türkiye’ye giren, ancak benzin ve motorin ile karıştırılarak hileli akaryakıt üretiminde kullanılan solvent de dahil edilerek hileli akaryakıt üretiminin önüne geçilmesi amaçlanıyor. 
     
     Sanayiye muafiyet 
     Araçların motorlarında ağır hasarlara yol açan solventin ÖTV kapsamına alınmasının gelir amaçlı olmadığını belirten yetkililer, "Vergi yükü düşük olduğu için akaryakıtlara karıştırılarak haksız kazanç elde ediliyor. Solvent türevleri olarak adlandırılan bu maddelerin ÖTV kapsamına alınması, vergi avantajını ortadan kaldıracak" dediler. 
     Hileli akaryakıt üretimi ile haksız kazanç elde edilmesine karşı mücadele için ÖTV kapsamına alınacak olan solvent, aynı zamanda boya ve yapıştırıcı üretimi gibi sanayi üretiminde de kullanılıyor. ÖTV Yasa Tasarısı’nda solventin sanayide kullanımı halinde muafiyet öngörüldü. Böylece boya, yapıştırıcı gibi iş kollarındaki şirketlerin vergiden olumsuz etkilenmemeleri için muafiyet getirilerek, üretim maliyetlerinin artması engelenmiş olacak. 
     



 EKONOMİ 
















</TEXT>
</DOC>
