<DOC>
<DOCNO> 78069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/12/son/sontur25.html </URL>
<DATE> 2002/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Eşinin ölüm yıldönümünde intihara kalkıştı... 
</HEADLINE>
<TEXT>

     Zonguldak'ta, Türkiye Taşkömürü Kurumu TTK Asma İşletmesi'nde çalışan işçi, eşinin ölüm yıldönümünde intihar etmek istedi. 
     Kömür sobasından sızan karbonmonoksit gazından bir yıl önce zehirlenerek yaşamını yitiren eşi Hanife ile aynı gün ölmek isteyen 37 yaşındaki Beytullah Özdemir, çalıştığı işletme müdürlüğünde gece vardiyasında saat 23.00 sıralarında, dinlenme salonuna giderek tavana bağladığı iple kendini astı. Vardiyaları biten bazı işçiler, dinlenme salonunda unuttukları eşyalarını almak için dönmeleri sonucu Özdemir'in kendini astığını fark ettiler. 
     İşçilerin kapıyı kırarak kurtardıkları ve SSK Zonguldak Bölge Hastanesi'ne kaldırdıkları Özdemir, şunları söyledi 
     ''Eşim öldükten sonra, 2,5 aylık çocuğumun bakımıyla ilgili problemler yaşamaya başladım. Bunun üzerine aile büyüklerim, bana baldızımla evlenmem konusunda baskı yaptılar. Ben de mecburen kabul etmek zorunda kaldım. Ancak ölen eşimle yaşadığım günleri unutamadım. 
     Bu nedenle sürekli intihar etmeyi düşünüyordum. Birkaç kez kendimi asma noktasına geldim, fakat hep çocuğumu düşünerek vazgeçtim. Onun annesinin ardından bir de babasız kalmasına, gönlüm razı olmadı. 
     Eşimin ölüm yıldönümü gelince, o ilk günkü acılarım tazelendi. 
     Çektiğim acılara da çözüm bulamadığım için tek kurtuluş yolumun, intihar olduğuna karar verdim.'' Hastane Hekimi Operatör Dr. Beyin Cerrahı İzzettin Yüceer, yoğun bakımdaki tedavisi tamamlanan hastanın sağlık durumunun şu anda iyi olduğunu, ancak psikolojik tedavi görmesi gerektiğini bildirdi. 
     





</TEXT>
</DOC>
