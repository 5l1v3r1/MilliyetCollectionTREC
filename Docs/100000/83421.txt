<DOC>
<DOCNO> 83421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/11/yazar/zbirand.html </URL>
<DATE> 2002/05/11/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Denktaş’a haksızlık edilmemeli... 
</HEADLINE>
<TEXT>

     Kıbrıs görüşmeleri en kritik dönemine giriyor. 
     Ne olup ne bittiği hakkında ayrıntıları kimse bilmiyor. 
     Ancak dışardan bakıldığı zaman, farklı görüntüler algılanıyor. 
     Türkiye’den bakış, Rauf Denktaş’ın lehinde. Geçen yıldan bugüne kadarki gelişmeler alt alta yazıldığı zaman, KKTC liderinin eski tutumuna oranla önemli adımlar attığı görülüyor. 
     KKTC bağımsız bir devlet olarak kabul edilmeden masaya oturmayacağını söyleyen Denktaş, tutumunu esnekleştiriyor. Belki Rumların istedikleri oranda değil, ancak Dentaş "çözümü reddeden" değil, "çözüm arayan" bir tutum içinde olduğunu gösteriyor. 
     Son öneri paketi, bu yaklaşımda ipuçları taşıyor. 
     Denktaş’ın Kıbrıs önerisi, dışa karşı tek, içeride ise iki ayrı devlet formülüne 
     dönüştü. İkiye bölünmüş 
     tek devlet diyebiliriz. 
     Müzakerelerden sızan bilgilere bakılacak olursa, merkezi devlet veya ortaklık devleti dışişlerinden sorumlu ve AB’ye karşı Kıbrıs’ı temsil edecek. 
     Denktaş eskiden, KKTC’nin de AB’ye başvuru yapması ve ayrı müzakere etmesini isterdi. Hatta, Türkiye tam üye olmadan, KKTC’nin de tam üyeliğe geçmemesini savunurdu. Şimdi bu iki konudaki ısrarından da vazgeçiyor. 
     Yeni yaklaşımı farklı. 
     Türkler ve Rumlar, iki ayrı devlet gibi kendi işlerini görsünler, birbirlerine karışmasınlar. Adadaki bugünün gerçekleri çözüme yansıtılsın. 
     Denktaş, çözüm arıyor. Tutumunu değiştiriyor. Küçük adımlar atıyor. 
     Türkiye’den bakıldığında, Rum tarafı ise yerinden kıpırdamıyor. Adeta Denktaş’ı izliyor ve "Yetmedi, biraz daha esnekleşin ki, müzakerelerin ayrıntısına girelim" mesajı veriyor. Avrupa Birliği’nin "Ne olursa olsun AB’ye tam üye olarak kabul edileceksiniz" güvencesine sırtını dayamış ve hiçbir çaba göstermiyor. 
     
     Batıdan bakılınca durum daha farklı 
     Rumlar, hayatlarının fırsatını yakalamış gibi bir izlenim veriyorlar. Türk tarafını zorlayarak merkezi hükümetin yetkilerini olduğunca genişletmeye çalışıyorlar. 
     Batılı başkentler Washington dahil olmak üzere Rumların yaklaşımını destekliyormuş izlenimi veriyorlar. Onlar da merkezi hükümetin yetkilerinin daha arttırılmasından yana bir tutum içindeler. 
     Birleşmiş Milletler’in yaklaşımı da, Türk tarafının h l aşırı isteklerle ortaya çıktığı ve Dektaş’ın çözüme yeterince destek vermediği şeklinde. 
     BM Genel Sekreteri Kofi Annan’ın önümüzdeki Salı günü duruma müdahalesi önemli. Washington’un yavaş yavaş işin içine girmeye hazırlandığının da bir işareti sayılmalı. Görüşmelerin son raunduna giriliyor. 
     
     Denktaş’ı zorlayarak sonuç alınamaz 
     Eğer batı Denktaş’ı zorlayarak sonuca varmayı planlıyorsa, çok hata ediyor demektir. Kıbrıs’ta, her iki tarafın kabul edebileceği bir çözüm, bundan böyle Rumların da kıpırdamasıyla bulunabilir. 
     Klerides, hiçbir özveri göstermeden ve sadece AB’ye sırtını dayayarak sonuç alamaz. Daha doğrusu, elde edeceği sonuç, Kıbrıs’ın sonsuza kadar ikiye bölünmesi ve bölgedeki gerginliğin sürmesi olacaktır. Bundan da herkes zararlı çıkacaktır. 
     
KalDer’den acı gerçek      KalDer Kalite Derneği ülkemizin ciddiyetteki 
     ve kalitedeki çalışmalarıyla öne çıkan nadir kuruluşlarından biridir. 
     Bu yıl toplanacak Kalite Kongreleri’nin ana teması "Yönetim Kalitesi ve Dünya 
     Markası Olarak Türkiye". 
     KALDER’in iki kaptanı, Hasan Subaşı ve Lütfi Yenel, bu yılki çalışmalarını gazetecilerle paylaştılar. Yine nefis bir programla önümüze çıktılar. Aynı zamanda Türkiye’nin acı gerçeklerine de dikkatimizi çektiler 

</TEXT>
</DOC>
