<DOC>
<DOCNO> 53422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/21/son/sonspo03.html </URL>
<DATE> 2001/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu "Oyuncu değişikliğinde hata yapmadım" 
</HEADLINE>
<TEXT>

     Galatasaray Teknik Direktörü Mircea Lucescu, AS Roma maçında aldıkları 1-1'lik sonucun normal olduğunu, oyuncu değişikliklerinde ise hata yapmadığını söyledi. 
     Lucescu, maçtan sonra soyunma odasında yaptığı açıklamada, ilk yarıda daha iyi oynadıklarını, ancak ikinci devre rakip takımın daha iyi ataklar yaptığını kaydederek, ''Maçın sonucu normal. İlk yarı taktiğimiz tuttu. Daha atak oynadık ve rakibimize pozisyon vermedik. 
     Onlar ikinci yarıda 2-3 pozisyon buldu. Biz de Sergen'le önemli bir ataktan yararlanamadık, Antonioli iyi kurtardı'' dedi. 
     Maçın hakeminin, ikinci devre çok kötü bir yönetim gösterdiğini öne süren Lucescu, ancak yedikleri golün buna bağlı olmadığını ifade etti. 
     Zeminin ağır olmasının, AS Roma'nın işine yaradığını da belirten Lucescu, ''Roma bizden fizik olarak daha iyi bir takım. Onların oyuncuları bizimle karşılaştırıldığında daha pahalı futbolcular. Maçın sonlarına doğru fizik anlamda oyundan düştük'' diye konuştu. 
     Maçta kendi takımından Sergen'i beğendiğini kaydeden Lucescu, konuk ekipten ise Cassano'nun oyununu takdir ettiğini vurguladı. 
     
     Oyuncu değişikliği... 
     Lucescu, bir soru üzerine de maçın ikinci yarısında oyuncu değişikliklerinde hata yapmadığını söyledi. 
     Rumen teknik adam, rakip takımın sonlara doğru üzerlerine uzun toplarla geleceğini tahmin ettiğini kaydederek, ''Bizim de özellikle orta sahada uzun boylu oyuncuya ihtiyacımız vardı. Düzenli işleyen bir mekanizmayı bozamazdım. Oyuna girecek yedeklerimiz de kısa boyluydu. 
     Golü yediğimizde ceza alanı içinde 10 kişiydik. Sadece dikkatsizdik'' şeklinde konuştu. 
     Karşılaşmanın ilk dakikalarında Totti'nin Ayhan'a yaptığı hareketin inanılmaz olduğunu da dile getiren Lucescu, bu oyuncunun kırmızı kart görmesi gerektiğini sözlerine ekledi. 
     Bu arada, Lucescu'nun maçtan sonra özellikle hakeme bir hayli sinirlendiği dikkat çekerken, Rumen teknik adam, UEFA'nın, bu hakemin verdiği kararları görmesi gerektiğini söyledi. 
     Galatasaray, ligde Samsunspor ile yapacağı maçın hazırlıklarına, ara vermeden yarın yapacağı antrenmanla başlayacak. 
     Galatasaray, karşılaşmada topa 22 dakika sahip olurken, rakibi AS Roma meşin yuvarlakla 28 dakika oynadı. Roma'nın yüzde 57 pozisyon üstünlüğü bulunurken, Galatasaray yüzde 43'te kaldı. 
     Sarı-kırmızılıların 3 gollük şutuna Roma bir şutla karşılık verirken, sarı-kırmızılılar 3, İtalyan ekibi 4 korner atışı kullandı. 
     






</TEXT>
</DOC>
