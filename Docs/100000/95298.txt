<DOC>
<DOCNO> 95298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/12/son/sondun27.html </URL>
<DATE> 2002/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü yönetmen Wajda Katyn katliamının filmini çekecek 
</HEADLINE>
<TEXT>

     Polonyalı usta yönetmen Andrzej Wajda, 1940 yılında dönemin Sovyet gizli polisi tarafından Stalin'in emriyle 22 bin Polonyalının başlarına tek kurşun sıkılarak öldürüldüğü ve tarihe Katyn katliamı olarak geçen olayı filme çekeceğini açıkladı. 
     Wajda, Rzeczpospolita gazetesine yaptığı açıklamada, ''Yıllardır Katyn katliamıyla ilgili film çekmeme yardımcı olacak bir belge aradım'' dedi. 
     Usta yönetmen Wajda, bu arayışının sonunda, yapıtlarında bu katliamı işlemiş olan yazar Wlodzimierz Odojewski'ye başvurarak bu konuda bir öykü yazmasını istediğini belirtti. 
     Wajda, çekimlere önümüzdeki sonbaharda başlamayı düşündüğünü kaydetti. 
     Sovyetler Birliği, Almanya ile imzaladığı Ribbentrop-Molotov Anlaşması'nın gizli bir maddesi gereğince 17 Eylül 1939'da Polonya'ya saldırmıştı. 
     Katliamla ilgili ilk toplu mezar Katyn'de Nisan 1943'te Almanlar tarafından ortaya çıkarılmıştı. 
     Eski SSCB, bu katliamın sorumluluğunu uzun süre reddetmiş ve katliamı Nazilerin yaptığını iddia etmişti, ancak daha sonra, eski devlet başkanı Mihail Gorbaçov döneminin sonuna doğru Nisan 1990'da sorumluluğunu kabul etmişti. 
     Eski Rusya devlet başkanı Boris Yeltsin de, dönemin Polonya devlet başkanı Lech Walesa'ya katliamla ilgili olan ve Stalin tarafından imzalanmış belgeleri Ekim 1992'de teslim etmişti. 
     





</TEXT>
</DOC>
