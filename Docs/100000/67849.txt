<DOC>
<DOCNO> 67849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/son/sonspo06.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe ile Galatasaray, Kadıköy'de 36. maça çıkıyor 
</HEADLINE>
<TEXT>

     Fenerbahçe ile Galatasaray arasında yarın yapılacak Birinci Süper Futbol Ligi maçının yapılacağı Kadıköy'de, ezeli rakipler 36. kez karşı karşıya gelecek. 
     Fenerbahçe Stadı'nın yeniden hizmete girdiği 1982 yılından itibaren taraflar Kadıköy'de 18'i lig, 9'u TSYD Kupası, 5'i Türkiye Kupası, 2'si Donanma Kupası, 1'i de Mehmetçik Vakfı yararına özel maç olmak üzere 35 maç yaptı. 
     Geride kalan maçlarda sarı-lacivertliler 15, sarı-kırmızılılar ise 9 galibiyet alırken, 11 maçta da eşitliği bozamadı. 
     Kadıköy'de Fenerbahçe'nin attığı toplam 72 gole, Galatasaray 55 golle karşılık verdi. 
     Ezeli rakipler arasında, yeni adıyla Fenerbahçe Şükrü Saraçoğlu Stadı'nda şimdiye dek 18 lig maçı yapıldı. 
     Fenerbahçe, Kadıköy'de Galatasaray'a karşı genel maçlardaki üstünlüğünü, lig maçlarına da taşıdı. 
     ''Sarı Kanaryalar'' ligde 10 maç kazanırken, ''Cim Bom'' ise rakip sahada 5 kez güldü. Ezeli rakipler ligdeki 3 maçta da berabere kalırken, sarı-lacivertliler 38, sarı-kırmızılılar 25 gol attı. 
     
     Fenerbahçe her maçta gol attı 

     Fenerbahçe, şampiyonluk şansını sürdürebilmesi için kazanmak zorunda olduğu Galatasaray'a karşı şimdiye dek Kadıköy'de yaptığı tüm maçlarda gol attı. 
     Sarı-lacivertliler, ezeli rakiplerine geride kalan 35 maçta da Kadıköy'de en az 1 gol atarken, 3 kez 5'er gol kaydetti. 
     Galatasaray ise Fenerbahçe ile rakip sahada yaptığı 35 maçın 30'unda gol attı, yalnızca 5'inde suskun kaldı. Sarı-kırmızılı ekip, deplasmanda 3 kez 4'er gol atma başarısını gösterdi. 
     2 takım arasında Kadıköy'deki maçların tamamında gol atılırken, geride kalan 35 maçta 0-0'lık sonuca rastlanmadı. 
     Bu arada ezeli rakipler arasında Fenerbahçe Şükrü Saraçoğlu Stadı'nda yapılan son 12 maçta da her iki ekip gol attı. 
     






</TEXT>
</DOC>
