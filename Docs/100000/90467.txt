<DOC>
<DOCNO> 90467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/18/spor/spo30.html </URL>
<DATE> 2002/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Hakan Şükür’ün gurur günü      JAPONYA karşısında en büyük silahımız olan Hakan Şükür bugün 77. kez A Milli Takım formasını giyecek. Golcü oyuncu böylece Ogün’ü geçerek Ay - Yıldızlı formayı en çok giyen futbolcu unvanına ulaşacak. 
     
369. sınav      AY-Yıldızlı ekibimiz bugün 369. maçına çıkacak. Milli Takım 79 yıllık tarihinde oynadığı 368 karşılaşmanın 118’ini kazanırken, 167’sini kaybetti. Rakip filelere 444 gol bıraktık, kalemizde 605 gol gördük. 
     
Senegal coşkusu      ÇEYREK finale yükselen Senegal’in taraftarları, dün Harbiye’deki Senegal Başkonsolosluğu önünde sevinç gösterisinde bulundu. Yöresel müzik aletleriyle dans edip şarkı söyleyen grup Türk ve Senegal bayraklarıyla "En büyük Türkiye" sloganları attı. 
     
Uruguay desteği      MİLLİ Takım’ın Dünya Kupası’ndaki başarısı Uruguaylı turistleri etkiledi. Ülkemizde bulunan bir grup Uruguaylı üzerlerinde Türk bayraklı tişörtlerle Mevlana Müzesi’ni ziyaret ettiler, millilerin başarılı olması için dua ettiler. 
     
Ulusoy çıkarması      TÜRKİYE’NİN Japonya ile oynayacağı maça ülkemizin ünlü iş adamları arasında yer alan Saffet Ulusoy, Sefer Ulusoy ve Yılmaz Ulusoy da geldiler. Ulusoy ailesi, başkent Tokyo’dan bugün Sendai’ye geçerek karşılaşmayı izleyecekler. 
     
Japonlar TV başında      JAPONYA’da halk, milli takımlarının maçlarını kaçırmıyor. Karşılaşmalar sırasında büyük şehirler adeta hayalet kentleri andırıyor. Tunus maçında izlenme oranının yüzde 59.6’yı bulduğu bugün tüm rekorların kırılabileceği belirtildi. 
     
Gençler’den erken işbaşı      GENÇLERBİRLİĞİ yeni sezon hazırlıkları için dün kolları sıvadı. Teknik Direktör Ersun Yanal yönetiminde ilk antrenmanı yapan Kırmızı - Siyahlılar, bugünden itibaren çeşitli testlere tabi tutulacaklar. Çalışmaya M’Bayo, El Saka, Ahmet Hassan, Thomas ve Flip katılmadı. Gençlerbirliği 28 Haziran’a kadar çalışmalarını Ankara’da yapacak. 
     
Ankaragücü hızlı başladı      BAŞKENT temsilcisi Konyaspor’un kalecisi Recep, Adana Demirsporlu Cem ve Egosporlu Önder ile dün resmi sözleşme imzaladı. Başkent ekibinde eski oyunculardan Baidoo ve Ramazan ile Brezilya’nın Santos takımının kaptanı Marcello Silva’nın da önümüzdeki günlerde Ankara’ya gelip imza atacakları bildirildi. 
     
Ümit Kayıhan istifasını verdi      GÖZTEPE’DE yaşanan maddi kriz vedaları da beraberinde getirdi. Teknik Direktör Ümit Kayıhan, Göztepe Yönetimi ile yaptığı görüşmenin ardından bir basın toplantısı düzenledi. Kayıhan, "Politikası küçülme olan bir kulüpte benim işim yok. Bu yüzden çekilme kararı aldım. Eğer imza atsaydım istifa edecektim. Göztepeli taraftarlara her şey için teşekkür ediyorum" dedi. 
     
Samsunspor’da hedef 9 transfer      SAMSUNSPOR Teknik Direktörü Jovanovski, yeni sezon öncesinde transfer politikalarını belirledi. Yeni yönetimle iyi bir uyum yakaladıklarını açıklayan Jovanovski, "Üç yabancı ve altı da genç futbolcu alacağız. Kadromuzda büyük bir değişim olacak" yorumunu yaptı. 27 Haziran’da toplanacak olan Karadeniz ekibi, Avusturya’da kamp yapacak. 
     
Kocaelispor’da yüzler güldü      KÖRFEZ temsilcisi, Teknik Direktör Hikmet Karaman ile yeniden anlaşma sağladı. Geçen sezon Kocaelispor’a Türkiye Kupası’nı kazandıran Karaman, UEFA Kupası’nda da takımının başında olacak. Futbol Şube Sorumlusu Can Ulusoy, "Hocamızla gerekli konuları görüştük. Ufak pürüzleri çözdük. Sözleşme imzalayıp, hemen yeni sezon hazırlıklarına başlayacağız" dedi. 
     
Elazığspor’da Bulak imzaladı      ELAZIĞSPOR, Teknik Direktör Giray Bulak ile 1 yıllık sözleşme imzaladı. Kulüp Başkanı Hayrettin Karamazı’nın da hazır bulunduğu basın toplantısında Teknik Direktör Giray Bulak, "Transferlerimizi sabırlı ve hızlı bir şekilde yapıp, kamp programını belirlemeliyiz. İlk tercihimiz Türkiye’de oynayan yerli ve yabancı oyunculardan yana olacak" diye konuştu. 
     
Tiger Woods tarihe geçti      DÜNYA’NIN en iyi golf oyuncusu Tiger Woods, aynı yıl içinde ABD Masters Ustalar ve Open Açık turnuvalarının ikisini de kazanıp, tarihe geçti. Bu başarıya Woods’tan önce yalnızca dört kişi erişebilmişti. İkinciliği Phil Mickelson alırken, New York’taki turnuvanın finalini sağnak yağmura rağmen 42 bin 500 kişinin izlediği bildirildi. 
     
Balkan sınavı      35. Balkan Açık Optimist Şampiyonası, bu akşam Çanakkale’deki açılış töreniyle başlıyor. 22 Haziran’a kadar sürecek şampiyonaya, erkek ve bayanlarda Türkiye’nin yanı sına Bulgaristan, Moldovya, Romanya, Ukrayna, Yugoslavya ve Yunanistan’dan gelecek sporcular katılacak. 
     
İsmet Badem’in imza günü      FANATİK Gazetesi Yazarı ve Fanatik Basket Gazetesi Yazı İşleri Müdürü İsmet Badem, basketbolla geçen yıllarını, gazetecilik ve yorumculuk yaşamı ile anılarını kaleme aldığı Ben İsmet Badem’ adlı ilk kitabının imza gününde okurlarıyla buluşuyor. Büyük ilgi gören kitap için ilk buluşma, bugün saat 17.00’de Bakırköy D R Kitabevi’nde olacak. 20 Haziran Perşembe saat 12.30’da Levent İş Kuleleri’ndeki D R’da, 22 Haziran Cumartesi de saat 17.00’de Erenköy D R’da imza günleri tekrarlanacak. 
     



 SPOR 


































</TEXT>
</DOC>
