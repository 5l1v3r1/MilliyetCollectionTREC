<DOC>
<DOCNO> 80730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/27/son/soneko04.html </URL>
<DATE> 2002/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin, hafta sonunda parasızlık yüzünden aç kalacak 
</HEADLINE>
<TEXT>

     Bankaların hafta boyunca kapalı kaldığı Arjantin'de yiyecek satın alacak nakit para bulamayan halkın büyük bir bölümün hafta sonunda gıda sıkıntısıyla karşılaşacağı bildiriliyor. 
     Nakit kaçışını ve bunun yol açacağı çöküşü önlemek için hükümetin emriyle hafta başından beri kapalı olan Arjantin bankalarının dün öğleden sonra beş saatliğine açılmalarına izin verildi. 
     Bir haftalık zorunlu tatilden sonra bir kaç saatliğine açılan bankaların bu süre içinde mudilere ödeme yapmadığı, yalnızca fatura ve taksit ödemelerini kabul ettiği belirtildi. 
     Bankaların ödeme yapmaması ve otomatik para çekme makinalarında para kalmaması sonucunda özellikle maaşlarını bankalardan alan emeklilerin çok zor durumda kaldığı kaydediliyor. 
     Bankaların emeklilere nakit para yerine geçici devlet tahvilleriyle ödeme yapmayı önerdiği ifade ediliyor. 
     Dükkan ve mağazaların kredi kartı ya da çek gibi ödeme araçlarını kabul etmeyip sadece nakit parayla çalışmaları yüzünden, günlerdir para çekemeyen pek çok Arjantinli'nin en temel ihtiyaçlarını bile karşılayamaz hale geldiği bildiriliyor. 
     





</TEXT>
</DOC>
