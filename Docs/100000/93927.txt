<DOC>
<DOCNO> 93927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/son/soneko25.html </URL>
<DATE> 2002/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirel'den krizden kurtulma reçetesi "İhracata ağırlık verilmeli" 
</HEADLINE>
<TEXT>

     9. Cumhurbaşkanı Süleyman Demirel, Türkiye'nin krizden kurtulması ve ülkenin refah düzeyini yükseltmek için ihracata ağırlık vermesi gerektiğini belirterek, ''Türkiye'nin en önemli sorunu ihracattır'' dedi. 
     Demirel, Ford Otosan Kocaeli Fabrikası'nda üretilen Ford Transit Connect'in Avrupa'ya ihracına başlanması dolayısıyla düzenlenen törende yaptığı konuşmada, Ford Otosan'ın ürettiği Transit Connect'in bu açıdan önemli olduğunu vurguladı. 
     Transit Connect'in 4 bin kişiye iş sağladığına işaret eden Demirel, ''memlekette onbinlerce insan iş arıyor. Cumhuriyetin kurulduğu dönemde 200 kişinin mezun olduğu üniversiteler, bugün 200 bin mezun veriyor. Bu insanlar ne yapacak, hangi işi tutacak Bu insanlar iş arıyor. Bu ülkenin iş arayan, ekmek arayan, çalışıp kendi emeğiyle geçinen insanlarına ümit lazım'' şeklinde konuştu. 
     Demirel, fabrikanın getirisinin iyi hesaplanması gerektiği anlatırken, şöyle konuştu 
     ''Buna bakmak lazım, 1.5 milyon dolar getiriyor. Bu 1.5 milyon dolara çok ihtiyacımız var. Bu çok önemli bir olay. 1.5 milyon dolar gelmezse ne olur Gelmezse, borçlanacağız, borcumuz artacak. Bu yatırımla 4 bin kişiye iş sağlanırken, 1.5 milyon dolar döviz getiriliyor, vergi bırakılıyor. Bu ne büyük imkan. Bunun için tören yapmayacaksak, ne için tören yapacağız '' Sözlerini ''keşke Türkiye bu törenleri günde 3 defa yapsa'' diye sürdüren Demirel, bunun yapılabilmesi durumunda, Türkiye'nin içine düştüğü sıkıntılardan kurtulabileceğini bildirdi. Demirel, devamla şöyle dedi 
     ''Başka bir kurtuluş çaresi de yoktur. Yani, Türkiye işsizlik, hayat pahalılığı ve döviz kazanamadığından şikayet ediyor. Bunların hepsini gidermenin yolu, yatırımdan ve sanayileşmeden geçiyor. Ancak, sanayinizi dünyada rekabet edebilecek şekilde kurmalısınız. Gümrük duvarlarının arkasında bunu yapamazsınız. Bu gibi tesisleri kurduğunuz zaman, rekabet gücünüz olacaktır. Ürettiğiniz mal, dünyanın her yerinde satılacaktır. Türkiye'ye ekonomi ve refah getirecek.'' Süleyman Demirel, dünyada dolaşım halinde olan yabancı sermayeden, Türkiye'nin çeşitli sorunları giderememesi dolayısıyla yeterince pay alınamadığını da savundu. 
     Türkiye'de ''işsizlik ve fakirlikten şikayet edilen'' bir dönemde, yabancı sermaye önündeki engelleri hızla kaldırması gerektiğine işaret eden Demirel, şunları söyledi 
     ''Dünyada dolaşan 600 milyar dolarlık sermaye var. Bunun 100-150 milyar doları ABD'ye, 70 milyar doları Çin'e ve 6-7 milyar doları Polonya'ya gidiyor. Biz ise 600 milyon dolar alıyoruz. Bu dış sermayeyi ülkemize çekebilmemiz gerekiyor. Bunun için, Türkiye'nin yabancı sermaye önünde duran sorunlarını çözmesi lazım. 
     Türkiye'nin önünde duran meselesi, acaba nere gidiyoruz, yarın Türkiye nereye varabilir değil. Bunun için büyük yatırımlar yapmak lazım. Türkiye bunun içinden çıkabilecek güçtedir. Türkiye daha iyi günlere gelecektir. Bunun için gayret lazım. Örnek istiyorsanız, işte size örnek. Şu gördüğünüz otomobiller gemiye binmeye hazırlanmış. 
     Yolun açık olsun Transit Connect...'' Süleyman Demirel, Ford Otosan'ın yatırımına bazı çevrelerin karşı çıktığını da anımsatarak, projeden vazgeçmeyen Ford Company yöneticileri ve Koç ailesini kutladığını, Koç Holding'in kurucusu Vehbi Koç'u da rahmetle andığını sözlerine ekledi. 
     





</TEXT>
</DOC>
