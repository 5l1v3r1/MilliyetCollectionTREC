<DOC>
<DOCNO> 62356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/15/son/sondun03.html </URL>
<DATE> 2002/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalı astronot ile Rus kozmonotun uzay yürüyüşü... 
</HEADLINE>
<TEXT>

     Uluslararası Uzay İstasyonu UUİ 
     mürettebatının 6 saat sürmesi planlanan uzay yürüyüşünün, Moskova saatiyle gece yarısından 1 dakika sonra başladığı bildirildi. Moskova yakınlarındaki görev kontrol merkezinden yapılan açıklamada, Rus kozmonot Yuri Onufriyenko ve NASA'da görevli astronot Carl Waltz'ın, bir kargo bölmesi kurmak ve bir amatör radyo anteni yerleştirmek için UUİ'den çıktıkları belirtildi. Görev kontrol merkezi sözcüsü, ''İlk uzaya çıkan, uçuş mühendisi Waltz oldu. Onufriyenko, ona gerekli araçları verdikten sonra kendisi de UUİ'den ayrıldı'' dedi. Çok amaçlı bir uzay vinci olarak kullanılacak kargo bölmesi, ABD'ye ait bir uzay mekiği tarafından getirilmiş ve UUİ'nin dışında yedeğe bırakılmıştı. Söz konusu kargo bölmesi, UUİ'nin Pirs iskelesine doğru 15 metre kadar çekildikten sonra monte edilecek. UUİ, başta Rusya ve ABD olmak üzere, Avrupa, Kanada ve Japonya'daki uzay ajanslarının ortak girişimleriyle 95 milyar dolara inşa edilmişti. Onufriyenko ile Amerikalı astronot Daniel Bursch'un, 10 gün içinde yeni bir uzay yürüyüşü daha yapmalarının beklendiği belirtildi. 
     






</TEXT>
</DOC>
