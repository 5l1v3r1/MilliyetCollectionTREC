<DOC>
<DOCNO> 84816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/19/dunya/dun02.html </URL>
<DATE> 2002/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus dazlakların saldırılarına diplomatik isyan 
</HEADLINE>
<TEXT>

     CENK BAŞLAMIŞ Moskova 

     Rusya’da görevli yabancı büyükelçiler, ırkçıların giderek artan saldırılarını ve güvenlik kuvvetlerinin önlem almaya yanaşmamasını topluca protesto etti. 
     Moskova’daki yabancı temsilcilikler adına altı büyükelçi dün Rusya Dışişleri Bakanı İgor İvanov’la görüştü. Büyükelçiler, ırkçı dazlakların saldırıları nedeniyle Rusya’daki vatandaşlarının korku içinde yaşadığını ve verilen sözlere karşın hiçbir önlem alınmadığını söyledi. Altı büyükelçi, sadece vatandaşlarının değil, diplomatların, hatta kimi zaman büyükelçilerin de saldırıya uğradığını belirterek bu durumdan kaygı duyduklarını söyledi ve önlem alınmasını istedi. Diplomasi tarihinde belki de ilk kez böyle toplu bir protesto düzenleniyor. 
     
     120 kişi saldırıya uğradı 
     Resmi rakamlara göre, son iki yılda Moskova’da 25 ülkeden 120 kişi ırkçı saldırılara hedef oldu. Ancak gerçek rakamın daha yüksek olduğu, güvenlik kuvvetlerinin ilgisiz tutumu nedeniyle pek çok saldırının polise bildirilmediği sanılıyor. Son olarak 9 Mayıs’ta bir Türk vatandaşı metroda dazlaklar tarafından dövülmüştü. İzvestiya gazetesi, "Aslında yabancı diplomatların bu girişimi tam bir skandal. Ancak Rusya bu skandalı çoktan hak etti" diye yazdı. Bir Avrupa ülkesinin büyükelçisi de izvestiya’ya, "Rusya’nın ırkçı devletler listesine girmesini arzu etmiyoruz" dedi. 
     



 DÜNYA 











</TEXT>
</DOC>
