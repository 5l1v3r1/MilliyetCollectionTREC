<DOC>
<DOCNO> 51865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/12/son/sondun22.html </URL>
<DATE> 2001/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Komisyonu Türkiye'nin "İlerleme raporu"nu yarın açıklayacak 
</HEADLINE>
<TEXT>

     Avrupa Birliği AB Komisyonu, 13 aday ülkeye ilişkin yıllık ilerleme raporlarını yarın basına dağıtacak. 
     Adayların, tam üyeliğe giden yolda attıkları adımların, kaydettikleri gelişmelerin ve eksikliklerinin değerlendirildiği raporların açıklanmasından sonra, Strasbourg'da, AB Komisyonu'nun genişlemeden sorumlu üyesi Günter Verheugen bir basın toplantısı düzenleyerek soruları yanıtlayacak. 
     Güvenilir diplomatik kaynaklar, AB Komisyonu'nun Türkiye'ye ilişkin raporunda, ''ilişkileri ve süreci rahatsız etmeyecek bir dil kullanılmasına özen gösterildiğini'', ancak bu raporun, ''bazı beklentilere yanıt vermediğini ve haksız eleştiriler içerdiğini'' ifade ediyorlar. 
     AB Komisyonu'nun Türkiye'ye ilişkin raporunun taslaklarında, Türkiye'deki anayasal reformlardan duyulan memnuniyet yansıtılırken, bu reformların pratik uygulamasının görülmesi beklentisi de dile getiriliyor. 
     Raporun en olumsuz yönlerinden birisi, tam üyelik müzakerelerinin başlatılmasından önceki aşama olan ''Tarama Süreci''ne yeşil ışık yakılmaması olarak değerlendiriliyor. 
     İdam cezasının, bazı özel koşullar dışında, kaldırılmış olmasını ve insan hakları konusundaki gelişmeleri yetersiz bulduğu mesajını veren Komisyon, Türk hükümetinin ekonomik kriz karşısındaki tavır ve önlemlerinden övgü ile söz ediyor ve Gümrük Birliği mekanizmasının iyi çalıştığını, ancak Türkiye'nin, ekonomik kriterleri yerine getirmekten uzak olduğunu savunuyor. 
     AB Komisyonu, rapor taslağında, Kıbrıs sorunundaki çözümsüzlük durumuna değinirken, Türkiye'nin katkılarını istediğini belirtiyor. 
     Komisyonun, Dışişleri Bakanı İsmail Cem'in, Kıbrıs konusundaki son açıklama ve değerlendirmelerinden sonra, ilerleme raporunun bu bölümünde değişiklik yapıp yapmayacağı da merak konusu oluyor. 
     Komisyon, rapor taslağında, Türkiye-AB ilişkilerinin, Helsinki zirvesinden bu yana giderek geliştiğini ve daha da gelişmesi gerektiğini belirtiyor. Taslakta, Türkiye-Yunanistan diyaloğundaki olumlu adımlar üzerinde de duruluyor. 
     AB Komisyonu'nun, ilerleme raporunda, Türkiye tarafından sunulan Ulusal Program ve bu programın, AB tarafından hazırlanan Katılım Ortaklığı Belgesi ile mukayesesine ilişkin değerlendirmelerde bulunması da bekleniyor. 
     İlerleme raporunda, ekonomik, siyasi ve müktesebat uyumuna ilişkin konulardaki gelişmeler ve aksaklıklar ayrıntılı olarak ele alınacak. 
     Raporda, Türk ekonomisinin durumu değerlendirilirken, ekonomi ve finans çevrelerine verilecek mesaj da önem taşıyacak. Komisyonun, ''Türk hükümetinin, ciddi bir ekonomik krizi, sorumlu bir şekilde yönettiği'' görüşünü yansıtması bekleniyor. 
     AB Komisyonu, yarın aday ülkelerin ilerleme raporlarıyla birlikte, genel içerikli, ''Genişleme Stratejisi Raporu'' da yayımlayacak. 
     Bu raporda, AB'nin genişleme süreci ve bu konudaki kararlılığı ele alınırken, bazı vadelerin net olarak yansıtılması bekleniyor. 
     






</TEXT>
</DOC>
