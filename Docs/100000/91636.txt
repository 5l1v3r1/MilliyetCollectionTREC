<DOC>
<DOCNO> 91636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/dunya/adun.html </URL>
<DATE> 2002/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Chirac’ın intikamı 
</HEADLINE>
<TEXT>

Fransa Cumhurbaşkanı, kendisi hakkında gizli yolsuzluk soruşturması yürüten iç ve dış istihbarat servisi başkanlarını görevden alacak 
     MİNE G. KIRIKKANAT Paris 

     Fransa’da istihbarat servislerinin, sosyalist Lionel Jospin hükümetinin iktidarı sırasında Cumhurbaşkanı Jacques Chirac hakkındaki yolsuzluk iddilarıyla ilgili gizli bir soruşturma yaptığı ortaya çıktı. Geçtiğimiz hafta yapılan genel seçimlerin ikinci turunda desteklediği sağ koalisyonun iktidara gelmesiyle Elysee Sarayı’ndaki yerini perçinleyen Chirac’ın, bu soruşturmayı yürüten Fransa’nın Dış İstihbarat Servisi DGSE Başkanı Jean - Claude Cousseran ve Fransız İç İstihbarat Servisi DST Başkanı Jean - Jacques Pascal’ı görevden almaya hazırlandığı bildirildi. Chirac, bu servisleri sosyalist hükümetin emriyle kendisini izlemek ve yasadışı yollardan dosya hazırlayarak mahkemeye sevketmekle suçluyor. 
     Mahkemeye gönderilen bu dosyalardan birinde, Chirac’ın, başbakanlığı sırasında 1986’da Lübnan’da rehin alınan Fransızlara karşı yakın arkadaşı Lübnanlı işadamı Refik Hariri aracılığıyla teröristlere ödendiği iddia edilen yarım milyar franklık "devlet haracının" bir bölümünü kendisiyle birkaç partili arasında paylaştırdığı suçlaması yer alıyor. 
     Diğer dosyada ise 1994’teki gizli bir Japonya gezisi sırasında Chirac’ın "hizmetine", kendi bankasını hortumlayan Japon milyarderi Shoichi Osada tarafından "genç bir Japon kızı" sunulduğu iddia ediliyor. 
     



 DÜNYA 











</TEXT>
</DOC>
