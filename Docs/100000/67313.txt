<DOC>
<DOCNO> 67313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/12/son/sontur19.html </URL>
<DATE> 2002/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İKÖ-AB ortak forumunda ''Filistin'' çatlağı 
</HEADLINE>
<TEXT>

     İKÖ-AB Ortak Forumu çerçevesindeki oturumlar sürerken, diğer yandan da yarın açıklanması beklenen ortak bildirinin hazırlıkları devam ediyor. 
     Diplomatik kaynaklardan edinilen bilgiye göre, bildiride Ortadoğu sorununun nasıl yer alması gerektiği konusu, yapılan müzakerelerin ana gündemini oluşturuyor. 
     Ev sahibi konumuyla bu müzakerelerde tarafsız kalmaya özen gösteren Türkiye, Forum'un tarafları AB ve İKÖ yetkilileri arasında yapılan müzakerelerde bu nedenle aktif olarak rol almıyor. 
     Edinilen bilgiye göre, İslam ülkeleri, Filistin'e yönelik politikası nedeniyle İsrail'in bildiride sert dille kınanmasını isterken, AB tarafı ise bu soruna yer verilmesi, ancak daha temkinli bir tutum takınılması gerektiğini düşünüyor. 
     Üst düzey bir yetkili, Türkiye'nin şimdiye kadar bu müzakerelerde aktif rol almadığını belirterek, ancak iki tarafın bir uzlaşıya varamaması durumunda devreye girmek için hazır olduklarını bildirdi. 
     Öte yandan aynı yetkili, Forum'un ''ABD'ye karşı İKÖ-AB cephesi'' olduğuna ilişkin yorumlara katılmadığını söylerken, bu forumun 11 Eylül sonrasında gündeme gelen medeniyetler çatışması ihtimalini önlemek için düzenlendiğini ve bu nedenle yeni karşıtlıklar oluşturmayı amaçlamadığını ifade etti. 
     Foruma katılan Filistin Dışişleri Bakanı Faruk Kaddumi, dün yaptığı açıklamada, Forum sonunda yayımlanacak ortak bildiride İsrail'in sert bir şekilde kınanması çağrısında bulunmuştu. 
     






</TEXT>
</DOC>
