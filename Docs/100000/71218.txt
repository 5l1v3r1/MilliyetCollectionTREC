<DOC>
<DOCNO> 71218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/07/siyaset/siy01.html </URL>
<DATE> 2002/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Demokrasiye uyun’ çağrısı 
</HEADLINE>
<TEXT>

Yargıtay Cumhuriyet Başsavcısı, merkez karar organlarına büyük kongrede gizli oyla üye seçmeyen ANAP, AKP, CHP ve diğer 5 partiyi demokrasiye uymadığı için uyardı. İki ayda bu seçimi yapmayan partilere dava açılabilecek 
     ANKARA Milliyet 

     Yargıtay Cumhuriyet Başsavcısı Sabih Kanadoğlu, ANAP, AKP ve CHP’nin de aralarında bulunduğu 8 partiye uyarı yazısı göndererek merkez karar organlarının tamamının demokrasi gereklerine uygun olarak büyük kongre tarafından gizli oyla seçilmesini ve sonucunun iki ay içerisinde Yargıtay Başsavcılığı’na bildirilmesini istedi. 
     Kanadoğlu, gerekli değişiklikler yapılmazsa bu partiler hakkında önce ihtar davası, bu ihtarın gereği yerine getirilmezse de kapatılmaları istemiyle dava açabilecek. 
     Talebini, siyasi parti faaliyetlerinin demokrasi ilkelerine uygun olması gerekliliğine dayandıran Kanadoğlu, "Aksi hal, demokratik siyasi hayatımızın hastalığı olarak görülen genel başkan egemenliğine yol açar, ki bu durumun sakıncaları açıktır" dedi. Kanadoğlu, uyarıda bulunduğu bu partilerdeki uygulamanın, merkez karar ve yürütme kurulu üyelerinin genel başkan tarafından gösterilen adaylar arasından seçilmesi şeklinde olduğunun altını çizdikten sonra uyarı yazısında şu görüşleri dile getirdi 
     "Bu durum genel başkan egemenliğine neden oluyor. Büyük kongrenin tüzükte yapacağı değişiklikle bu yetkilerinin tamamını veya bir kısmını partinin diğer organına devretmesi demokrasi ilkelerine aykırıdır. Özellikle büyük kongre yetkilerinin aleyhine olarak genel başkanın, Siyasi Partiler Kanunu’nun SPK 15. maddesinde yer alan yetkilerinin genişletilmesi kabul edilemez." 
     Kanadoğlu, ANAP, AKP, CHP, Lider Türkiye, Anayol, Büyük Adalet, Aydınlık Türkiye ve Bağımsız Türkiye partilerine gönderdiği 2 sayfalık yazısında siyasi partilerin kuruluşlarının, organlarının, seçimlerinin, işleyişlerinin ve faaliyetlerinin demokrasi esaslarına aykırı olamayacağı uyarısında bulundu. 
     Başsavcı, parti organları için yapılacak seçimlerin de parti üyeleri arasındaki eşitlik ilkesine aykırılık oluşturmaması gerektiğini belirtti ve şunları söyledi 
     "Tüzüğünüzde yer alan hüküm merkez karar ve yönetim kurulu seçiminde, bir genel başkan kotası’ yaratmakta ve parti içi demokratik yarışı genel başkana yakın olan veya tercih edilen üyeler lehine sınırlamaktadır." 
     Kanadoğlu’nun uyardığı partilerin bu çerçevede 2 ay içinde tüzüklerini değiştirip merkez karar ve yönetim kurulu üyelerini büyük kongrelerinde yeniden belirlemeleri gerekecek. Bu uyarı yerine getirilmezse partiler hakkında ihtar davası açılabilecek. İhtarın gereğini yerine getirmezlerse de kapatma davasıyla karşı karşıya kalacaklar. 
     AKP, henüz büyük kongresini yapmadı. AKP, tüzükte istenen değişikliği, Kurucular Kurulu’nu toplayarak gerçekleştirebilecek. ANAP ve CHP ise değişiklikleri olağanüstü kongreye giderek yapabilecek. 
     Örneğin CHP’de genel başkan, Parti Meclisi’ndeki 12 üyeyi kendisi seçiyor. 
     
Baykal CHP demokratik      Yargıtay Cumhuriyet Başsavcısı Sabih Kanadoğlu’nun gönderdiği uyarı yazısı CHP’de şaşkınlık yarattı. CHP, Kanadoğlu’nun 2 ay içinde büyük kongreye gidilerek tüzük değişikliğinin gerçekleştirilmesi yönündeki uyarı yazısını, dünkü CHP Merkez Yürütme Kurulu’nda ele aldı. Genel Başkan Deniz Baykal, "CHP Türkiye’nin en demokrat partisi. Bu yönde kaygımız yok. Bunu Türkiye’de en çok lider değiştirerek kanıtladı. Başkanlığa seçimleri kazananlar gelir" diye konuştu. 
     



 SİYASET 















</TEXT>
</DOC>
