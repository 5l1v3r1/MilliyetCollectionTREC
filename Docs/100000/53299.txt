<DOC>
<DOCNO> 53299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/21/guncel/agun.html </URL>
<DATE> 2001/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaşar Hoca’nın şantajı ters tepti 
</HEADLINE>
<TEXT>

"Başbakan'a duyuruyorum, kitaplarım Diyanet yayınevlerinde satılmazsa üniversiteden istifa ederim" diyen Öztürk'e tokat gibi yanıt geldi. Ecevit'in isteğiyle açıklama yapan Diyanet Vakfı "Öztürk'ün yaptığı şantaj. Ayrıca devlet, onun çıkarlarına hizmet etmek zorunda değil" dedi 
     SERPİL ÇEVİKCAN Ankara 

     İslam konusundaki çıkışlarıyla tanınan İstanbul Üniversitesi İlahiyat Fakültesi Dekanı Prof. Dr. Yaşar Nuri Öztürk'ün, kitaplarının Diyanet yayınevlerinde satılmaması halinde dekanlık görevinden istifa edeceği yolundaki sözleri hem Başbakan Bülent Ecevit'i hem de Diyanet'i kızdırdı. Başkanlığını Diyanet İşleri Başkanı Mehmet Nuri Yılmaz'ın yaptığı Türkiye Diyanet Vakfı, "Öztürk'ün Başbakanlığa şantaj yaptığını, devletin hiçbir kurumunun bir kişinin şahsi menfaatlerine yardımcı olmayacağını" açıkladı. 
     
     ANAYASAL HAK İDDİASI 
     Öztürk'ün son olarak "Cevap Veriyorum" isimli kitabında yaptığı değerlendirmeler Diyanet ile arasındaki gerginliği artırdı. Bu arada Dinişleri Yüksek Kurulu'nun Öztürk'ün yorumlarını yanıtlayan bir rapor hazırladığı da basına yansıdı. Tartışma, Öztürk'ün "Başbakan'a duyuruyorum anayasal haklarıma saygı gösterilip kitaplarım Diyanet yayınevlerinde satılmazsa İlahiyet Fakültesi Dekanlığı'ndan istifa edeceğim" sözleri üzerine büyüdü. 
     
     'K R CEBİNE GİRECEK' 
     Ecevit, Öztürk'e Diyanet tarafından yanıt verilmesini istedi. Mütevelli Heyeti Başkanlığı'nı Mehmet Nuri Yılmaz'ın yaptığı Türkiye Diyanet Vakfı da, şu yanıtı gönderdi "Şahsi görüşlerini kitap haline getirmesi üniversitedeki görevi ile ilgili değildir. Kitapların satılması ile elde edilen kazanç da görevli olduğu üniversite bütçesine değil, kendi hesabına girmektedir. Kendi şahsi menfaati ile ilgili olan kitaplarının devletin bir başka kurumunun kitabevinde satılması mecburiyeti bulunmamaktadır." 
     
     'ÇIKARA HİZMET ETMEYİZ' 
     "Öztürk'ün, medya aracılığıyla Diyanet İşleri Başkanlığı ve Yılmaz'ı hedef alırken eleştiri sınırlarının ötesinde tahrik edeci beyanlarda bulunduğunu" vurgulayan yanıtta, "Devletimizin hiçbir kurumu, devlette görevli olsun veya olmasın, hiçbir kimsenin şahsi menfaati ile ilgili faaliyetlerini gerçekleştirmesine aracı ve yardımcı olmak zorunda değildir" denildi. Öztürk'ün, "şantaj yapmak"la suçlandığı yanıtta ayrıca şu ifadeler yer aldı 
     
     BAŞVURUDA BULUNMAMIŞ 
     "Kurum aleyhinde faaliyetlerde bulunan bir kimsenin kitaplarının tarafımızca satılmaması ne çifte standart sayılır, ne de Başbakanlık için bir şantaj unsuru olur. Halbuki Öztürk'ün kitaplarının satılması için üniversitedeki görevini şantaj unsuru olarak kullandığı, üzülerek müşahade edilmiştir." Yanıtta, Diyanet Vakfı yayınevlerinde satılacak kitaplarla ilgili olarak yayıncı ya da yazarın başvuruda bulunması gerektiği, ancak Öztürk'ün böyle bir başvuruda da bulunmadığı belirtildi. 
     
Haber olmayacaksa yorum yapmıyor      Dinle ilgili farklı yorumlarıyla sık sık gazete sayfalarında boy gösteren Yaşar Nuri Öztürk, "Cevap Veriyorum" adlı son kitabında da "namazın beş vakit değil üç vakit olduğunu" savundu. Öztürk'ün Nobel ödüllü ünlü fizikçi Stephen Hawking'i "dabbet - ül arz" ilan etmesi de tartışmalara neden oldu. 
     
     Kıyamet habercisi 
     İlahiyat camiasını ikiye bölen Prof. Dr. Yaşar Nuri Öztürk, "İnsanlığın sonu salgın hastalıklarla gelebilir. İnsanlığın kurtuluşu için uzayda koloniler kurulmalı" diyen Hawking'in Kuran'da "Dabbet - ül arz" olarak bahsedilen "kıyamet habercisi" olduğunu savundu. 
     
Diyanet Vakfı holding gibi...      Diyanet Vakfı, trilyonluk geliri ve yaklaşık 7 bin 300'e ulaşan gayrimenkulü ile zaman zaman gündeme geliyor. Matbaadan inşaata, sigortacılıktan gıda endüstrisine kadar pek çok alanda faaliyet gösteren ve "Diyanet Holding" diye de anılan kuruluşun, Türkiye Diyanet Vakfı Yayınları İşletmesi, 29 Mayıs Tıp Merkezi, Vakıf Özel Eğitim ve Öğretim Tesisleri VENTAŞ , GİNTAŞ, KOMAŞ, DİVANTAŞ, Saf Süt Gıda Sanayi gibi çok sayıda şirketi bulunuyor. 
     
     Para bol ama camiler dökülüyor 
     920 şubesi bulunan vakıf, Kuran kursları açıyor, sempozyum düzenliyor, burs veriyor, kitap yayınlıyor, Türkiye genelinde 200 yurt işletiyor. Vakfın trilyonlarca geliri bulunuyor fakat pek çok tarihi cami bakımsızlıktan adeta dökülüyor. 
     



 GÜNCEL 





























</TEXT>
</DOC>
