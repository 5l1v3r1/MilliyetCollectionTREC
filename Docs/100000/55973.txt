<DOC>
<DOCNO> 55973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/yasam/yas06.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeşil Nehir Canavarı’nı DNA yakalattı 
</HEADLINE>
<TEXT>

Amerika’da 20 yıl içinde 49 kadını boğarak öldüren kamyon şoförü, DNA testi sonucu yakayı ele verdi 
     DIŞ HABERLER SERVİSİ 

     ABD tarihinin en korkunç sırlarından biri aydınlanmak üzere. 1980’lerin başından bu yana Washington Eyaleti’nin King County bölgesinde 49 kadını hunharca öldüren ve bugüne dek bir türlü ele geçirilemeyen Yeşil Nehir Canavarı’ sonunda yakayı ele verdi. Kamyon şoförü Gary Leon Ridgeway, kendisinden alınan DNA örneklerinin öldürülen dört kadının üzerinde bulunan saç ve tırnak örneklerindeki DNA’larla örtüşmesinin ardından 20 yıl boyunca King County’ye korku salan cinayetlerin faili olarak tutuklandı. Tamamı boğazı sıkılarak öldürülen ve ardından "Yeşil Nehir"e atılan kurbanların sayısının 50’nin çok daha üzerinde olabileceği belirtiliyor. İlk kez 1984’te cinayetlerle ilgisi olabileceği kuşkusuyla tutuklanan Ridgeway, daha sonra delil yetersizliğinden serbest bırakılmıştı. Polis yetkilileri, bölgedeki aydınlatılamayan birçok cinayetten de Ridgeway’in sorumlu olabileceğini düşünüyor. Bu yüzden kurulan bir ekip, çevre kentlerdeki faili meçhul cinayetleri araştırıyor. 
     



 YAŞAM 

















</TEXT>
</DOC>
