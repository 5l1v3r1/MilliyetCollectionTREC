<DOC>
<DOCNO> 78414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/15/spor/ydemirkol.html </URL>
<DATE> 2002/04/15/ </DATE>
<TIME>  </TIME>
<AUTHOR> MEHMET DEMİRKOL  </AUTHOR>
<HEADLINE>
90 dakika 
</HEADLINE>
<TEXT>

     Bir kırmızı kart bekleniyordu doğrusu, sert mücadeleler gerginler vardı zira... Özellikle İlhan - Mustafa Doğan eşleşmesi kaynıyordu. Ayrıca Mirkovic ile Ahmet Dursun’u, Ali Güneş ve Ogün ile Baya’yı, Johnson ile Tümer’i markajlayan Fenerbahçe’nin kendi sahasında kabul ettiği sert oyundan bir kart çıkacaktı. Ama hiç beklenmedik bir yerde Ali Eren’in Serhat’a diziyle vurması yan hakemin uyarısı ile bir kırmızı karta dönüştü. Ve dengeler alt - üst oldu. 
     Klasik bir 4 - 4- 2 ile hücumu düşünen Beşiktaş’a, Fenerbahçe’nin uyguladığı markajda açıklar vardı. Mustafa Denizli dönemini hatırlatan bu çok markajlı 3 - 5 - 2’de konuk ekip, Beşiktaş kalesine kırmızı karta kadar iki kere gidebildi. 
     12’de Ceyhun - Revivo - Johnson seri paslaşmasında, Ganalı’nın şutu direğin yanından dışarı çıktı. Bir de 28’de Ali Güneş’e giden topu, Khlestov’un ceza sahası içinde eline çarpması var. Siyah - Beyazlılar Fenerbahçe’nin markajının yarattığı boşlukları kullanmaya çalıştı. 18’de herkes adamını kovalarken Tümer sola kaçtı, terse ortasında Baya çok kötü vurdu. Aynı dakikada yine Ahmet’in pası ile Tümer sağ kanatta buluştu ama vuruşu felaketti. 
     Lorant’ın saha kenarına gelip, sık sık "çıkın" ikazları yapmasına rağmen Fenerbahçe karakterini değiştiremedi, kırmızı karttan sonra bile... Beşiktaş ise gerginlik nedeniyle olacak pozisyonsuzluk, kırmızı kart sonrası Beşiktaş’ın ilk kez çok kalabalık çıkışında, 45’te Lorant’ın sürprizi Ali Güneş, 50 metre sürdüğü topu sağ kanattaki Serhat’a gollük bir orta olarak gönderdi. Serhat da güzel vurdu 0 - 1. 
     İkinci yarıya yine kontra planı ile girdi Fenerbahçe. Beşiktaş ise Tümer ve Baya’nın bir türlü oyunu açamamaları nedeniyle baskı kuramadı. Burada Ogün, Johnson ve Ceyhun’un başarısının altını çizmeli. 
     50’de Siyah - Beyazlılar üçlü savunmaya döndü. 3 dakika sonra Revivo Serhat’ı ikinci gole bakmadan attığı bir aşırtma ile gönderdi 0 - 2. Serhat’ınki Şenol Güneş’i bir daha düşenmeye zorlayacak bir performanstı. 
     56’da Ahmet Yıldırım’ın serbest vuruşu Beşiktaş’ın bu yarıdaki ilk pozisyonuydu. 64’teki güzel, uzak şutunda ise Oğuz mükemmeldi. Ancak bu pozisyonların oyunun karakterini yansıtmadığını söylemeli. İki takımda da sonucu kabullenmiş bir hava vardı. Bunu Daum ve Lorant’ın yaptığı değişiklikler de değiştiremedi. 74’te Baya’nın boş pozisyonda auta vurduğu top oyuna biraz olsun heyecan kattı, o kadar. Eğlence katan olay ise 77’de Ümit’in gördüğü ilginç kırmızı karttı. Ancak bu bile Beşiktaş’ı hareketlendirmedi. Hareketlenen İlhan oldu. Yine Evren Dölek’in uyarısı ile 85’te oyun dışı kaldı. Üç dakika sonra Ceyhun atıldığında Fenerbahçe ve Beşiktaş taraftarları birlikte federasyona küfür ediyordu. 
     



 SPOR 
































</TEXT>
</DOC>
