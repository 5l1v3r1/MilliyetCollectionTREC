<DOC>
<DOCNO> 96634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/18/son/sontur19.html </URL>
<DATE> 2002/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "Geçmişin enkazı üzerine gelecek kurulmaz" 
</HEADLINE>
<TEXT>

     CHP Genel Başkanı Deniz Baykal, Türkiye'nin yeni bir geleceği hak ettiğini ifade ederek, ''Geçmişin enkazı üzerine geleceğin kurulması mümkün değildir'' dedi. 
     Baykal, Gebze Genç Sanayici ve İşadamları Derneği Başkanı Ömer Faruk Başaran ve yönetim kurulu üyelerini parti genel merkezinde kabul etti. 
     Baykal, kabulde yaptığı konuşmada, ekonomik kriz döneminde ülkeye güvenle sahip çıkma anlayışının kendisini umutlandırdığını ifade ederek, konuklarının CHP'nin partizanları olmadığını, ülkelerine sahip çıkan ve siyaseti geniş yelpazede yürüten bir anlayışa sahip olduklarını söyledi. 
     Gebze Genç Sanayici ve İşadamları Derneği ile ortak bir anlayış geliştirdiklerini belirten Baykal, siyasette dar kalıpların dışına çıkılması ve siyasetin toplumsallaştırılması gerektiğini kaydetti. 
     Ömer Faruk Başaran da Türkiye'nin siyasi hayatında CHP'nin çok büyük rolünün olacağına inandıkların ifade ederek, amaçlarının Türkiye'de dürüst ve saygın siyasetin yerleşmesi olduğunu söyledi. 
     CHP'nin, iktidar şansı olduğunda, problemleri çözeceğine inandıklarını kaydeden Başaran, ''CHP'nin geniş bir yelpazede siyaset yapması bizi sevindiriyor. Değişik siyasi görüşteki insanların takdirini kazandınız'' diye konuştu. 
     Başaran, Baykal'a daha önce derneklerini ziyaret ettiği için bir plaket sundu. 
     
     SORULAR 
     Baykal, bir gazetecinin, Devlet Bakanı Kemal Derviş ile dün yaptığı görüşmeye ilişkin sorusu üzerine, Derviş ile ekonomiyi ve siyaseti konuştuklarını söyledi. 
     Baykal, şöyle devam etti 
     ''Türkiye ekonomisi siyasete bağlıdır. Ekonomik sıkıntıların temelinde siyasi tıkanıklık yatıyor. Seçim sonrasında ekonomi yine çok büyük ölçüde siyasete bağlanacak. 4 Kasım sabahından itibaren Türkiye'nin siyasi manzarası, ekonomiyi uzun bir gelecek için belirleyecek. Bunu çok iyi biliyoruz. Bunu Sayın Derviş de biliyor, ben de biliyorum. Buluşmamızda ekonominin içinde bulunduğu durumu konuştuk. Ekonominin bağımlı olduğu siyaseti değerlendirdik. 4 Kasım sabahı Türkiye'nin ekonomisine umut, güç ve güven verebilecek, ekonominin kanamasını durdurabilecek, faizleri makul bir düzeye indirebilecek, yatırım çabasının yaygınlaşmasını sağlayacak güçlü bir iktidarın ortaya çıkması önemlidir. Her zaman için güçlü bir iktidar söylemi haklı sayılır. Ama şimdi güçlü bir iktidara her zamankinden daha çok ihtiyaç vardır. Ancak güçlü bir iktidarla ekonomik sorunlar aşılabilir.'' 
     
     ''NE YAPACAĞINA DERVİŞ KARAR VERECEKTİR'' 
     Baykal, ''Derviş'in yeni oluşuma katılıp katılmayacağı konusunu görüştünüz mü'' sorusuna, ''Bu benim elimde değil. Bu konuda karar verecek olan Derviş'in kendisidir. Ne yapacağına, nerede duracağına o karar verecektir'' diye konuştu. 
     Bir başka soruyu yanıtlarken de Baykal, Derviş ile tekliflerin, çağrıların konuşulduğu bir görüşme yapmadığını ifade etti. 
     Baykal, şunları kaydetti 
     ''Güçlü bir iktidarı oluşturmak için herkese başta CHP'ye görev düşüyor. CHP'nin Türkiye'nin sağlam siyasi kuruluşlarından birisidir. 
     CHP son dönemde izlediği politikalarla Türk halkının sevgisini kazanmıştır. Türkiye, krize giderken, krizi önlemek için en büyük çabayı sarfetmiştir. Türkiye'nin, yolsuzluk batağına saplanmaması için en büyük mücadeleyi CHP vermiştir. Geçmişte CHP'ye kızanlar şimdi haklı olduğunuzu anlıyoruz diyorlar, CHP'siz parlamento olmuyor 
     diyorlar. Herkesin ülkenin durumunu doğru algılayarak siyasetin kalıcı gerçeklerini ciddi bir şekilde düşünerek sorumlu davranmasına ihtiyaç vardır. Biz herkesi bu sorumluluğu duymaya çağırıyoruz.'' ''Derviş'e de bu çağrıyı yaptınız mı'' sorusu üzerine de Baykal, ''Bu çağrıyı burada 65 milyona yapıyorum. Hiç kuşku yok Sayın Derviş de CHP'nin yurttaşıdır, pardon Türkiye Cumhuriyeti'nin bir yurttaşıdır. O da gereken değerlendirmeyi yapacaktır, kuşkusuz'' diye konuştu. ''Bu konuşmalarınız yeni oluşuma eleştiri niteliği taşıyor diyebilir miyiz'' sorusuna da Baykal, herkesin bireyselliği aşması gerektiğini belirtti. Yeni oluşumun CHP'nin oylarını azaltıp azaltmayacağının sorulması üzerine de Baykal, ''Yaratmayacak. Gidişat ortada'' dedi. Baykal, ''Derviş'in Dünya Bankası ile IMF'yi temsil ettiği söyleniyor. CHP'ye geçerse partinin ilkelerinde değişiklik olur mu'' sorusunu ise ''CHP'nin anlayışı, ilkeleri ortada. CHP, bu milletin partisidir. CHP'de insanlar gelir katkı yapar, ama özü, kökü değişmez. Kimsenin tereddüdü olmasın'' diye yanıtladı. Bir başka soruyu yanıtlarken de Baykal, Türkiye'de iki Türkiye'nin mevcut olduğunu, bunlardan birinin ekranlar ve manşetlerdeki Türkiye, diğerinin de Anadolu'daki Türkiye olduğunu söyledi. Baykal, ''Kimse Anadolu'daki Türkiye'yi görmezden gelmeye kalkmasın. Türkiye, seçimlerde bunun hesabını soracaktır. Türkiye, geleceğini geçmişini aşarak sağlayacak. Türkiye, yeni bir geleceği hak ediyor. Bunu da sağlayacaktır. Bunu herkes bilsin. Geçmişin enkazı üzerine geleceğin kurulması mümkün değildir'' diye konuştu. Baykal, bir gazetecinin, ''Yeni Oluşum enkaz altında kalır mı'' sorusunu da ''Kimse kalmaz inşallah'' diye yanıtladı. 
     





</TEXT>
</DOC>
