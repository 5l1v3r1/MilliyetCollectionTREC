<DOC>
<DOCNO> 71863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/11/dunya/dun01.html </URL>
<DATE> 2002/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Terörizme karşı savaşta... 
</HEADLINE>
<TEXT>
Müslümanlara Türkiye örneği 
ABD Savunma Bakan Yardımcısı Wolfowitz, terörizmle savaşta Türkiye gibi ılımlı müslüman ülkelerin örnek olacağını söyledi 
     DIŞ HABERLER SERVİSİ 

     ABD Savunma Bakanlığı Pentagon’un iki numaralı ismi Savunma Bakan Yardımcısı Paul Wolfowitz, terörizmle savaşın kazanılmasının en önemli yolunun ılımlı Müslümanları desteklemekten geçtiğini söyledi. Wolfowitz, Gannett Co. isimli yayıncı şirketin Virginia’nın McLean kentindeki merkezinde yaptığı konuşmada Türkiye’nin Müslüman dünyasına güzel bir örnek olabileceğini vurguladı. 
     Wolfowitz konuşmasında "Terörizme karşı savaşı kazanabilmek için tolerans ve anlayışa inanan yüz milyonlarca Müslümana ulaşmalıyız. Onlar terörizmle mücadelede ön saflarda yer alıyorlar. Teröristlere karşı durma konusunda onlara yardım etmek, aslında kendimize yardım etmektir" dedi. 
     "Anti - terörizm mücadelesinin yalnızca askeri bir savaş olmadığını" söyleyen Wolfowitz, "Ilımlı Müslümanlara ülkelerinde siyasi reformlar için baskı yapmalarına yardım etmek, gelecekteki terörist tehditleri engellemenin önemli yollarından biridir" şeklinde konuştu. Wolfowitz, İslam ile liberal demokrasiyi başarılı bir şekilde kaynaştıran ABD’nin müttefiki Türkiye’nin Müslüman dünyası için güzel bir örnek olabileceğini vurguladı. 
     Wolfowitz konuşmasında, Ortadoğu’daki şiddetede değindi. Wolfowitz, Washington’un Ortadoğu’da İsrail’e verdiği desteğin, ABD’nin terörizmle savaşını yıpratan bir etken olduğunu da belirtti. 
     



 DÜNYA 











</TEXT>
</DOC>
