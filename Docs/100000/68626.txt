<DOC>
<DOCNO> 68626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/20/son/sondun01.html </URL>
<DATE> 2002/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortadoğu'da şiddet tırmanıyor, 5 Filistinli polis öldürüldü 
</HEADLINE>
<TEXT>

     İsrail savaş gemilerinin, Filistin lideri Yaser Arafat'ın Gazze kentindeki bürosunu vurması ve 4 muhafızını öldürmesinin ardından, İsrail helikopterleri, Arafat'ın Ramallah kentindeki ikametgahına füze attı. Arafat, saldırıda yara almadı. 
     Filistin kaynakları, İsrail helikopterlerinin Arafat'ın Batı Şeria'daki Ramallah kentinde bulunan bürosu yakınlarına 6 füze fırlattığını, füzelerden birinin Arafat'ın bürosunun 100 metre yakınındaki Filistin polisine ait benzin istasyonuna isabet ettiğini duyurdu. 
     Filistin güvenlik şefi Muhammed Dahlan da saldırıda yaralanan olmadığını belirterek, ''Arafat ve yardımcıları, şu anda Arafat'ın bürosunda güvendeler'' diye konuştu. 
     Görgü tanıkları, İsrail saldırılarının, başlangıcından bu yana üç saat geçmiş olmasına rağmen hala devam ettiğini söylediler. 
     İsrail ordusundan ise konuyla ilgili henüz bir açıklamada bulunulmadı. 
     İsrail savaş gemilerinin Arafat'ın Gazze'deki bürosuna dün gece yarısından sonra düzenlediği saldırıda, Filistin liderinin muhafız birliği 17. Kuvvet'e mensup 4 kişi ölmüştü. 
     İsrail, Turizm Bakanı Revaham Zeevi'nin Filistinlilerce geçen Kasım ayında öldürülmesinden sonra, 3 Aralık'tan beri Arafat'ın Ramallah kentinden ayrılmasına izin vermiyor. İsrail, Arafat'tan Zeevi'yi öldüren Filistinli militanların tutuklanmasını talep ediyor. 
     
     Batı Şeria'da 5 Filistinli polis öldürüldü 
     Bu arada Batı Şeria'daki Nablus kentine giren İsrail tanklarının ateş açması sonucu 5 Filistinli polis öldü. 
     Filistin kaynaklarına göre, kentteki Filistin kontrol noktalarını hedef alan tankların ateş açması sonucu 5 polis hayatını kaybetti. 
     Bu arada İsrail tanklarının Ramallah kentine de girdiği ve kentin üç girişini tuttuğu bildirildi. 
     İsrail, Batı Şeria'da 6 İsrail askerinin Filistinlilerce öldürülmesinin ardından Filistin hedeflerine saldırılar başlatmıştı. 
     






</TEXT>
</DOC>
