<DOC>
<DOCNO> 93980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/son/sontur23.html </URL>
<DATE> 2002/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Barış Manço'nun Moda'daki köşkü icra yoluyla satıldı... 
</HEADLINE>
<TEXT>

     Sanatçı Barış Manço'nun ortağı olduğu şirketin borçları nedeniyle haciz edilerek satışa çıkarılan Moda'daki köşkü satıldı. 
     Kadıköy 2. İcra Müdürlüğü'nde gerçekleştirilen satışta Manço'nun Moda'daki köşkü Halk Bankası tarafından 362 milyar liraya satın alındı. 
     Barış Manço ve eşi Lale Manço ile Sulhi Aksüt'ün ortağı olduğu ASM Dış Ticaret Limited Şirketi'nin, Halk Bankası'na olan 2.5 trilyon liralık kredi borcu nedeniyle haciz altında bulunan Barış Manço'nun Moda'daki 2 evi icra yoluyla satışa sunulmuştu. 
     Barış Manço'nun eşi Lale Manço, sanatçının Moda'daki köşkünün satışıyla ilgili olarak, ''Ben de şu anda Barış kadar ölüyüm'' dedi. 
     Lale Manço, eşi Barış Manço ve Sulhi Garan Aksüt'le ortak oldukları şirketin borçları nedeniyle haczedilen Barış Manço'nun Moda'daki köşkünün Kadıköy 2. İcra Müdürlüğü'nde gerçekleştirilen satışla Halk Bankası tarafından 362 milyar liraya satın alınmasının ardından bir açıklama yaptı. 
     
     BEN DE ÖLÜYÜM 

     Bu satışın düşmesi gerektiğini savunan Lale Manço, şunları söyledi 
     ''Ben de şu anda Barış kadar ölüyüm. Devletin, özellikle buna aracı olmasına katiyen inanamıyorum. Teklifimiz vardı, neden bunu kabul etmediler Neden bunu yaptılar, öğrenmek istiyorum, anlayamıyorum. Artık, müze olmasını da istemiyorum. Barış Manço'nun hiçbir şekilde adının da anılmasını istemiyorum. Çünkü, Barış Manço'nun sadece eşyası yok, çocukları var ailesi var, karısı var. Biz beraber yaptık her şeyi, biz var ettik. Müze falan da istemiyorum. 
     Bizi de öldürsünler, bizi de yok etsinler.'' 
     
     ''YASAL SÜREÇ BİTMEDİ'' 

     Lale Manço'nun avukatı Mehmet Tural da, Barış Manço'nun kültür mirası olarak bıraktığı köşkünün Halk Bankası tarafından alınmasıyla ilgili yasal sürecin bitmediğini söyledi. 
     Bankaya birkaç gün önce, bu köşkün ve diğer gayrimenkullerin satışından daha çok nakit girişi sağlayacak bir öneride bulunduklarını, fakat Halk Bankası'nın bu önerilerini kabul etmediğini belirten Tural, şöyle devam etti 
     ''Sonuçta biz, bu olayın hukuki boyutunu, kamuoyunun da desteğiyle bir sonuca götürüp Barış Manço'nun köşkünü tüm topluma mal edeceğimize kesin olarak inanıyoruz. İhale tam kesinleşmedi. İhalenin feshi için dava açacağız. Hukuki sebeplerini araştıracağız. Henüz kesinleşmiş, bankanın mülkiyetine geçmiş değildir.'' 
     
     ''BARIŞSEVERLER''İN TEPKİSİ 

     Bu arada, Moda'daki köşkün Halk Bankası tarafından satın alınmasının ardından dışarıya çıkan Barış Manço'nun arkadaşı Koro Şefi Kamuran Sağol, dışarıda bekleyenlere satışın gerçekleştiğini açıkladıktan sonra baygınlık geçirdi. Sağol, çevredekiler tarafından suyla ayıltıldı. 
     Öte yandan, satışı öğrenen bir grup da, Manço'nun Moda'daki köşkünün önünde toplandı. 
     Üzerlerinde ''Biraz saygı'' yazılı tişörtler giyen grup, burada ''Halkın bankası, halkın sanatçısına sahip çık. Barışseverler'' yazılı bir pankart açtı. 
     Ellerinde de ''Bu köşk satılık değildir'' yazılı dövizler taşıyan grup, ''Barış'a saygı'', ''Bu köşk bizimdir, bizim olacak'', ''Barış'a uzanan eller kırılır'' şeklinde sloganlar attılar. Köşkün önündeki sokağın ortasına oturarak, yolu araç trafiğine kapatan grup, gitar eşliğinde Barış Manço'nun şarkılarını seslendirdi. 
     Daha sonra, satışın yapıldığı Kadıköy İcra Müdürlüğü'nün önüne kadar elindeki pankart ve dövizlerle, sloganlar atarak yürüyen grup, burada satışın sonucunu beklemeye başladı. 
     Müdürlüğün kapısına dayanan ve bahçe demirlerine vurarak gürültü çıkaran gruba polis müdahale ederek, buradan uzaklaştırdı. 
     
     İKİNCİ EV DE SATILDI 

     Kadıköy 2. İcra Müdürlüğü'nde gerçekleştirilen diğer satışta da Barış Manço'nun Moda'daki ikinci evi de satıldı. Bu evi, Barış Manço'nun kardeşi İnci Manço, 58 milyar 570 milyon liraya satın aldı. 
     Lale Manço, ikinci evin satışıyla ilgili olarak da, ''Barış Manço'nun kardeşi, kendi mülkünü kendi satın aldı. Ne diyelim Vatana, millete hayırlı olsun. Herhalde bir tek bunlar kalmıştı, bunları kalkındıracak'' diye konuştu. 
     Barış Manço ve eşi Lale Manço ile Sulhi Garan Aksüt'ün ortağı olduğu ASM Dış Ticaret Limited Şirketi'nin Halk Bankası'na olan 2.5 trilyon liralık kredi borcu nedeniyle haciz altında bulunan Barış Manço'nun Moda'daki 2 evi icra yoluyla satışa sunulmuştu. 
     Kadıköy 2. İcra Müdürlüğü'nde 25 Haziran'da yapılan ilk satışta alıcı çıkmayınca, satışın bugün tekrarlanmasına karar verilmişti. 
     Bugün gerçekleştirilen ikinci satışta, Manço'nun Moda'daki köşkü 362 milyar liraya Halk Bankası, ikinci evi ise sanatçının kardeşi İnci Manço tarafından 58 milyar 570 milyon liraya satın alındı. 
     





</TEXT>
</DOC>
