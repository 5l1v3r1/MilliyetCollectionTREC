<DOC>
<DOCNO> 54358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/27/son/soneko10.html </URL>
<DATE> 2001/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF heyeti yeni program görüşmeleri için geliyor 
</HEADLINE>
<TEXT>

     Türkiye Masası Şefi Juha Kahkonen başkanlığındaki IMF heyetinin, yeni program görüşmeleri için, 3 Aralık Pazartesi günü Türkiye'ye gelerek çalışmalara başlaması bekleniyor. 
     Alınan bilgiye göre, görüşmelerin odağını, yaklaşık 10 milyar dolarla desteklenecek olan yeni ekonomi programı çerçevesinde yapısal önlemler oluşturacak. 
     Yetkililer, görüşmelerde, bankacılık başta olmak üzere, kamunun etkinliğini arttırıcı, ekonomide canlanmayı sağlayıcı ve yabancı sermayeyi çekecek yapısal önlemler üzerinde durulacağını ifade ediyorlar. 
     Stand-by düzenlemesi olarak uygulanacak yeni programın, prensip olarak üç yıllık olacağı, fakat geri ödeme ve faiz oranlarının, IMF ile yapılacak görüşmelerin ardında kesinleşeceği kaydediliyor. 
     IMF heyetinin, yeni bir program hazırlanması nedeniyle, ''geniş bir uzmanlar grubuyla'' Türkiye'ye geleceği belirtilirken, görüşmelerin sonuna doğru, IMF'nin aralarında Türkiye'nin de bulunduğu ülkelerden sorumlu İcra Direktörü Will Kiekens ile Avrupa sorumlusu Michael Deppler'in de Türkiye'ye gelerek, ''Yeni Niyet Mektubu''nun hazırlanmasında katkıda bulunabilecekleri belirtiliyor. 
     Heyetin Şeker Bayramı'na kadar çalışmalarını tamamlayarak, Washington'a dönmesi bekleniyor. 
     
     İcra direktörler toplantısı yarın 
     Öte yandan IMF İcra Direktörleri Kurulu'nun, yarın Türkiye'ye dönük 10. gözden geçirmeyi görüşerek, yaklaşık 3.1 milyar dolarlık krediyi serbest bırakması bekleniyor. 
     Ayrıca 11. gözden geçirme çerçevesinde, Türkiye'ye verilmesi planlanan diğer 3.1 milyar dolarlık kredinin de, Aralık ayı içinde serbest bırakılması öngörülüyor. 
     






</TEXT>
</DOC>
