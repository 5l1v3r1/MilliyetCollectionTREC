<DOC>
<DOCNO> 59601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/01/yazar/congar.html </URL>
<DATE> 2001/01/01/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
İkinci Bush dönemi ve biz 
</HEADLINE>
<TEXT>

     George W. Bush, 20 Ocak'ta sol elini İncil'e basıp sağ elini havaya kaldıracak ve seçimleri kazanmasında kilit rol oynayan Anayasa Mahkemesi'nin muhafazakar başkanı William Rehnquist'in kendisine tekrarlatacağı başkanlık yeminini "Tanrım bana yardım et" diye tamamladıktan sonra Beyaz Saray'a yerleşecek. 
     Böylece ABD'de, sekiz yıllık Clinton - Gore iktidarından gerek iç, gerekse dış politika alanında yer yer keskin farklar, yer yer de yabana atılamayacak nüanslarla ayrılması beklenen yeni bir dönem başlayacak. 
     Bu dönemin Türk - Amerikan ilişkilerine neler getireceğini, mevcut ikili dinamikler ve uluslararası konjonktür kadar, dünyada ve Türkiye'de başgösterebilecek, şimdiden öngöremediğimiz olaylar da etkileyecek. 2001 - 2004 döneminde, Ankara - Washington ilişkilerinin seyri, bu tip özel olaylara iki başkentte verilen reflekslerin ne ölçüde örtüşeceğiyle belirlenecek. 
     Bizim şimdilik yapabildiğimiz ise, ikili gündemin değişmeyenleri ile Bush kabinesinin verdiği ipuçlarını birleştiren bir analizden ibaret. Birkaç başlıkta toplayacağım. 
     Soğuk Savaş rüzgarları Dünya bilgisi bakımından tam bir tüy sıklet olan Bush, uluslararası politikayı "Pentagon perspektifli" üç adamın iradesine teslim edecek Başkan Yardımcısı eski savunma bakanı Dick Cheney, Dışişleri Bakanı eski genelkurmay başkanı Colin Powell ve Savunma Bakanı 26 yıl öncesinin de savunma bakanı Donald Rumsfeld. Bu üçlünün yanında bir de, gençliği, kadınlığı ve akademisyenliği ile farklı profil çizse de, ideolojik olarak onlarla örtüşen Ulusal Güvenlik Danışmanı Condoleezza Rice var. 
     Bu ekip, ABD dış politikasını, savunma odaklı bir stratejiye, güçlü ordu ve silah sistemlerine dayandırmaya niyetli. Bu yaklaşımın dünyada Soguk Savaş esintilerine yol açabilecek kulvarlarından biri, ulusal füze savunma sistemi. 
     Düşman füzelerini havada vuracak bir nükleer kalkan kurma amaçlı bu pahalı projenin başarısı için gerekli teknolojinin varolup olmadığı halen tartışma konusu, ancak Bush yönetiminin içte ve dıştaki muhalefete rağmen, füze savunma sisteminin altyapısını kurma yönünde hızla adım atması bekleniyor. Bu hazırlık, sadece Rusya ve Çin'de değil, AB'de de kaygıyla karşılanadursun, Ankara'nın görüşünü sorunca, "Nükleer kalkan bizi rahatsız etmez, hatta işimize gelir" yanıtını alıyoruz. 
     Bu bakış, Türkiye'nin Soğuk Savaş'ta şekillenmiş ve Ortadoğu, Körfez, Balkanlar'daki sıkıntılar sayesinde hayatiyetini sürdüren resmi dünya görüşünün uzantısı. "Jeopolitik konum" odaklı ve "sorunlu bölgede güçlü müttefik" olmanın getirdiği "vazgeçilmezlik" inancını sermaye yapan, Türkiye'nin çevresindeki siyasi sıkıntılara adeta bel bağlamış bir çizgi. 
     Bush yönetiminin, Türkiye ile ilişkilere, Ankara'nın bu bakışına uygun bir "askeri ittifak" ağırlığıyla yaklaşacağı söylenebilir. Yeni ekibin, Clinton yönetimine kıyasla Rusya'ya daha soğuk yaklaşacağını, Türkiye'ye silah satışları konusunda daha girişken olacağını tahmin eden diplomatlarımız, "Pentagon perspektifli politika, Ankara için avantajlı olacak" diyorlar. 
     Öte yandan, Bush'un akıl vericilerinin aylar öncesinden, "nükleer kalkanın içine müttefikleri de almak, mesela Türkiye'nin güneydoğusuna rampalar kurmak" gibi öneriler ortaya attıklarını düşününce, yeni dönemde Ankara - Washington diyaloğunu ilgilendirecek en önemli meselelerden olan "Irak" konusunun, bu "askeri ittifak" anlayışına etkisi de önem kazanıyor. 
     Saddam'ın kaderi Irak lideri, Körfez Savaşı'nda kendisini yenilgiye uğratan, ama tahtından da kaldırmayan ekiple bir kez daha karşı karşıya. George Bush'un yerini oğlu alırken, savaşın iki kahramanı Cheney ile Powell farklı görevlerle yine sahnede. İkinci Bush yönetimi, Saddam konusunda kendi içinde iki ayrı görüşe sahip. Sertlik yanlıları, Saddam'ın devrilmesi için her tür girişime hazır. Nispeten ılımlı ikinci görüş ise, yaptırımların daha da ağırlaştırılmasından yana. 
     Gerçi uluslararası ortam bu iki görüşe de destekçi değil ama, Bush ekibinin Bağdat'a karşı sert bir söylemle işe başlamasına ve zamanla Irak halkını kayırırken, Saddam'ın tasmasını daha da sıkacak yeni bazı önlemlere yönelmesine de engel değil. 
     Sonu nereye varırsa varsın, Bush yönetiminin Irak politikası, Ankara'yı zorlamaya aday. Ecevit hükümetinin Bağdat'la giderek normalleşmeye dönük çizgisi, Clinton yönetimini rahatsız ediyordu, Bush takımından ise daha sert tepki görebilir. 
     "Körfez Savaşı ekibinin, Türkiye'nin o dönemdeki katkısını unutmayacağını" söyleyenler, Ankara'nın Irak konusunda yeni dönemde kendisinden beklenebilecek katkıya hazır olup olmadığı sorusuna da yanıt aramalılar. 
     Bakü - Ceyhan rüyası Bush, dış politikada nasıl "Pentagon perspektifli" üçlüyü dinleyecekse, enerji konularında da kendisinin ve ortağı Cheney'nin içinden geldiği petrolcülere kulak verecek. Amerikan petrol şirketlerinin, iktisadi bakımdan avantajlı bulmadıkları Bakü - Ceyhan hattına muhalefeti biliniyor. Bu şirketlerin tercihi, Hazar petrol ve gazını İran üzerinden Körfez'e indirmek. Gerçi ABD - İran kopukluğu şimdilik buna izin vermiyor, ama şirketlerin de fazla acelesi yok. "Bakü - Ceyhan projesinin Clinton yönetimi zamanında kotarılamaması, Türkiye için kayıp" diyen ABD'li analistlere bakarsanız, Ankara'nın bu konudaki umudunu sürdürmesinin asıl nedeni, İran'da işlerin iyi gitmemesi. Bu da, milyonlarca İranlı komşumuzun açılım ve özgürleşme arayışına karşı, muhafazakar dini liderlerin baskısına bel bağlayan çarpık, üstelik kendi uzun vadeli çıkarlarımıza da ters bir psikolojinin bizi tutsak alması tehlikesini içinde barındırıyor. 
     Köstekler ve destekler Clinton yönetimi ile Türkiye arasında sabit iki pürüz Kıbrıs ve insan hakları idi. Bush ekibi, iki konuda da Türkiye'ye fazla baskı yapmayacaktır. Cumhuriyetçi yönetimin insan hakları ihlallerine daha az duyarlı olması ve Kıbrıs sorununa, Clinton kadar önem atfetmemesi bekleniyor. Ancak her iki konunun da, Kongre tarafından sık gündeme getirileceğinden, hele Kıbrıs görüşmeleri yeniden başlamazsa, bu meselenin ABD'den silah alımlarının önüne engel çıkaracağından emin olabilirsiniz. 
     Öte yandan, Kıbrıs ve insan hakları, ister istemez Türkiye'nin "Avrupa dosyasının" parçası haline gelirken, Ankara - AB ilişkileri de giderek Washington'un odağından uzaklaşıyor. Bush yönetiminin, Clinton gibi sık sık AB nezdinde Türkiye için devreye girmesi beklenmesin. 
     Son olarak, Ermeni soykırımı tezi, yeniden Kongre gündemine geldiğinde, Bush yönetimi buna destek olmayacaktır. Ancak daha önce babası da, kendisi de bu teze prim vermiş olan Bush'un, olası bir tasarıya, Clinton kadar kararlılıkla karşı çıkıp çıkamayacağı şüpheli. 
     
     





Kayıp yıl mı 


Yeni yıl için 


Milenyuma ikinci kez merhaba 


Vergi dışı alışveriş müthişti 


İkinci Bush dönemi ve biz 


Güven buhranı 


Türk düşmanları 


Bilin bakalım, bu yıl ne olacak 


Susurluk'tan kalan... 


2000'in en büyük armağanı Sezer 


Önlemden niye kaçıyoruz 


Ekonominin sırrı insanda gizli 


Saatli Maarif Takvimi 


</TEXT>
</DOC>
