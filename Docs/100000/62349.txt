<DOC>
<DOCNO> 62349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/15/yazar/sazak.html </URL>
<DATE> 2002/01/15/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Ecevit'in ABD gezisi 
</HEADLINE>
<TEXT>

     Başbakan Ecevit, 1999 sonbaharında Clinton döneminde Washington'a yaptığı ziyaretten 2.5 yıl sonra Başkan George W. Bush'un davetlisi olarak ABD'ye gidiyor. 
     11 Eylül yaşanmasa yeni Başkan'la buluşma daha önce gerçekleşebilirdi. 
     ABD'nin uğradığı terörist saldırının ilk günlerinde Beyaz Saray'a akın eden Batılı liderlerle eş zamanlı olarak Türkiye'den de başbakan ya da cumhurbaşkanı düzeyinde bir ziyaret beklendi. Bu görevi Dışişleri Bakanı İsmail Cem yerine getirdi. BM zirvesi için gittiği New York'ta ikiz kulelerin enkazına giderek ölenleri andı. 
     16 Ocak'ta Beyaz Saray'da Başkan Bush'la görüşecek olan Başbakan Ecevit de New York üzerinden Ankara'ya dönerken 11 Eylül faciasının yaşandığı bölgeye uğrayacak. 
     11 Eylül süreci Türkiye'nin ABD ve Batı Avrupa'yla ilişkilerinde bir dönüm noktası oldu. Afganistan'a düzenlenen askeri operasyonda uluslararası güce üs kolaylığı sağlayan Ecevit hükümeti, TBMM'den karar çıkartarak bölgeye asker gönderme yolunu açtı. Irak'a yönelik olası bir askeri harekat dışında bu gelişmeler Ankara açısından sakınca doğurmadı. Tersine dış ekonomik ilişkilerde özellikle IMF'nin 10 milyar dolarlık ek yardım sözünün hayata geçmesinde 11 Eylül'ün katkısı oldu. Bu rüzgar Laeken zirvesinde AB müzakere sürecinin hızlandırılması kararını da olumlu etkiledi. 
     Ecevit Washington'a hayli sıcak bir iklimde gidiyor. 
     Başbakan Ecevit, Ankara'dan ayrılmadan önce geziye katılacak işadamlarıyla bir araya geldi. Uçakta ayak üstü görüşmenin zor olacağını düşünerek ticari konulardaki önerilerini aldı. Onlara, ABD ve Avrupa gazetelerine verilen "Yatırımlar Ülkesi Türkiye" ilanlarından söz etti. 
     Ecevit, Batı'nın, "Kültürler ve dinler çatışmasının Türk modeliyle önlenebileceği" konusunda ulaştığı noktayı anlatırken Afganistan operasyonuna Ankara'nın katkı sağlamasıyla "harekatın İslama yönelik olmadığının" sergilendiğini söyledi. 
     Buna karşılık Körfez Savaşı'nda İsrail, Mısır ve Ürdün gibi ülkelere sağlanan kolaylıkların Türkiye'ye sağlanmadığının altını çiziyor, Ecevit. Irak'a ambargonun yol açtığı milyarlarca dolarlık zarar ise on yıldır katlanarak büyüyor. 
     İşadamları Ecevit'e "Irak'a dokunulmasa iyi olur" mesajını ilettiler. Türkiye açısından korkulan gelişme "Saddam'ın kalması ya da gitmesi"nden çok, baharda başlayacak bir askeri harekatın 2002 yazında turizme vuracağı büyük darbe olur. 
     1990 - 91'deki Körfez harekatının hazırlığı 8 ay sürmüştü. Benzer süre gerekirse harekat sonbahara kalabilir bu da turizmde 8 - 10 milyar doların kurtarılması anlamına gelir. 
     Ecevit işadamlarına "daha fazla ticaret" için ABD yönetimiyle konuşacağını ve 5 milyar dolarlık FMS borçlarının kaldırılmasını isteyeceğini söylemekle birlikte "Kongre engeli olan kararlar konusunda mucize beklemeyin" diyerek temkinli konuştu. 
     Başbakan'ın gezisiyle ilgili notları Washington'dan aktaracağız. 
     
     







Ecevit Amerika'da 


100’üncü yıl... 


Ecevit Irak’ı çözmeliyiz 


Ecevit'in Washington ziyareti ne getirir 


Amerika rüyası 


Bir yalnız adam... 


Ankara'nın biyoteknoloji atağı 


ABD ile yeni ortaklık 


Bedava maç biletini keseceğiz başka yolu yok 


Siyasetin yeni oyuncuları 


Ecevit'in ABD gezisi 


Dört başı mamur bir skandal Enron 


Bağlı kuruluş iştirak kredileri baş ağrıtıyor 


Bu kez konuşma sırası Akçan’da 


</TEXT>
</DOC>
