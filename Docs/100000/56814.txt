<DOC>
<DOCNO> 56814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/12/son/soneko07.html </URL>
<DATE> 2001/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamsi ucuzladı... Bir kilo et fiyatına 10 kilo hamsi alınıyor 
</HEADLINE>
<TEXT>

     Kasım ayının başından itibaren bol miktarda avlanmaya başlanan hamsi, Ramazan ayında da vatandaşların sofrasından eksik olmazken, bir kilo et fiyatına ortalama 10 kilo hamsi alınabiliyor. 
     Türkiye denizlerinde avlanan balık miktarının çok önemli bir bölümünü oluşturan hamsi, bu sezon oldukça bol olarak avlanması nedeniyle başta Trabzon, Rize, Giresun ve Artvin olmak üzere Karadeniz illerinde et satışlarında gözle görülür bir düşüşün yaşanmasına neden oldu. 
     Kemiksiz sığır etinin kilosu ortalama 5 milyon liradan, hamsinin kilosu ise 500 bin liradan satılıyor. 
     Trabzon Kasaplar ve Celepler Odası Başkanı Temel Korkmaz, hamsinin bol avlandığı sürece et satışlarında düşüşün yaşanacağını ifade ederek, ''Etin yeri ayrı, balığın yeri ayrı. Fakat aradaki büyük fiyat farkı nedeniyle, geçim sıkıntısı çeken insanlar için hamsi önemli bir tercihi oluşturuyor. Bunun içinde et satışlarının düşmesi normal'' dedi. 
     Bu arada, Karadeniz'de hamsi avı sezonunun Şubat ayına kadar devam edebileceği belirtiliyor. 
     






</TEXT>
</DOC>
