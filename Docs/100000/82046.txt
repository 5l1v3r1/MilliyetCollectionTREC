<DOC>
<DOCNO> 82046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/04/son/sondun08.html </URL>
<DATE> 2002/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin tepesinde Irak muhalefeti çekişmesi 
</HEADLINE>
<TEXT>

     ABD Dışişleri Bakanlığı ile Beyaz Saray'ın şahinleri ve Pentagon arasındaki görüş ayrılıklarına, Irak muhalefetine kimin liderlik edeceği konusunun da katıldığı ve bu çekişme yüzünden Iraklı muhalifler için düzenlenecek toplantı suya düşerken, Irak Ulusal Kongresi'nin INC fonlarının kesildiği bildirildi. 
     Iraklı muhalifler, bu yaz ABD öncülüğünde Avrupa'da bir konferans düzenlemeyi planlıyorlardı. Ancak ABD Dışişleri Bakanlığı'nın, INC'nin bu toplantıda liderlik yapmasını istemediği ve toplantı için gereken 5 milyon dolarlık fonu sağlamadığı gerekçesiyle, Amerikan yönetimindeki şahinlerin, INC'nin isteğiyle toplantının yapılmasını engellediği savunuluyor. 
     ABD Dışişleri Bakanlığı ise Ocak ayındaki geçici durdurma kararının ardından, Irak Ulusal Kongresi'nin INC fonlarını kestiğini duyurdu. INC, ABD Başkan Yardımcısı Dick Cheney ve ABD Savunma Bakanlığı'ndaki şahinler tarafından destekleniyor. 
     Washington'daki çevreler, ABD Dışişleri Bakanlığı'nın desteğiyle düzenlenmesi öngörülen bir Irak muhalefeti konferansında INC'nin ''şemsiye grup'' olmak yerine yan unsur olarak bırakılmak istendiğini ve INC'nin de buna karşı çıkarak Beyaz Saray ve Pentagon'daki destekçilerinden, bu konferansı engellemelerini istediğini belirtiyorlar. Bu çevrelere göre, ABD Dışişleri Bakanlığı ise ''intikam için'' INC'nin fonlarını kesme kararı aldı. 
     ABD Dışişleri Bakanlığı sözcüsü Richard Boucher ise bu fonların kesilmesinin, INC'de fonların nerede kullanıldığını gösteren muhasebe kayıtlarına ilişkin problemlerin devam etmesinden kaynaklandığını söyledi. Bu yılın başında da INC'nin fonları bir süreliğine kesilmişti. Washington'daki bazı çevreler, Londra'da yaşayan INC liderlerinin, Amerikan fonlarını kendi özel harcamalarına ayırdığını savunuyor. 
     ABD Başkanı George Bush, Irak lideri Saddam Hüseyin'i devirme planları yaparken, yönetimindeki kadro içinde bulunan çekişmenin, ''başarılı bir strateji'' izlenmesini zorlaştırabileceği görüşü de Washington'da dile getiriliyor. 
     ABD Dışişleri Bakanlığı ile Beyaz Saray ve Pentagon'daki şahinler arasındaki görüş ayrılıkları, İsrail-Filistin sorunu ve Irak konusuyla iyice netleşti. ''Ilımlı'' Dışişleri Bakanı Colin Powell'ın İsrail-Filistin konusundaki çabaları, şahin kampındakilerin, İsrail'in politikalarını destekleyen tutumuyla baltalanıyor. Irak konusunda ise Cheney, ABD Savunma Bakanı Donald Rumsfeld ve Bakan Yardımcısı Paul Wolfowitz, Irak lideri Saddam Hüseyin'in devrilmesinden yana tavır koyarken, Powell, akıllı yaptırımlar gibi diplomasi yollarının kullanılmasını istiyor. Powell'ın sabrının, Cheney-Rumsfeld-Wolfowitz kampının engelleyici tutumuna karşı çok zorlandığı ve Dışişleri Bakanı'nın sık sık istifanın eşiğine geldiği de Washington'da dile getiriliyor. 
     





</TEXT>
</DOC>
