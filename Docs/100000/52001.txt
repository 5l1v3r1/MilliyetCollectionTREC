<DOC>
<DOCNO> 52001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/13/spor/spo01.html </URL>
<DATE> 2001/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgili’ye istifa çağrısı 
</HEADLINE>
<TEXT>

     BEŞİKTAŞ yönetimi ile Divan Kurulu arasında başlayan kavga giderek büyüyor. Yönetim Kurulu’nun sert açıklamasına dün yazılı olarak yanıt veren Divan Kurulu, istifa çağrısında bulundu. Açıklamada, "Başkan, Divan Kurulu’na hakaretler yağdırarak toplantıyı terk ederken, asıl terk edeceği yerin Beşiktaş başkanlığı olması gerektiğinin bilincinde olmalıydı" denildi. 
     İLETİŞİM Komitesi Başkanı Mete Düren ise, "Bu açıklama, tarafsızlıklarını yitirdikleri konusundaki kanılarımızı teyit eder durumdadır" dedi. Denetleme Kurulu da, Divan Başkanlık Kurulu’nu eleştirdi ve "Yönetim ve Denetleme Kurulu’nu haksız ve mesnetsiz biçimde itham eden bu davranışlara karşı, tüzüğümüzün ilgili maddelerinin işletilmesini talep ediyoruz" görüşünü savundu. 
     
51. yabancı Myhre      BEŞİKTAŞ, Norveçli kaleci Myhre ile dün bir yıllık sözleşme imzaladı. Myhre, Siyah - Beyazlı takımın 98 yıllık tarihinde kadrosuna dahil ettiği 51. yabancı oyuncu oldu. Asbaşkan Yıldırım Demirören, Norveçli kalecinin sözleşmesini sezon sonuna kadar iyi bir performans göstermesi halinde uzatabileceklerini söyledi. Bu arada Fevzi ile de üç yıllık sözleşme yapıldı. 
     
Demirören’den yeşil ışık      BEŞİKTAŞ Asbaşkanı Yıldırım Demirören, gelecek yıl mart ayında yapılacak kongrede, başkanlığa aday olabileceğini söyledi. Demirören, Serdar Bilgili ile birlikte göreve geldiğini hatırlatarak, "Başkan Bilgili göreve devam ederse sonuna kadar yanındayım. Ancak bırakırsa da göreve talibim. Kendisine de bunları söyledim" ifadelerini kullandı. Öte yandan Toshack perşembe günü Nihat’ın transferi için İstanbul’a gelecek. 
     



 SPOR 























</TEXT>
</DOC>
