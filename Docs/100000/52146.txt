<DOC>
<DOCNO> 52146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/14/ekonomi/eko05.html </URL>
<DATE> 2001/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracatçıların içi açılacak 
</HEADLINE>
<TEXT>

Tamamı erkek üyelerden oluşan Bakanlar Kurulu’nda içinin sıkıldığını belirten Bakan Derviş, ihracatçılara ABD’de lobi yapmak için bayan isimlerle çalışmalarını tavsiye etti 
     EYLEM TÜRK 

     "Bakanlar Kurulu’na girdiğimde, 36 erkek bakan ile karşılaşıyorum. İçim daralıyor" diyen ekonomiden sorumlu Devlet Bakanı Kemal Derviş, Türkiye İhracatçılar Meclisi’ne TİM ABD’yle tercihli ticaret anlaşması ve kotalar konusunda lobi yapmak için bayan isimler önerdi. 
     Lobi çalışması çerçevesinde ilk olarak Washington’da bir think - thank kuruluşunda çalışan Zeyno Baran ile temasa geçen TİM yönetimi, şimdi de Derviş’in tavsiyesi üzerine ABD’nin İsrail ve Ürdün’le yaptığı tercihli ticaret anlaşması kapsamındaki serbest bölgeler projesinin başında bulunan Tufan Kolan isimli bir Türk bayan uzmanla görüşecek. 
     
     Anlaşma yapıldı 
     ABD’de lobi yapmak için çeşitli şirketlerle anlaşmalar yaptıklarını söyleyen TİM Başkanı Oğuz Satıcı, "Bu çerçevede Zeyno Baran ile tanıştık. Baran, 12 yıldır Washington’da yaşıyor ve bir think - thank topluluğunda çalışıyor. Kendisiyle iletişime geçtik ve desteğini aldık. Baran’ın ilk patronunun da Dünya Bankası’nda Kemal Derviş olduğunu öğrendik" dedi. 
     
     İsmini Derviş verdi 
     Lobi konusunu Derviş’e anlattıklarını belirten Satıcı, "ABD’ye yönelik çalışmaları anlatırken, kendisi de İsrail ve Ürdün’deki serbest bölgeler projesinin başında bir Türk bayan uzman olduğunu söyledi. Adı Tufan Kolan. Şu anda Dünya Bankası’nda çalışan Kolan’dan da destek alabileceğimizi, temas etmemiz için de yardımcı olacağını söyledi. Kolan’ın tecrübelerinden faydalanmayı düşünüyoruz" diye konuştu. 
     
OFİSLER AÇILACAK      Türkiye’nin ihracatını artırmak üzere belli ticaret merkezlerinde ofisler açacaklarını, bu kapsmada lobi faaliyetlerini özel sektör adına götürebilmek için Washington’da da ofis açmayı düşündüklerini kaydeden Satıcı, "Bu konuda kim ne katkı yapabiliyorsa onu yapmalıdır. Amacımız Türkiye adına dünyadaki bütün etkisi ve yetkisi olan Türklerin ilişkilerini değerlendirmek" dedi. Öte yandan mevcut Dış Ekonomik İlişkiler Konseyi DEİK çatısı altında bulunan ülke iş konseylerini de dış satıma yönlendirmek için izleme komiteleri kuracaklarını söyleyen Satıcı, "Bu sayede iş konseylerini Türkiye’nin ihracatını geliştirmesi için kuvvetlendireceğiz. Türkiye’nin ihracattan başka şansı yok" dedi. 
     



 EKONOMİ 






















</TEXT>
</DOC>
