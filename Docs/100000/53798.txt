<DOC>
<DOCNO> 53798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/23/son/sontur28.html </URL>
<DATE> 2001/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM'nin kapalı oturumu 4 saat sürdü... 
</HEADLINE>
<TEXT>

     TBMM Genel Kurulu'nda, Kıbrıs konusunda yapılan kapalı oturum sona erdi. 
     Başkanvekili Yüksel Yalova başkanlığında Saat 13.00'te toplanan Genel Kurul'da yapılan kapalı oturum, yaklaşık 4 saat sürdü. Genel Kurul'un saat 16.00'ya kadar çalışma kararı olmasına karşın kapalı oturum, görüşmeler tamamlanıncaya kadar sürdü. 
     Kapalı oturumun gerekçesi okunduktan sonra önerge sahipleri adına İstanbul Bağımsız Milletvekili Mehmet Ali İrtemçelik'e söz verildi. 
     İrtemçelik'in ardından Dışişleri Bakanı İsmail Cem Genel Kurul'a bilgi verdi. 
     Cem'in konuşmasından sonra gruplar adına konuşmalar yapıldı. DSP adına İzmir Milletvekili Atilla Mutman, DYP adına İstanbul Milletvekili Aydın Menderes, ANAP adına Van Milletvekili Kamran İnan, AK Parti adına İstanbul Milletvekili Nevzat Yalçıntaş, SP adına Sivas Milletvekili Temel Karamollaoğlu, MHP adına da Aksaray Milletvekili Kürşat Eser konuştu. 
     
     Katılım yüksek 

     Görüşmeleri Başbakan Bülent Ecevit, Başbakan Yardımcıları Hüsamettin Özkan, Devlet Bahçeli ve Mesut Yılmaz, DYP Genel Başkanı Tansu Çiller ve SP Genel Başkanı Recai Kutan da izledi. 
     Katılımın yüksek olduğu Genel Kurul'dan görüşmeler tamamlanmadan ayrılan bazı milletvekilleri, kapalı oturumun amacına ulaşmadığını ve hayal kırıklığına uğradıklarını ifade ettiler. 
     ANAP İstanbul Milletvekili Nesrin Nas, oturumdan çıkarken gazetecilerin sorusu üzerine, ''Yeni bir şey öğrenmedim. Ama sorunun tüm partiler tarafından ifade edilmesi, yararlı oldu'' dedi. 
     DYP İstanbul Milletvekili Hayri Kozakçıoğlu, kapalı oturumu, ''Tatsız-tuzsuz'' olarak tanımlarken, AK Parti Grup Başkanı Bülent Arınç, ''Tam bir rezalet'' şeklinde değerlendirdi. 
     
     Tutanaklar 10 yıl sonra 

     TBMM İçtüzüğü hükümlerine göre salona milletvekilleri ve bakanların dışında kimse alınmadı. 
     Kapalı oturum sırasındaki görüşmeler hakkında, kapalı oturumda bulunanlar ve bulunma hakkına sahip olanlar tarafından hiçbir açıklama yapılamayacak. Bunlar, devlet sırrı olarak saklanacak. 
     Kapalı oturum tutanak ve özetleri oturum tarihinden itibaren 10 yıl geçtikten sonra yayımlanabilecek. Bunların daha önce veya sonra yayımlanması hususunda Genel Kurul, Danışma Kurulu'nun teklifi üzerine karar verebilecek. 
     İstanbul Bağımsız Milletvekili Mehmet Ali İrtemçelik ve 125 milletvekili, TBMM Başkanlığı'na sundukları genel görüşme önergesinde, Kıbrıs konusunda, özellikle AB ile ilişkiler bağlamında, çok yönlü sonuçlar doğurabilecek stratejik kararların alınmasını gerektirebilecek kritik bir aşamaya gelindiğini vurgulayarak, bu konuda kapalı oturumda genel görüşme açılmasını istemişlerdi. 
     






</TEXT>
</DOC>
