<DOC>
<DOCNO> 65277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/01/ekonomi/eko02.html </URL>
<DATE> 2002/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizmciler İran pazarına açılıyor 
</HEADLINE>
<TEXT>

TÜRSAB Başkanı Ulusoy, Turizm Bakanlığı’nı bilgilendirerek İran pazarı üzerinde çalışmaya başladıklarını, bu ülkeden 400 - 500 bin turist getirmeyi hedeflediklerini söyledi 
     FATİH ÇINAR 

     Türkiye Seyehat Acentaları Birliği TÜRSAB Başkanı Başaran Ulusoy, Türk turizmcilerin yeni hedefinin İran pazarı olduğunu söyledi. Ulusoy, "İyi çalışırsak bu pazardan 400 - 500 bin turist getirebiliriz" dedi. 
     Setur, Mic World, Ulusoy Travel, Fuji, Jolly ve Siyes Turizm, Pronto, Asya, Vals ve Ben Tur temsilcilerinin katılımı ile Milliyet binasında gerçekleştirilen toplantıda konuşan Ulusoy, yıllardır sorun olarak gündemde kalan müze fiyatları konusunda indirim kararı alındığını söyledi. Ulusoy, Türkiye’nin turizm potansiyelinin tanıtımı amacıyla TRT ile de bir anlaşma yaptıkları belirtti. 
     
     Ayaktayız’ 
     Turizm açısından önemli bir pazar olarak gördükleri İran’da faaliyetlerini yoğunlaştıracaklarını belirten Ulusoy, "Bu konuda bakanlığı bilgilendirdik. Yılda 400 - 500 bin turist getirmek istiyoruz. İran ile çalışmamız lazım. Önemli bir pazar. Mart - nisan gibi İranlılarla biraraya gelmeyi planlıyoruz. Ondan sonra da bir çalışma planı yapacağız" dedi. 
     2001 yılında zor günler geçirmekle birlikte, turizmcilerin yüzde 95’inin ayakta kalmayı başardığını söyleyen TÜRSAB Başkanı, "Hiç bir sektörde böyle değil. Daha büyük kayıpları oldu ama biz ayakta kaldık. 2002 yılından da çok umutluyuz" diye konuştu. 
     
     İşimiz hayal satmak 
     Turizm olaylarına polisiye yaklaşımların çok kötü sonuçları olduğunu, Kuşadası’nda gay’leri getiren geminin geri çevrilmesi örneğinde olduğu gibi olumsuz yaklaşımların ülkenin imajına dolayısıyla turizme çok zarar verdiğini belirten Ulusoy, "Bizim işimiz hayal satmak. Ama kötü imajla hayal satamazsınız. Finlandiya gazetelerinde Türkiye ve Türklerle ilgili töre cinayeti haberleri çıktı. Böyle yayınlar bilinçli yapılıyor. Bizim ülkemizde de basının bu tür haberlere dikkatli yaklaşması gerekir" dedi. 
     
Müzelere giriş ücretleri düşecek      TÜRSAB Başkanı Başaran Ulusoy, turizmde yıllardır önemli bir sorun olan müze fiyatları konusunda indirim kararı alındığını söyledi. Ulusoy, bu konuda Kültür Bakanlığı ile yapılan görüşmelerden olumlu sonuç alındığı, müze fiyatlarının indirileceğini söyledi. Ulusoy, "Ne kadar indirim olacağını şimdiden açıklayamam. Önümüzdeki bir hafta içinde bu konuda açıklama yapılacak. Ancak, sektörü çok tatmin edecek oranda bir indirim sağlandığını söyleyebilirim" dedi. 
     
20 ülkede tanıtım için TRT ile anlaştık’      Başaran Ulusoy, TRT Genel Müdürlüğü ile de tanıtım konusunda bir anlaşma yaptıklarını söyledi. TRT’nin 20 kadar ülkede televizyon kuruluşları ile anlaşma yaptığını ve Türkiye’nin tanıtımı için hazırlanan filmin bu ülkelerde gösterileceğini söyledi. Ulusoy, "Bu filmin senaryo çalışmaları yapılıyor. Biz TÜRSAB olarak katkıda bulunuyoruz. Bizim filmlerimiz TRT’nin anlaşma yaptığı ülkelerde gösterilecek. Gösterildiği ülkenin benzer tanıtım amaçlı filmleri de TRT’de gösterilecek. Bizim hazırlayacağımız filmde turizm bölgelerimiz 15’er dakikalık filmler halinde anlatılacak" diye konuştu. 
     



 EKONOMİ 























</TEXT>
</DOC>
