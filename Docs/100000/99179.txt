<DOC>
<DOCNO> 99179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/31/son/sonspo23.html </URL>
<DATE> 2002/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Edirne de Formula-1'e talip... 
</HEADLINE>
<TEXT>

     Edirne Belediye Başkanlığı, dünyada büyük ilgiyle izlenen Formula 1 yarışlarının Edirne'de yapılması için Türkiye Otomobil ve Motor Sporları Federasyonu'na resmi başvuru yaptı. 
     Edirne Belediyesi'nden yapılan açıklamada, 2005 yılından itibaren yarışların Türkiye'de de yapılacağı belirtilerek, ''Yarışların düzenleneceği şehrin sosyo-ekonomik hayatına büyük bir canlılık kazandıracak olan Formula-1 yarışlarının Edirne'de yapılabilmesi amacıyla Edirne Belediye Başkanlığı olarak Türkiye Otomobil ve Motor Sporları Federasyonu'na resmi başvuru yapıldı'' denildi. 
     Edirne'nin Avrupa'ya açılan sınır kenti olma özelliği ve asayiş bakımından huzurlu bir ortama sahip bulunması nedeniyle ve yarışların ilin ekonomisine ve sosyal hayatına canlılık getirmesi amacıyla başvurunun yapıldığı belirtilen açıklamada, yarışların yapılması için en uygun yer olarak Edirne'nin seçilmesinin beklendiği kaydedildi. 
     





</TEXT>
</DOC>
