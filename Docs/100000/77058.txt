<DOC>
<DOCNO> 77058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/08/spor/ymese.html </URL>
<DATE> 2002/04/08/ </DATE>
<TIME>  </TIME>
<AUTHOR> BİLAL MEŞE  </AUTHOR>
<HEADLINE>
90 dakika 
</HEADLINE>
<TEXT>

     Beşiktaş korkarak geldiği Malatyaspor deplasmanından Tümer’in tek golüyle üç altın puan çıkardı, zirvedeki umudunu sürdürdü. 
     Kupa maçında eleştirilerin boy hedefini oluşturan Erman, yine ilk on birde sahaya sürüldü. Daum, Erman’ı defansta oynatırken, Ahmet Yıldırım’ı alışık olmadığımız orta beşlinin sol tarafına sürdü. Yıldırım, maç süresince mükemmel oynadı, yerini hiç yadırgamadı. 
     Daum’un diğer bir sürprizi ise haftalardır tribüne gönderdiği, burnunu yedek kulübeden çıkartmadığı Khlestov’a yeniden sarılmasıydı. 
     İlhan Mansız’ın yokluğu, Daum’un ofanstaki oyun planlarını alt - üst etti. Alman hoca bu boşluğu Stavrum ile doldurmayı hedefledi. Stavrum sırıtmadı, sürekli toplar indirdi, ama çok yalnız kaldı. Ahmet Dursun oyunda kaldığı süre içinde iyi mücadele etti, koridorlar açtı. 
     Malatyaspor, ikinci yarıda daha iyi oynadı. Düşme potasından çıkma yolunda yakaladığı fırsatları kullanamadı. Özellikle Mithat’ın kaçırdığı pozisyon affedilir gibi değildi. 
     
     İlk yarıda belleğimizde kalan iki pozisyon vardı. 37.dakikada Beşiktaş gole çok yaklaştı. Ahmet Dursun sağdan indi, zor pozisyonda kesti, Stavrum altı pas içinde topa dokunamadı. 
     Tümer, bu yarıda Evren’in katı markajında oynadı, sıkıntı çekti. Ne var ki, klasını, 38.dakikada Ahmet Yıldırım’ın önüne yuvarladığı topu, cezaalanı dışında düzeltip, soluyla çatala asarken kanıtladı 0-1 
     İkinci yarıda Malatyaspor tempoyu yükseltti, daha çok Beşiktaş kalesinde göründü. Ancak ev sahibi yüklendiği anlarda savunmasında açıklar verdi, Beşiktaş ciddi pozisyonlar yakaladı. 64.dakikada Ahmet Yıldırım’ın sol çaprazdan sert şutu kaleciden döndü. 
     Malatyaspor adına kaçan en önemli fırsatı 71.dakikada gözlemledik. Mithat, kaleci Myhre ile karşı karşıya kaldı ve topu yandan auta gönderirken, adeta takımının kaderiyle oynadı. 
     
     Beşiktaş zorlu Malatyaspor deplasmanından aldığı üç puanla umudunu yeşertti. Hem de ağır kupa yenilgisinden sonra... Ancak Malatyaspor daha da zorlu günlere yelken açtı. 
     Tümer’e maç bitiminde yapılan saldırı ve iki takım oyuncularının tekme - tokat görüntüleri dünün çirkin enstantaneleriydi... Gerilimi anlıyoruz, ama kavgayı yakıştıramıyoruz... 
     



 SPOR 




































</TEXT>
</DOC>
