<DOC>
<DOCNO> 53163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/20/spor/spo04.html </URL>
<DATE> 2001/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
GÖKDENİZ’İ SATABİLİRİZ’ 
</HEADLINE>
<TEXT>

Trabzonspor Başkanı Özkan Sümer, iyi bir fiyat verilmesi halinde, kulübün çıkarlarını düşünüp, genç yıldızın transferine izin verebileceklerini açıkladı 
     Geri adım attı 
     BORDO - Mavili kulüpte Galatasaray’ın ardından Fenerbahçe’nin de Gökdeniz’e kanca atması yönetimi harekete geçirdi. Gökdeniz’in satılmasına daha önce şiddetle karşı olduğunu açıklayan Başkan Özkan Sümer, bu gelişmeler üzerine, "Şu ana kadar resmi teklif almadık. Gökdeniz’i satmayız diyemeyiz. Öneri gelirse, para kazanmak için düşünürüz. Beşiktaş, en başarılı oyuncusu Nihat’ı satıyor. Çok cazip teklif gelirse, Gökdeniz’den vazgeçebiliriz" diye konuştu. 
     
     İştah kabarttı 
     FENERBAHÇE Başkanı Aziz Yıldırım’ın, başkan yardımcılarından Salih Alparslan’ı arayarak, "Satmaya niyetiniz varsa Gökdeniz’i Galatasaray’a değil, bize verin. Ne kadar veriyorlarsa, biz fazlasını öderiz" dediği bildirildi. Genç oyuncu için Fenerbahçe’nin 3 milyon doları gözden çıkardığı öğrenilirken, Başkan Yardımcısı Ahmet Kul da, "Böyle bir teklif düşünülebilir. 3 milyon dolarla hem Murat Sözkesen’in işini bitirir, hem de birkaç takviye yapabiliriz" dedi. 
     
     Sambacı krizi 
     TRABZONSPOR’DA geçen hafta gönderildiği açıklanmasına rağmen Brezilyalı futbolcuların kulüplerine olan 300 bin dolarlık borcun henüz ödenmediği ortaya çıktı. Başkan Özkan Sümer, "Son taksidin gecikmesi nedeniyle, Olaria kulübü faiz istiyor. Biz de bunu ödemek istemiyoruz. Brezilyalılar’ın gitme tehlikesiyle karşı karşıya kalabiliriz. Sanırım önümüzdeki günlerde sorunu çözeriz" dedi. 
     
     Jarro şoku 
     ÇAYKUR Rizespor maçının başında sakatlanan Jarro’nun menisküs olduğu kesinleşti. Brezilyalı oyuncunun dün çekilen MR’ında sol ayağında menisküse rastlandı. Kulüp Doktoru Ahmet Çağlar, Bordo - Mavili futbolcu için "İki gün tedavi görecek. Ağrıları artarsa ameliyat gerekecek. Bir ay sahalardan uzak kalabilir" dedi. 
     



 SPOR 






















</TEXT>
</DOC>
