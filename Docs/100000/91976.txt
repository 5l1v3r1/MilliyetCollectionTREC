<DOC>
<DOCNO> 91976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/son/sondun32.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Le Monde "AB ülkeleri Türkiye konusunda açık konuşmuyor" 
</HEADLINE>
<TEXT>

     Fransa'da yayınlanan Le Monde gazetesinde, İspanya'nın Sevilla kentinde yapılan Avrupa Birliği AB zirvesi ve genişleme konusuyla ilgili çıkan analiz haberde, AB ülkelerinin Türkiye konusunda açık konuşmadıkları yorumunda bulunuldu. 
     ''15'ler, genişlemeye 6 ay kala hala ilerleyemiyor'' başlığıyla verilen haberde, AB ülkelerinin Türkiye konusundaki görüşlerini gizlemeyi tercih ettikleri ifade edildi ve bu durumun 15'ler içinde kriz yaratabileceği belirtildi. 
     Le Monde gazetesi, zirve sonunda yayınlanan bildirinin Türkiye bölümündeki ''Türkiye'nin üyelik yolunda atacağı adımlara göre Kopenhag zirvesinde yeni kararlar alınabilir'' ifadesine atıfta bulunduktan sonra Lüksemburg lideri Jean Claude Juncker'in, ''Kopenhag zirvesinin, Türkiye zirvesine dönüşebileceği'' yolunda AB liderlerine uyarıda bulunduğunu bildirdi. 
     Fransız gazetesi, Kıbrıs sorununun hala çözülemediğini hatırlatarak, görüşmelerin çözümden uzak cereyan ettiğini ifade etti. 
     





</TEXT>
</DOC>
