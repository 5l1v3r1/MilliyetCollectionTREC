<DOC>
<DOCNO> 97030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/20/son/sontur21.html </URL>
<DATE> 2002/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz "Seçimlerin 3 Kasım'da yapılması daha doğru" 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, partisinin Merkez Karar ve Yönetim Kurulu'nun MKYK seçimlerin 3 Kasım 2002 tarihinde yapılmasının, ülke açısından daha doğru olacağına karar verdiğini bildirdi. 
     ANAP MKYK'nın, Mesut Yılmaz'ın başkanlığında, parti genel merkezinde yaptığı toplantı sona erdi. 
     Yaklaşık 3.5 saat süren toplantının ardından açıklama yapan Yılmaz, son siyasi gelişmeleri ve erken seçim konusunu çok geniş şekilde değerlendirdiklerini belirtti. 
     Başbakan Yardımcısı Yılmaz, şunları söyledi 
     ''MKYK'mız bu değerlendirme sonucunda, koalisyon ortağı partilerin liderleri olarak daha önce vardığımız mutabakat çerçevesinde, seçimlerin 3 Kasım 2002 tarihinde yapılmasının, ülke açısından daha doğru olacağına karar verdi. Seçimlerin ertelenmesinin, seçimlerin bu tarihte yapılmasına göre ülke açısından daha sakıncalı olacağı görüşünde birleştik.'' Ayrıca, MKYK'nın, AB ile ilgili yasa paketini benimsediğini ve bunun erken seçim kararından önce TBMM'de mümkün olan en geniş uzlaşmayla sonuçlandırılması konusunda birleştiğini kaydeden Yılmaz, bu çerçevede Salı gününden itibaren TBMM'de grubu bulunan partilerin liderleriyle temaslar yapacağını bildirdi. Yılmaz, ''İnanıyorum ki, önümüzdeki hafta içerisinde bu konuda gelişmeler kesinlik kazanacak'' dedi. 
     





</TEXT>
</DOC>
