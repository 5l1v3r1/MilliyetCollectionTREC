<DOC>
<DOCNO> 66084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/05/son/sontur11.html </URL>
<DATE> 2002/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli "MHP koalisyonda mutabık kalınan metinlere sadıktır" 
</HEADLINE>
<TEXT>

     - MHP Genel Başkanı, Devlet Bakanı ve Başbakan Yardımcısı Devlet Bahçeli, partisinin, koalisyon hükümeti içinde mutabık kalınan, altında imzası bulunan tüm metinlere sadık kaldığını söyledi. 
     ''Uyum Yasa Tasarısı'' konusunda devletin ilgili kurumlarının, liderler zirvesinde kabul edilen metnin ne olduğu konusunda ''birbirlerini suçlar duruma geldiğini'' belirten Bahçeli, ''Bu hazin tablo bizim devlet yönetimi ve ciddiyeti anlayışıyla bağdaşmamaktadır'' dedi. 
     Bahçeli, MHP Grup toplantısında yaptığı konuşmada, Türk Ceza Kanunu TCK ile bazı yasalarda değişiklik öngören ''Uyum Yasa Tasarısı'' konusundaki tartışmalara geniş yer verdi. 
     ''MHP, 312. maddenin muhtevasıyla ilgili tartışmalarda başından beri ilkeli ve tutarlı bir yaklaşım sergilemiştir'' diyen Bahçeli, partisinin bu konudaki tutumunun usul ve esas olmak üzere iki temele dayandığını söyledi. TCK'nın 312. maddesindeki değişikliğe ilişkin çalışmaların bir yıldan fazla sürdüğünü ve birçok kuruluşun buna katıldığını anlatan Bahçeli, tasarının, liderler zirvesinde sağlanan mutabakatın ardından TBMM'ye gönderildiğini dile getirdi. Bahçeli, şöyle konuştu 
     ''Bütün bu aşamalardan geçtikten sonra konunun yeniden tartışmaya açılmasının bizim açımızdan normal ve doğal sayılamayacağı açıktır. 
     MHP, Koalisyon Hükümeti içinde mutabık kalınan, altında imzası bulunan tüm metinlere sadık kalmıştır. Bu konuda da tutumumuz öncelikle bu anlayışın sonucudur. 
     Ayrıca, Ulusal Program'da 312. maddenin hangi ilkeler ışığında gözden geçirileceği açıkça belirtilmiştir. Bunun, bu maddenin koruduğu değerler zedelenmeden yapılacağı koalisyon partilerinin ortak siyasi iradesini yansıtmaktadır. 
     Tartışmaların bugün geldiği noktaya bakıldığında, siyasi partilerin yetkililerinin altına imza koydukları metnin başka bir metin olduğunu söyleyebildikleri görülmektedir. Devletin ilgili kurumları, liderler zirvesinde kabul edilen metnin ne olduğu konusunda birbirlerini suçlar hale gelmişlerdir. Bu hazin tablo bizim devlet yönetimi ve ciddiyeti anlayışımızla bağdaşmamaktadır.'' 
     






</TEXT>
</DOC>
