<DOC>
<DOCNO> 77265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/spor/spo02.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant'tan ince hesap 
</HEADLINE>
<TEXT>

Fenerbahçe’nin Alman hocası Beşiktaş beraberliğinin kendilerine yaramayacağını söyledi ve "Puan eşitliğinde dezavantajlıyız. Kesinlikle kazanmak zorundayız" dedi 
     YUSUF KOBAL 

     Yöneticilerle konuştu 
     BEŞİKTAŞ derbisi öncesinde Fenerbahçe Teknik Direktörü Lorant bütün hesaplarını galibiyet üstüne kurmaya başladı. Yöneticilerle yaptığı toplantıda kendilerine beraberliğin yaramayacağını belirten Alman hoca, "İkili averaja kalırsak avantaj onlara geçer. Kazanmaktan başka çaremiz yok. Şampiyonlar Ligi için bize bu galibiyet gerekli" yorumunu yaptı. 
     
     Lorant’a uyarı 
     YÖNETİCİLER de Lorant’tan öncelikle Şampiyonlar Ligi’ni düşünmesini istediler. Beşiktaş maçını bu açıdan çok önemli gördüklerini vurgulayan yönetim, Alman hocaya maç taktiğini düşünürken dikkatli davranmasını tavsiye ettiler. Yönetim hafta boyunca Samandıra’daki idmanları ziyaret edecek ve oyuncularla tek tek görüşerek Beşiktaş maçına konsantre etmeye çalışacak. 
     
     "Kenetlenmeliyiz" 
     LORANT, şampiyonluk yarışında üç puan geriye düşmelerinin iddialarını azaltmayacağını da iddia ederek, "Hiçbir şeyden korkmuyoruz. Korkaklar kaybeder. İnönü’ye de kazanmak için gideceğiz. Daha herşey bitmiş değil. Bütün Fenerbahçe camiasının kenetlenmesini istiyorum. Ben inanıyorum. Futbolcularım da inanıyor. Herşeye rağmen ipi biz göğüsleyeceğiz" dedi. 
     
Dostluğa davet      Kritik derbi öncesinde Beşiktaş Kaptanı Tayfur ile Fenerbahçe Kaptanı Ogün, Siemens’in imza gününde bir araya geldiler. Tayfur kendi sahalarında oynamanın avantajını değerlendirmek istediklerini belirtti. Ogün ise son haftalarda iyi oynadıklarına değinerek, "Son haftalarda yaşanan kavgaların sona erip iki takım taraftarınında karşılaşmaya elele gelmesini istiyoruz" diye konuştu. 
     
Has ve Aksu’ya ihraç istendi      FUTBOL Federasyonu Disiplin kurulu tarafından Başkan Aziz Yıldırım ve yöneticilere verilen hak mahrumiyeti cezaları, kulüp içinde de tepki buldu. Birleşik Fenerbahçeliler Vakfı lideri Aziz Yılmaz, bu karara karşı çıkmadıkları ve haksızlıkları önlemedikleri gerekçesi ile Federasyon’daki iki kongre üyesi Şeref Has ile Ata Aksu’yu ihraç istemiyle Haysiyet Divanı’na verecek. 
     
Milli çağrı      SARI - Lacivertli takımın Yugoslav oyuncuları, Mirkovic ve Lazetic ile Hırvat Rapajic milli takımlarının 17 Nisan’da oynayacakları özel karşılaşmalara çağrıldılar. Yugoslavya - Litvanya, Hırvatistan - Bosna Hersek ile karşılaşacak. 
     
1600 bilet istendi      FENERBAHÇE yönetimi hafta sonu yapılacak derbi karşılaşması için Beşiktaş’tan 1600 bilet istedi. Sarı - Lacivertliler ayrıca ligin kalan dört haftasında şampiyonluk yarışı yapan takımların tüm maçlarında doping kontrolü yapılmasını önerdi. 
     
Ogün iddialı      FENERBAHÇE Kaptanı Ogün, Beşiktaş ile yılların getirdiği dostluğu yansıtan bir derbi maçı oynayacaklarını söyledi. Şampiyonluk için Galatasaray’ın puan kaybetmesini bekleyeceklerini belirten tecrübeli futbolcu, "Kalan dört maçımızı da kazanmak zorundayız. Bizim için lig bitmedi. Beşiktaş maçını da kazanmak istiyoruz. Maçın hem sahada, hem de tribünde centilmence geçeceğine inanıyorum" dedi. 
     



 SPOR 






























</TEXT>
</DOC>
