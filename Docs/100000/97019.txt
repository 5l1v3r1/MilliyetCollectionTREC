<DOC>
<DOCNO> 97019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/20/son/sontur10.html </URL>
<DATE> 2002/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer "Türkiye Kıbrıs Türkünün her zaman yanında olacak" 
</HEADLINE>
<TEXT>

     Cumhurbaşkanı Ahmet Necdet Sezer, Kıbrıs Türkünün eşit statüsünün ve egemen varlığının kabulünün, Adada hakça ve kalıcı bir uzlaşıya varılmasını olanaklı kılacağına işaret ederken, "Türkiye, bugüne kadar olduğu gibi bundan sonra da haklı savaşımında Kıbrıs Türkü'nün yanında olacaktır" dedi. 
     Cumhurbaşkanı Sezer, Kıbrıs Barış Harekatı'nın 28. 
     yıldönümü nedeniyle Ada'da düzenlenen törenlere kendi adına katılan Cumhurbaşkanlığı Genel Sekreteri Kemal Nehrozoğlu aracılığıyla KKTC Cumhurbaşkanı Rauf Denktaş'a bir mesaj iletti. Türkiye'nin tarihsel, ahdi ve insani hak ve yükümlülüklerine dayanarak gerçekleştirdiği Kıbrıs Barış Harekatı'nın 28. Yıldönümünü kutlayan Sezer mesajında, bugünün yıllarca çektiği acılara ve zorluklara sabırla yılmadan karşı koymasını bilen Kıbrıs Türkünün özgürlük ve bağımsızlığını koruma ve bu değerlere sahip çıkma yönündeki kararlılığının göstergesi olduğunu kaydetti. Sezer, Türkiye'nin güvencesi altındaki Kıbrıs Türkünün, güven içinde ileri yürüdüğünü belirtirken, bölgesinde barış ve istikrarın simgesi durumuna gelen KKTC'nin çatısı altında Kıbrıs Türk halkının huzura ve gönence kavuştuğunu ifade etti. Kıbrıs Türkünün eşit statüsünün ve egemen varlığının kabulünün, Adada hakça ve kalıcı bir uzlaşıya varılmasını olanaklı kılacağına işaret eden Sezer, bu bağlamda, Kıbrıs Türk halkının güvenliğinin ve egemenliğinin güvence altına alınmasının, Türkiye ve KKTC'nin anlaşmalardan doğan hakları ve stratejik çıkarları ile Ada üzerindeki Türk-Yunan dengesinin korunmasının esas olduğunu söyledi. Sezer, "Türkiye, bugüne kadar olduğu gibi bundan sonra da haklı savaşımında Kıbrıs Türkünün yanında olacaktır" dedi. Sezer, Türkiye ve Kıbrıs Türk halkının her zaman barıştan yana olduğunu belirterek, Denktaş'ın girişimiyle başlatılan doğrudan görüşmelerin Adada hakça ve kalıcı bir çözüme varılması çabalarına yardımcı olacağına inandığını kaydetti. 
     





</TEXT>
</DOC>
