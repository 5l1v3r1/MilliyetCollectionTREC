<DOC>
<DOCNO> 86846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/son/sontur21.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Doktor, hastanede tartıştığı meslekdaşının kafasında vazo kırdı 
</HEADLINE>
<TEXT>

     Bursa Ali Osman Sönmez Onkoloji Hastanesi'nde görevli bir doktorun, hasta yüzünden tartıştığı meslektaşının kafasında vazo kırdığı belirtildi. 
     Alınan bilgiye göre, Göğüs Hastalıkları Uzmanı Dr. Alp Güreli ile Anestezi Uzmanı Dr. Derya Mengü, Yoğun Bakım Ünitesi'nde yatan ve kimliği belirlenemeyen bir hastanın tedavisiyle ilgili tartışmaya başladılar. 
     Hastanenin ikinci katında bulunan Hekimler Odası'nın önünde meydana gelen tartışma sırasında Derya Mengü'nün, meslektaşının başına vazoyla vurduğu öne sürüldü. 
     Vazonun başında kırılmasıyla hafif yaralanan Dr. Alp Güreli'ye, diğer meslektaşları tarafından pansuman yapıldığı kaydedildi. 
     Bu arada, olayla ilgili soru üzerine Hastane Başhekimi Cem Toros da, iki doktorun bir hasta yüzünden tartışmasının olağanüstü bir olay olmadığını belirterek, ''doktor arkadaşlarımız arasında bu tür tartışmalar yaşanabiliyor. Büyütülecek bir şey yok'' dedi. 
     





</TEXT>
</DOC>
