<DOC>
<DOCNO> 84144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/son/soneko08.html </URL>
<DATE> 2002/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Mali milat ne olacak 
</HEADLINE>
<TEXT>

     Maliye Bakanlığı, mali milat konusunda belirlenen iki ayrı alternatiften hangisinin uygulamaya konulacağını, IMF heyeti ile Türkiye Odalar ve Borsalar Birliği TOBB ve Türkiye Bankalar Birliği ile yapılacak görüşmelerin ardından kesinleştirmeye hazırlanıyor. 
     Gelirler Genel Müdürlüğü, 1 Ocak 2003 tarihinde yürürlüğe girecek vergi düzenlemeleri konusundaki görüşleri ana hatlarıyla belirledi. Yapılan toplantılarda kamuoyunda ''mali milat'' olarak nitelenen düzenlemeler konusunda 2 ayrı formül ortaya kondu. 
     İlk alternatife göre, gelirin tanımında eski sisteme dönülen şu anki düzenleme 31 Aralık 2002 yılında sona ermeyecek ve mevcut uygulama 2003 ve daha sonraki yıllarda da aynen sürecek. 
     Yeni bir kanuni düzenleme ile gerçekleştirilecek bu formülde vergilemeye tabi kazançlar ticari, zirai, ücret, serbest meslek, gayrımenkul sermaye iradı, menkul sermaye iradı ile sair kazançlar-değer artışı kalemlerinden oluşmaya devam edecek. 
     Ancak bu alternatifin benimsenmesi halinde, ekonomik krizle birlikte yurtdışına kaçırılan paraların geri dönüşü için yeni bir düzenlemeye gidilecek. Bu çerçevede, 31 Aralık 2002 tarihine kadar sermayeye eklenecek paralara kaynağı sorulmayacak. Söz konusu paralar için ''Nereden Buldun'' sorgusu yapılmayacak ve bunlara yönelik geçmişe dönük bir vergi takibatına girilmeyecek. 
     İkinci alternatife göre ise bu yılın sonuna kadar askıya alınan ve 1 Ocak 2003 tarihinde yeniden devreye girecek olan 4369 sayılı Kanun hükümleri, daha önce kararlaştırıldığı şekilde uygulamaya konulacak. 
     Böylece vergiye tabi gelirler de harcama ve tasarrufa konu olan varlıklardaki artışlar olarak tanımlanacak. Bu şekilde harcama ve tasarrufta artış tespit edildiğinde bunun kaynağının izah edilmesi istenecek, bu artış için ''Nereden Buldun'' sorusu yöneltilecek. 4369'un yeniden devreye girmesi halinde, bu yeni bir mali milat ile birlikte gerçekleştirilecek. Bu çerçevede stoklar, demirbaşlar ve nakit değerlerin kayda girmesi için mükelleflere 31 Aralık 2002 tarihine kadar süre verilecek. 
     1 Ocak 2003'den itibaren de varlıklardaki artış için kaynağını 
     belirtme dönemi başlayacak. 
     Bu arada Gelirler Genel Müdürlüğü'nden bir üst düzey yetkili, yeni düzenlemelerin IMF Heyeti ile de ele alınacağını bildirdi. 
     Sermayeye eklenen paralar için geçmişe dönük bir vergi takibatına gidilmemesi konusunun IMF tarafından benimsendiğini kaydeden yetkili, mali milada dönük düzenlemelerin de IMF'nin bu incelemeleri sırasında detaylı şekilde konuşulacağını ifade etti. 
     Aynı yetkili, yeni düzenlemeler içinde hiçbir şekilde vergi affı, vergi borçlarının, gecikme zamlarının bir bölümünün silinmesi, ertelenmesi gibi kolaylıkların yer almayacağını da söyledi. 
     Bu arada Maliye Bakanlığı'nın vergideki yeni düzenlemeler konusunda TOBB ve Türkiye Bankalar Birliği'nin de görüşlerini alacağı belirtildi. 
     





</TEXT>
</DOC>
