<DOC>
<DOCNO> 81284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/30/son/sonspo05.html </URL>
<DATE> 2002/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolda 6 sezon sonra şampiyonluk tahtına yine bir yabancı oturdu 
</HEADLINE>
<TEXT>

     Birinci Süper Lig'in şampiyonluk koltuğuna, 6 sezon sonra yine bir yabancı teknik direktör, Rumen Mircea Lucescu oturdu. 
     Son beş sezondur Türk antrenörlerin başarılarına Galatasaray'ın Rumen Teknik Direktörü Mircea Lucescu bu sezon ara verirken, 1959 yılında başlayan ve hafta sonu yapılacak karşılaşmalarla 44.'sü geride kalacak olan Birinci Süper ligde, 5 Türk teknik direktörün yanısıra, 6 ülkeden 20 antrenör de çalıştırdıkları takımları zirveye taşıdılar. 
     
     TERİM'İN BÜYÜK BAŞARISI 
     Lig tarihinde 4 sezon peşpeşe Galatasaray'ı şampiyonluğa taşıyan Fatih Terim, Türk antrenörlüğü adına büyük bir başarının sahibi olurken, Trabzonspor'da görev yapan Ahmet Suat Özyazıcı da bordo-mavilileri aralıklarla 4 sezon şampiyonluk kürsüsüne çıkarmayı başardı. 
     1961-62 ve 1962-63 sezonlarında yine bir Türk antrenör Gündüz 
     Kılıç Galatasaray'ı şampiyon yaparken, Özkan Sümer iki sezon Trabzonspor'u ve en son da 2000-01 sezonunda da Mustafa Denizli Fenerbahçe'yi şampiyon yaparak, ''Şampiyon Türk Teknik Direktörler'' arasındaki yerini aldı. 
     
     ÜSTÜNLÜK YABANCILARDA 
     Birinci Süper Lig'in hafta sonu yapılacak karşılaşmalardan sonra geride kalacak 44 sezonunda şampiyonlukların yabancı antrenörlerin tekelinde olduğu gözleniyor. 
     Şampiyonluklarda 6 ülkeden 20 antrenörün imzası bulunuyor. En çok şampiyonluk sevinci yaşayanlar, 10 şampiyonlukla Yugoslavlar. 
     Yugoslavları 7 şampiyonlukla İngilizler, 5 şampiyonlukla Almanlar izledi. 
     Macar teknik adamlar 4, Brezilyalılar 3 ve Rumen teknik adamlar da 2 defa çalıştırdıkları takımları birincilik koltuğuna çıkarmayı 
     başardılar. 
     Yabancı teknik direktörler arasında Brian Bırch ve Gordon Milne'nin ayrı bir yeri bulunuyor. Birch Galatasaray'ı, Milne de Beşiktaş'ı 3 sezon peşpeşe şampiyon yapma başarısını gösterdiler Türkiye'de görev yapan yabancı antrenörler arasında Yugoslav Toma Kaleperovıc ile Stanko Brankovıc hem Fenerbahçe'yi ve hem de Beşiktaş'ı şampiyon yapma başarısını gösterdiler. 
     





</TEXT>
</DOC>
