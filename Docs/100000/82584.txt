<DOC>
<DOCNO> 82584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/07/son/sondun11.html </URL>
<DATE> 2002/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de posta kutusunda bomba dehşeti bitmiyor 
</HEADLINE>
<TEXT>

     ABD'nin Colorado eyaletinde, bir posta kutusunun içinde boru tipi bomba bulundu. 
     ABD'nin orta batısındaki üç eyalette 16 bomba bulunmasının ardından aynı tip bir bombanın Colorado'da eylem amaçlı kullanılması, iç terörün batıya kaydığı endişesi yarattı. 
     Amerikan Federal Soruşturma Bürosu FBI yetkilisi Mark Mershon, terör tehdidinin batı eyaletlerine bu kadar çabuk yayılmasından kaygı duyduklarını söyledi. 
     Colorado'nun dağlık kesimlerindeki Salida yerleşim biriminde bir bölge sakininin, katlanmış kağıtlarla dolu bir torbada boru tipi bomba bulması üzerine uzmanların, soruşturma çerçevesini genişlettikleri ve bomba eylemcisini dağlık kesimlerde aramaya başladıkları belirtiliyor. 
     Salida'da bulunan ve patlamadan etkisiz hale getirilen bombanın, Illinois, Iowa ve Nebraska'da bulunan bombalarla aynı tipte olduğu ifade edildi. 
     





</TEXT>
</DOC>
