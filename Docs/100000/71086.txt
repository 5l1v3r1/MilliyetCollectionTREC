<DOC>
<DOCNO> 71086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/06/son/sondun01.html </URL>
<DATE> 2002/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Filipinler'de 6.8 büyüklüğünde deprem... 
</HEADLINE>
<TEXT>

     Filipinler'in güneyindeki Mindanao adasında Richter ölçeğine göre 6.8 büyüklüğünde deprem oldu. 
     Filipinler Volkan Bilimi ve Sismoloji Kurumu, edindikleri ilk bilgilere göre, depremin merkez üssünün denizin 15 kilometre altında, General Santos kentinin yaklaşık 243 kilometre güneybatısında olduğunu bildirdi. 
     Kentteki görgü tanıkları, depremin ardından elektriklerin kesildiğini ve bir balık konserve fabrikasındaki yaklaşık 100 işçinin, panik sırasında yaralandıklarını söylediler. 
     Deprem yüzünden dükkanlardaki şişelerin kırıldığı, binalarda çatlaklar oluştuğu, bazı evlerin beton çitlerinin yıkıldığı ve bir su tankının devrildiği belirtilirken, yetkililer büyük çapta bir hasar meydana gelmediğini kaydettiler. 
     Yetkililer, olası artçı depremler konusunda uyarıda bulunurken, depremin merkez üssü yakınındaki kıyı kentlerinde tsunami tehlikesinin olduğu kaydedildi. 
     Bu arada Hong Kong Gözlemevi, depremin büyüklüğünü 7.6 olarak açıkladı. 
     Filipinler'de günde ortalama 5, yılda da 1700'den fazla deprem meydana geliyor. 
     






</TEXT>
</DOC>
