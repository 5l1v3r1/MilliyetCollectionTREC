<DOC>
<DOCNO> 76860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/06/son/sontur11.html </URL>
<DATE> 2002/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş İstanbul depremine önlem için para arıyor 
</HEADLINE>
<TEXT>

     Devlet Bakanı Kemal Derviş, olası bir depreme karşı alınacak önlemler çerçevesinde gereken kaynağı artırmaya çalıştıklarını ve mümkün de gözüktüğünü bildirdi. 
     Derviş, Dünya Bankası Türkiye Direktörü Ajay Chhibber ve Dünya Bankası deprem uzmanlarının da katıldığı toplantının ardından yaptığı açıklamada, ''Kaynağı artırmaya çalışıyoruz ve mümkün de gözüküyor. 
     Ama bu kaynağın tabii Türkiye genelinde en verimli şekilde kullanılması lazım. Bu konuda daha çok duruma hakim olmamız gerekiyor'' dedi. 
     Bu konuda uğraşan sivil toplum örgütleri, bilim adamları bakanlıklar ve herkesi biraraya getirerek hem kaynağı artırmak, hem de bu kaynağı en verimli bir biçimde kullanmanın amaçlandığını kaydeden Derviş, ''Bu yönde çok yararlı bir çalışma oldu ama yapılacak epey de iş var önümüzde'' diye konuştu. 
     Derviş, ''Düşünülen rakam ne '' sorusu üzerine, ''Öyle çok kesin bir rakam değil ama sadece Dünya Bankası'nı düşündüğümüzde 700-800 milyon dolar mümkün gözüküyor'' yanıtını verdi. 
     Dünya Bankası'nın zaten geçmişte de önemli projeleri olduğunu kaydeden Derviş, şunları söyledi 
     ''Ama daha ziyade önleme yönelik, yani olay olduktan sonra tüm hasar ortaya çıktıktan sonra değil de bu hasarı mümkün olduğu kadar önlemek açısından kapsamlı bir projeyi ortaya çıkarabilirsek, hem Dünya Bankası, hem Dünya Bankası gibi diğer bölgesel veya uluslararası kuruluşlardan çok önemli bir kaynak bulmamız mümkün. 
     Bir rakamı paylaşayım sizinle, belki de kamuoyu biliyor bu rakamı ama Los Angeles'te bizim korktuğumuz tür bir deprem oldu, 65 insan ancak hayatını yitirdi. Sadece 65 insan. Dolayısıyla önlem mümkün, tabii kaynak gerekiyor. Kolay veya ucuz birşey değil ama büyük bir felakette bile ölüm sayısını çok ciddi biçimde aşağı çekmek mümkün. Bu konuda sanıyorum hepimizin elimizden geleni yapmamız lazım.'' 
     






</TEXT>
</DOC>
