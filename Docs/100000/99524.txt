<DOC>
<DOCNO> 99524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/02/siyaset/siy03.html </URL>
<DATE> 2002/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Genç Parti lideri, vatandaşlıktan çıkarılıyor... 
</HEADLINE>
<TEXT>
Uzan kararnamesini 20 bakan imzaladı 
İzin almadan Ürdün vatandaşı olan Cem Uzan’la ilgili kararname, MHP’li bakanların imzasını bekliyor... 
     ANKARA Milliyet 

     İçişleri Bakanı Rüştü Kazım Yücelen, Ürdün vatandaşlığına geçen Genç Parti lideri Cem Uzan’ın Türk vatandaşlığının kaybettirilmesi konusundaki çalışmaların, "Herkese karşı eşit uygulama" çerçevesinde gerçekleştirildiğini söyledi. Yücelen, "Bakanlığımız herkese eşit davranmak zorundadır. Her vatandaşa uygulanması gereken işlem ona da yapılmıştır" derken, MHP’li bakanların imzasını bekleyen kararnameye 20 kadar bakanın imza attığı öğrenildi. Bakanlar Kurulu’nda önceki gün imzaya açılan Uzan’ın vatandaşlıktan çıkarılmasına ilişkin kararnamenin imzaları sürerken, ANAP ve DSP’li bakanların imza verdikleri kaydedildi. 
     
     600 KADAR YAZI VAR 
     Yücelen de, bakanlığının bütün vatandaşlara eşit mesafede durmak zorunda olduğunu, bu işlemin, Nüfus Vatandaşlık İşleri Genel Müdürlüğü’nün rutin işlemleri arasında bulunduğunu dile getirdi. Yücelen, "Genel Müdürlük, Dışişleri Bakanlığı ile yazışarak bu konuda her vatandaşımıza uygulaması gereken işlemi ona da uygulamıştır. 600 civarında vatandaşlık kaybettirilmesine dair yazı, Başbakanlık’a sanıyorum 18 veya 19 Temmuz’da gönderilmiştir. İşlemler sürüyor" dedi. 
     
     BAŞBAKANLIĞA BAŞVURDULAR 
     Bu arada Uzan’a ilişkin kararnamenin MHP’li bazı bakanların da imzalaması için Başbakanlık’ta bekletildiği öğrenildi. Cem Uzan’ın, Ürdün Krallığı’ndan vatandaş olmadığına dair aldığı resmi bir yazıyla İçişleri Bakanlığı ve Başbakanlığa başvurduğu, bu belgenin incelemeye alındığı kaydedildi. 
     İçişleri Bakanlığı da, Uzan’ın vatandaşlıktan çıkarılması işlemini Vatandaşlık Yasası’nın 25 A maddesi gereğince başlatmıştı. Sözkonusu maddede "İzin almaksızın başka ülke vatandaşlığına geçenlerin vatandaşlığı kaybettirilebilir" hükmü yer alıyor. 
     



 SİYASET 




















</TEXT>
</DOC>
