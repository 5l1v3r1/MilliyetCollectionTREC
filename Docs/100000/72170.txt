<DOC>
<DOCNO> 72170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/son/soneko11.html </URL>
<DATE> 2002/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk halkı peşin alışverişi seviyor... 
</HEADLINE>
<TEXT>

     Taylor Nelson Sofres Piar tarafından gerçekleştirilen araştırmaya göre, Türk halkının yüzde 55.1'i peşin alışverişi, yüzde 22.6'sı parası varsa peşin alışverişi yoksa taksit imkanını tercih ediyor. 
     Taylor Nelson Sofres Piar tarafından yapılan yazılı açıklamada, ''21. Yüzyılda Türkiye Profili'' araştırmasının İstanbul, Ankara, İzmir, Bursa, Diyarbakır, Adana gibi iller başta olmak üzere Türkiye'nin 20 büyük ilinden 2 bin 125 örneklem üzerinde yapıldığı bildirildi. Araştırma sonuçlarına göre, ''Kampanyalara ve taksitli alışveriş imkanlarına olan yaklaşımınız nedir '' sorusuna yanıt veren deneklerin yüzde 55.1'i peşin alışverişi tercih ediyor. 
     Aynı soruya cevap veren deneklerin yüzde 22.6'sı parası varsa peşin alışverişi yoksa taksit imkanını, yüzde 9.1'i parası olsa bile taksitli alışverişi, yüzde 7.9'u peşin fiyatına taksitli olursa taksitle alışverişi tercih edeceği yanıtını verdi. 
     Araştırmada ''Piyasaya yeni çıkan farklı bir ürüne karşı satın alma yaklaşımınız ne yönde olur'' şeklindeki soruya yanıt verenlerin yüzde 50.8'i ''çevremdekilerin denemesini bekler, tavsiye ederlerse alırım'' yanıtını verirken, yüzde 41'i ''ürün piyasada tutulur ve yaygınlaşırsa alırım'' ve yüzde 7.7'si de ''hemen alır, denerim'' cevabını verdi. 
     ''Kişisel bakım ve kozmetik alışverişlerini genellikle nereden yaparsınız '' sorusuna ise yanıt verenlerin yüzde 28.5'i birden fazla şubesi olan süpermarketten, yüzde 22.6'sı parfümeriden, yüzde 19.7'si hipermarket ve grossmarketten, yüzde 19.7'si bakkaldan, yüzde 13.3'ü şubesi olmayan küçük marketten, yüzde 6.2'si halk pazarı, yüzde 3'ü mahalle pazarı, yüzde 0.2'si de eczanelerden şeklinde yanıtladı. 
     Aynı araştırmaya göre, evdeki kozmetik ürünlerini alma kararını yüzde 39.8 oranında evin hanımı, yüzde 25.2 seviyesinde evin beyi, yüzde 6.5 
     düzeyinde de çocuklar tarafından veriliyor. 
     
     Banyo alışkanlıkları 
     Söz konusu araştırmaya katılanların yüzde 7.5'i yaz aylarında haftada bir kez banyo yaptıklarını belirtirken, yüzde 25.7'si hafta iki kez, yüzde 18.6'sı hafta üç kez, yüzde 28.5'i de hergün banyo yaptıklarını bildirdi. 
     Kış aylarında ise deneklerin yüzde 25.8'i hafta bir, yüzde 2.3'ü on günde bir, yüzde 31.6'sı hafta iki kez, yüzde 24'ü haftada üç kez, yüzde 10.8'i haftada 4-5 kez, yüzde 5.1'i de hergün yıkandıklarını bildirdiler. 
     






</TEXT>
</DOC>
