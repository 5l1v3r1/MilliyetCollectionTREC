<DOC>
<DOCNO> 87404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/01/son/sonspo02.html </URL>
<DATE> 2002/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor, Barcelona'nın eski hocası Rexach'ı çağırdı 
</HEADLINE>
<TEXT>

     Teknik direktör arayışlarını sürdüren Birinci Süper Ligi'nin başarılı ekiplerinden Gaziantepspor, mutlu sona gelecek hafta içinde ulaşmak istiyor. 
     Alınan bilgiye göre, kırmızı-siyahlı ekip, İspanya'nın ünlü ekiplerinden FC Barcelona'nın eski teknik direktörü Carles Rexach'ı Gaziantep'e çağırdı. Başarılı teknik direktörün ise bu daveti kabul ettiği öğrenildi. 
     Kulüp profesyonel futbol şubesi sorumlusu Asım Atmaz, Rexach ile parasal konularla birlikte bazı pürüzler yaşadıklarını, bu sorunu çözebilmek için kendisini Gaziantep'e çağırdıklarını söyledi. 
     Avrupa'da görev yapmış, kariyeri başarılarla dolu olan bir teknik adamı göreve getirebilmek için uğraş verdiklerini kayeden Atmaz, şunları söyledi 
     ''Avrupa'dan birçok teknik adam çeşitli vasıtalarla bizimle çalışmak istediklerini belirten mesajlar gönderdiler. Ancak bizim tercihimiz öncelikle altyapıda tecrübeli, genç oyunculara şans verebilen, takımın vizyonuna uygun bir teknik adam olacak. Birkaç teknik adamla görüşmemizden sonra FC Barcelona Kulübü'nün eski altyapı hocası ve A takımda da görev yapmış Rexach oldu. Kendisinin istediği fiyatla bizim aramızda pek fark kalmadı. Öncelikle çalışacağı kentin görünümünü, sosyal yaşantısını ve tesislerini merak ediyor. Burada ailesiyle birlikte kalmayı düşünüyor. 
     Bu nedenle kendisini Gaziantep'e davet ettik. Eğer son anda bir aksilik çıkmazsa, en geç çarşamba gününe kadar burada olması gerekiyor. Kendisine modern tesislerimizi ve çağdaş kentimizi gezdireceğiz. Ücret konusunu aşabiliriz ancak son kararı verecek olan yine kendisidir. Anlaşacağımızı umuyorum. '' Bu arada kulüp başkanı Celal Doğan'ın, Rexach ile yaptığı görüşmede en son 750 bin dolar ücret önerdiği ünlü teknik adamın ise 1 milyon dolar ücrette israrcı olduğu öğrenildi. 
     





</TEXT>
</DOC>
