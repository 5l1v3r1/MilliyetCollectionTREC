<DOC>
<DOCNO> 56606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/11/son/sondun07.html </URL>
<DATE> 2001/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Japon Bakan Türkiye hakkında kitap yazdı... 
</HEADLINE>
<TEXT>

     Japonya'nın en yüksek tirajlı gazetesi Yomiuri Shimbun, Eğitim ve Bilim Bakanı Atsuko Toyama'nın, ''20. ve 21. Yüzyıl Arasında Türkiye'' ismini taşıyan kitabına geniş yer vererek, okuyucularına tanıttı. 
     Günlük tirajı 10 milyonu geçen gazete, eski Ankara büyükelçisi Toyama'nın kitabında dile getirdiği ''Farklı kültürleri tanımak, Japonya'yı tanımaktır'' görüşünü, haberin başlığına taşıdı. 
     Haberde, Eğitim Bakanlığı'na giren ilk bayan memur olarak görevinde yükselen ve Kültür Müsteşarlığı'ndan emekli olan Toyama'nın, 1996 yılının yazından 1999 yılı sonbaharına kadar 3 yıl süreyle 
     Türkiye'de Japonya Büyükelçisi olarak görev yaptığı belirtildi. 
     Toyama, ''Türkiye hakkında neden kitap yazdınız '' sorusuna, ''Türkiye'deki yaşamı aktarmak istedim. Uzakta olan Japonya'nın bazı yanları da görünüyor'' yanıtını verdi. 
     
     Bir kez vazgeçtim 
     Toyama'nın, kitabında, büyükelçilik yaptığı dönemdeki tecrübelerini ve düşüncelerini aktardığı kaydedilen haberde, ''Kitabı yazma sebebini anladık. Ama, Nisan ayında beklenmedik bir şekilde Koizumi kabinesinde yer alıp, zor işleri başarırken, bu kitabı yazmaya nasıl vakit buldu acaba '' sorusunu Toyama, şöyle yanıtlıyor 
     ''Aslında bir kez vazgeçtim. Ocak ayında yazmaya başladım ama tam yarısına gelince kabineye girdim. Kitabın kalan kısmını yazmaktan vazgeçtim. Fakat yaz gelince bir kez daha düşündüm ve gece geç saatte eve geldikten sonra bilgisayarın başına oturarak, yazmaya devam ettim. 
     Sonunda da bitirdim.'' Haberde, Toyama'nın Türkiye'de görev yaptığı sırada, büyük bir deprem felaketi yaşandığı anımsatılarak, ''Toyama, büyükelçilikte çalışan yerel personelin, hayatını kaybeden akrabaları ve arkadaşlarıyla ilgili duygularını etkileyici biçimde aktarmış. İnsanın ölüme karşı olan içten yaklaşımı, insanlararası ilişkiyi düşündürüyor'' denildi. 
     
     Türk gençliğine övgü 
     Türk halkının çoğunluğunun Müslüman olmasına rağmen laikliği benimsediği belirtilen haberde, ''Bunun için verilen mücadelenin tarihi, New York'taki o terör saldırısının medeniyetler savaşı olarak algılanmaması gerektiğini de bize öğretiyor'' ifadesi kullanıldı. 
     Haberde, şunlar kaydedildi 
     ''Ancak, Toyama Hanım'ın en çok aktarmak istediği şeyin, 'ülkem için bir şey yapmak istiyorum' diyen gençlerin içtenliği olsa gerek. 
     'Ülkesiyle gurur duyan kişi, uluslararası bir kişilik kazanabilir' diyor. Bunun ardında ise toplum bilinci zayıf Japon gençlerini görebilirsiniz. Farklı kültürleri tanımak, aynı zamanda kendi kültürünü tanımaktır. Uluslararası anlayışın geliştirilmesi hedefine bu yolla ulaşılabilir.'' Yazıda, ''Sayın Eğitim ve Bilim Bakanı, Türkiye'deki tecrübelerinizi çocuklara direkt olarak aktarmaya ne dersiniz '' sorusuna Toyama, ''Eğer davet ederseniz memnuniyetle'' yanıtını veriyor. 
     






</TEXT>
</DOC>
