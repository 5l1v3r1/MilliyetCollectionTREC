<DOC>
<DOCNO> 80892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/son/sonspo03.html </URL>
<DATE> 2002/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonsporlu Zafer "Beşiktaş'ta teklif aldım" 
</HEADLINE>
<TEXT>

     Trabzonspor'un başarılı oyuncusu Zafer Demiray, Beşiktaş'tan aldığı transfer önerisini doğrularken şu ana dek siyah-beyazlı takımla bir anlaşma yapmadığını söyledi. 
     Zafer Demiray, A.A muhabirine yaptığı açıklamada, sezon sonunda bordo-mavili takımla sözleşmesinin sona ereceğini belirterek, ''Ancak kulübüm benimle bir görüşme yapmadı. Beşiktaş'ın ise bana ilgisi daha sıcak. Biz de bu işten para kazanıyoruz. Bu teklifi değerlendireceğim'' diye konuştu. 
     Zafer, Antalyaspor'da oynadığı dönemde, İstanbul kulüplerinden transfer önerileri aldığını, ancak kendisinin Trabzonspor'u seçtiğini de ifade ederek, şöyle konuştu 
     ''Trabzon'u çok seviyoruz. Eşim de burayı beğeniyordu. Ancak kulüpten benimle transferim konusunda görüşen kimse olmadı. 
     Beşiktaş'ın da beni istemesi tabii ki güzel bir duygu. Artık başımızın çaresine bakacağız. Trabzonspor'da başarılı olduğuma inanıyorum ancak daha da başarılı olabilirdim. Orta alan oyuncusuyum ancak hocalarım beni hep santrfor mevkiinde oynattılar. Takımda pırıl pırıl çocuklar vardı ancak üzerimizde de bu sezon adeta kara bulutlar dolaştı ve başarılı bir sezon geçiremedik. Umarım, Trabzonspor bir daha böyle bir sezon yaşamaz.'' Öte yandan sol diz iç yan bağlarından sakatlığı bulunan Zafer, yarın sabah Almanya'ya giderek burada tedavi olacak. Zafer'in tedavi masraflarını ise kendisi karşılayacak. 
     





</TEXT>
</DOC>
