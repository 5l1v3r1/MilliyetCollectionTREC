<DOC>
<DOCNO> 50450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/04/ekonomi/aeko.html </URL>
<DATE> 2001/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa özelleşiyor 
</HEADLINE>
<TEXT>

İstanbul Menkul Kıymetler Borsası’nın 2002 yılı içinde şirketleştirilerek hisselerinin halka arzı için çalışma başlatıldı. Kurulacak şirketin bir bölümünün de blok olarak satılması planlanıyor. Özelleştirmeden 1 milyar dolar gelir bekleniyor 
     Harun GÜREK 

     Sermaye Piyasası Kurulu SPK Başkanı Doğan Cansızlar, İstanbul Menkul Kıymetler Borsası'nın İMKB özelleştirileceğini açıkladı. Altın bonosu için de çalışma başlattıklarını açıklayan Cansızlar, İMKB'nin hisse satışından 1 milyar dolara yakın gelir hedeflediklerini belirtirken altın bonolarıyla 2 - 3 milyar dolarlık bir kaynağın ekonomiye kazandırılacağını bildirdi. 
     
     Önce şirket olacak 
     Dünyada borsaların hızla şirketleştiğini belirten Cansızlar, İMKB'nin de şirketleşmesi için çalışma başlattıklarını söyledi. Çalışmanın SPK ve İMKB tarafından ortak yürütüldüğünü kaydeden Cansızlar, "Bu çalışmayı tamamlar tamamlamaz, İMKB'nin anonim şirkete dönüştürülerek, özelleştirilmesini hükümete teklif edeceğiz. Eğer hükümet teklifimizi kabul ederse, şirketleşme çalışmalarını 2002 yılı içinde tamamlayarak, halka arza başlamak istiyoruz" dedi. 
     
     Türkiye’nin gözdesi 
     İMKB'nin Türkiye'nin en çok gelir sağlayan kamu kurumlarından biri ve kayda değer miktarda malvarlığına sahip olduğunu anlatan Cansızlar, şirket hisselerinin peyderpey halka arz yoluyla satılmasını düşündüklerini, ancak yapılacak çalışma sonunda bir miktar blok satış yapılabileceğini de kaydetti. 
     Özelleştirmeden 700 milyon ile 1 milyar dolar arasında bir gelir beklediklerini belirten Cansızlar, "İMKB şu anda vergi mükellefi değil. Özelleşirse vergi mükellefi haline de gelecek. 
     Dolayısıyla vergi geliri açısından da İMKB'nin düzenli katkısı olacak" dedi. Doğan Cansızlar, Altın Borsası'nı daha faal hale getireceklerini de bildirdi. 
     
İMKB’nin 2000 geliri 210 trilyon liraydı Kuruluş 1985 2000 yılı geliri 210 trilyon Çalışan sayısı 468 Halka açık şirket sayısı 311 İşlem hacmi Ekim 2001 64.6 milyar dolar      
     
İMKB’nin rekorları   Tarih İMKB - 100 Endeksi 19.577 18 Ocak 2000 İşlem hacmi Dolar 2.4 milyar dolar 12 Nisan 2000 İşlem hacmi TL 1.4 katrilyon 12 Nisan 2000 İşlem miktarı 237.5 milyon adet 12 Ekim 2001 Sözleşme sayısı 329.470 17 Ocak 2000      
     
Altın bonosu çıkarılacak      SPK Başkanı Doğan Cansızlar, yastık altında bulunan altınlarla, kuyumcuların elinde bulunan hurda altınlara dayalı bonolar çıkarılması için mevzuat çalışmasını başlatıklarını söyledi. Cansızlar, şöyle konuştu 
     "Yastık altında büyük miktarlarda altın var. Kuyumcuların elinde bulunan hurda altın miktarı ise 2 milyar dolar. Bu altınlar rafine edilemediği için değerlendirilemiyor. Eğer altın bonoları çıkarırsak, bu altınları ekonomiye kazandırmış oluruz. Bono çıkarma yetkisini ilk etapta sadece bankalara vermeyi düşünüyoruz. Kuyumcular bankalarla çalışabilir. Bankalar, kasalarındaki altın miktarı kadar bono çıkarabileceği için yastık altındaki altınları da çekmeye çalışırlar. Yastık altından da bir miktar çıkarsa, ekonomiye en az 3 milyar dolarlık kaynak girer. Bu da ekonomiye bu sıkıntılı döneminde önemli bir katkı sayılır." Cansızlar, bonoların 2002 yılı sonuna kadar çıkarılmasını hedeflediklerini de kaydetti. 
     



 EKONOMİ 

















</TEXT>
</DOC>
