<DOC>
<DOCNO> 58364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/21/son/sontur21.html </URL>
<DATE> 2001/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Borcunu vermeyince çırılçıplak soydular... 
</HEADLINE>
<TEXT>

     Bahçelievler'de, borcunu vermediği gerekçesiyle cep telefonu ile parasını aldıkları kasabı, çırılçıplak soydukları iddia edilen 5 kişi yakalandı. 
     Asayiş Şube Müdürlüğü'nden alınan bilgiye göre, Bahçelievler'de kasaplık yapan Atilla Keskin, polise başvurarak, ''parasını ve cep telefonunu gasp edip, kendisini de çırılçıplak soyan'' 5 kişi hakkında şikayette bulundu. 
     Şikayete göre, Keskin, düşmanları olduğu gerekçesiyle arkadaşı Mehmet Ali Üçler'den yardım istedi. 
     Üçler de Keskin'i korumaları için Zeki Ünal, Ali Durak, Bülent Ekici ve Mehmet Karçiğa ile irtibata geçti. Bir süre koruma altında tutulan kasap Atilla Keskin, bu kişilere söz verdiği 1 milyar lirayı ise ödemedi. 
     Bunun üzerine Keskin'in cep telefonu, üzerinde bulunan 10 milyon lirayı zorla alan 5 kişi, kasabı çırılçıplak soyarak Güngören'deki evinin önüne bıraktı. 
     Keskin'in şikayeti üzerine çalışma başlatan Gasp Büro Amirliği ekiplerinin, Mehmet Ali Üçler, Zeki Ünal, Bülent Ekici, Ali Durak ve Mehmet Karçiğa'yı gözlem altına aldığı bildirildi. 
     






</TEXT>
</DOC>
