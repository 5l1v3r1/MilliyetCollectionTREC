<DOC>
<DOCNO> 92082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/26/ekonomi/aeko.html </URL>
<DATE> 2002/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Krize 90 dakika mola 
</HEADLINE>
<TEXT>

Milli takımların bugün yapacakları maç öncesinde Türkiye ve Brezilya’da doruğa çıkan ulusal coşku, benzer ekonomik ve siyasi sorunlar yaşayan iki ülkede de sıkıntıları unutturdu 
     EKONOMİ SERVİSİ 

     Dünya Kupası’nda bugün karşı karşıya gelecek olan Türkiye ve Brezilya milli takımları arasındaki maç, her iki ülkede yaşanan siyasi ve ekonomik sorunları, kısa bir süreliğine de olsa unutturdu. Her iki ülkede de milli coşku kriz sıkıntılarını gölgede bıraktı. 
     Milli takımları final için büyük iddia ile bugün sahaya çıkacak olan Türkiye ile Brezilya arasında birçok ortak nokta bulunuyor. Her iki ülke de gelişmişlik düzeyi bakımından aynı kategoride değerlendiriliyor. Her ikisi de siyasetten kaynaklanan yönetim krizi yaşıyorlar, milli paralarındaki büyük değer kaybı, kriz sonrası dalgalı kura geçiş gibi ekonomik göstergelerinde benzer olumsuz gelişmeler ve uygulamalar var. Ayrıca her iki ülke de içinde bulundukları ekonomik duruma, IMF ile anlaşarak oluşturulan programlarla çare bulmaya çalışıyor. 
     
     Brezilya’da Silva gerginliği 
     Türkiye, Avrupa Birliği ile ilgili tartışmalar nedeniyle siyasi gerilim yaşarken, yabancı yatırımcılar, Brezilya da ekim ayında yapılacak başkanlık seçimleri öncesi anketlerde önde giden Sosyalist Başkan adayı Lula da Silva’nın moratoryuma gideceği endişesini taşıyor. En yakın rakibinden 20 puan önde giden Silva’nın, Brezilya’nın 274 milyar doları bulan dış borçlarında moratoryuma gideceği ve bütçe disiplininden taviz vererek, harcamalar yoluyla enflasyonist baskı yaratacağı endişesi, yabancı yatırımcının kaçmasına neden oluyor. 
     Türkiye’de Başbakan Ecevit’in rahatsızlığı ve AB tartışmaları ile yaratılan siyasi belirsizliklerin ekonomi ve yabancı yatırımcılar üzerindeki etkisi, koalisyonun yola devam’ açıklamaları ile aşılmaya çalışılırken, Brezilya’da da yönetim, piyasaları sakinleştirmek için IMF ile yeni bir kredi paketi üzerinde anlaşmayı ve mali durumu güçlendirmek için IMF’nin kredi paketinden 10 milyar dolar çekmeyi planlıyor. 
     
Türkler daha uzun yaşıyor  Türkiye Brezilya Nüfus milyon 67.8 170.1 Yüzölçümü bin km2 774.8 8,500.0 Ortalama ömür yıl 69.0 67.0 Nüfus artışı yüzde 1.5 1.3 Büyüme 7.2 4.5 GSYİH milyar dolar 148.1 595.5 Kişi başına gelir dolar 2.160 3.590 İhracat FOB - milyon dolar 31.340.0 53,589.0 İthalat CİF - milyon dolar 41.399.0 55,800.0 Telefon bin kişi 278.4 318.0 Bilgisayar bin kişi 32.0 44.1      
     Türkiye verileri 2001, Brezilya verileri 2000 yılına ait. 
     
     



 EKONOMİ 





















</TEXT>
</DOC>
