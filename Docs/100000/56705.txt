<DOC>
<DOCNO> 56705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/12/ekonomi/aeko.html </URL>
<DATE> 2001/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye’yi Doblo kurtardı 
</HEADLINE>
<TEXT>

İtalyan otomotiv devi Fiat, başta Arjantin olmak üzere dünyadaki 18 fabrikasını kapatma kararı aldı. Tofaş CEO’su Jan Nahum, "Doblo başarılı olmasaydı, bu karardan Türkiye de etkilenebilirdi" 
     ŞULE YÜCEBIYIK 

     Avrupa’nın beşinci büyük otomotiv üreticisi Fiat Auto, 2001 yılını 117 milyon Euro zarar ve yaklaşık yedi milyar Euro tutarında dev bir borç stoğuyla kapatacağını açıkladı. 
     İtalya’nın en büyük sanayi grubu Fiat’ın Yönetim Kurulu, bu gelişmeler üzerine toplanarak, otomotiv alanında yeniden yapılanma kararı aldı. 
     Yeniden yapılanma planı çerçevesinde alınan tasarruf önlemleri arasında en radikal olanı ise yıl sonuna kadar dünya çapında altı bin kişinin işten çıkarılacak ve 2004’e kadar 18 fabrikanın da kapatılacak olması. İki milyar Euro’luk hisse satmayı kararlaştıran şirket, ayrıca Marea ve Multipla gibi modellerin üretimini de durduracak. 
     
Arjantin’den kaçış      Bu fabrikaların hangileri olduğu açıklanmazken, iki adetinin İtalya’da, geri kalan 16 fabrikanın ise İtalya dışındakilerden oluştuğu belirtildi. 
     Önceki gün yapılan olağanüstü toplantıdan Arjantin için kötü bir haber de çıktı. Toplantı sonrası yapılan açıklamada, Arjantin’in ekonomik geleceğinin umut vermediği belirtilerek, bu ülkede bulunan yaklaşık iki bin kişinin çalıştığı Iveco fabrikasının Brezilya’ya taşınacağı açıklandı. 
     
Bursa yatırımı etkilenmez’      Agnelli ailesinin kontrolü altındaki Fiat Yönetim Kurulu ayrıca, Fiat Auto Başkanı Roberto Testore’yi görevinden alarak yerine yine grup bünyesindeki ticari araç üreticisi Iveco’nun CEO’su Giancarlo Boschetti’yi atadı. 
     Fiat Auto’nun yeniden yapılanma sürecinin Türkiye’deki yatırımlara nasıl bir etkisi olacak Tofaş CEO’su Jan Nahum, Fiat’ın uzun dönemli stratejilerinde Türkiye’nin önemli bir yere sahip olduğunu söyledi. 
     Yeniden yapılanma kararının ve tasarruf önlemlerinin Türkiye’deki yatırımı etkilemeyeceğini belirten Nahum şöyle konuştu "Kapatılacak 18 fabrika arasında Bursa fabrikası kesinlikle yok. Tofaş’ın Fiat’la Doblo gibi stratejik bir bağı var. Doblo’yu dünya için üretiyor ve ihraç ediyoruz. Bu ürünün çok başarılı bir proje olması Fiat’la olan bağımızı güçlendirdi." 
     
Bize güvenleri tam’      Nahum, Fiat’ın Arjantin’den kriz nedeniyle çekilme kararını ise şöyle değerlendirdi "Evet, Türkiye’de de benzeri bir kriz yaşanıyor. Türkiye Fiat için krizdeki bir ülke’ ama Tofaş’ın bu krizden etkilenmediğini biliyorlar. Ama Doblo başarılı olmasaydı, Tofaş’ta da sorunlar olsaydı, Fiat Türkiye’de de önlem almayı düşünürdü." 
     
11 Eylül’ün faturası Testore’ye kesildi      Fiat Yönetim Kurulu’nun görevden aldığı Roberto Testore son 3 yıldan bu yana satışlardaki düşüşün önüne geçemiyordu. Ekonomik durgunluk nedeniyle 2001 satış hedefini 100 bin adet düşüren Testore, asıl darbeyi 11 Eylül terörist saldırıylarıyla yedi. Satışların bıçak gibi kesilmesi Testore’yi hissedarların gözünde "hedef adam" haline getirdi. Testore, geçen yaz "2005’e kadar 12 milyar dolar yatırım ve 19 yeni model üretimi"ni hedefleyen bir projeyi sunmuştu. 
     
Yeni Başkan Türkiye’yi iyi tanır’      Roberto Testore’nin yerine Fiat Auto’nun başına atanan Giancarlo Boschetti, 10 yıldır grup bünyesindeki ticari araç üreticisi Iveco’nun başkanlığını yürütüyor. Tofaş CEO’su Jan Nahum, Boschetti’nin Iveco’nun yatırımlarından ötürü, gerek Koç Grubu’yla gerekse Türkiye ile iyi ilişkileri olduğunu belirterek "Boschetti Türkiye’yi iyi tanıyan, bilen ve ziyaret etmiş birisi" diye konuştu. 
     



 EKONOMİ 

















</TEXT>
</DOC>
