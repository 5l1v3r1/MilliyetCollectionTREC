<DOC>
<DOCNO> 64314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/26/son/sonspo08.html </URL>
<DATE> 2002/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Aston Villalı Alpay ''Lokum gibi kura çektik'' 
</HEADLINE>
<TEXT>

     İngiltere Premier Ligi takımlarından Aston Villa'da forma giyen milli futbolcu Alpay Özalan, 12. Avrupa Futbol Şampiyonası elemelerinde Türkiye'nin yer aldığı grubu ''lokum gibi kura çektik'' diye yorumladı. 
     Alpay Özalan, kendisine ait ''www.alpayozalan.com'' adlı web sitesinde yaptığı açıklamada, 12. Avrupa Şampiyonası eleme grubu kuralarını değerlendirdi ve Türkiye'nin grubu ilk sırada tamamlayacağına inandığını bildirdi. 
     Milli futbolcu, şunları kaydetti 
     ''Eskilerin değimiyle lokum gibi kura çektik. Öncelikle bu kuraya çok sevindiğimi belirtmeliyim. Grupta tüm rakipler, daha önce mücadele ettiğimiz ve başarılı olduğumuz ekipler. Sadece biri hariç. Ne tesadüftür ki, o biri de benim şu anda futbol oynadığım ülke olan İngiltere. Ne yazık ki İngiltere karşısında bugüne kadar milli takımlar seviyesinde bir golümüz bile yok. Fakat İngiltere ile oynadığımız ve başarısız olduğumuz o günler artık çok geride kaldı. O günlerde hiç Avrupa Şampiyonası'na katılmamış, grupta averaj takımı olan, gol atmanın başarı sayıldığı, kura çekimlerine son torbadan giren bir Türkiye varken, bugün kura çekimlerine seri başı olarak katılan, yapılacak ilk Avrupa Şampiyonası'nın en büyük şampiyon adaylarından biri, Dünya Kupası'nda mücadele edecek olan bir Türkiye var. 
     Türk futbolu çok gelişti. İşte tüm bunları, futbol oynadığım ülkenin insanlarına gösterecek olmak beni mutlu ediyor. Ayrıca futbol oynadığım ülkenin insanlarına Türk konukseverliğini gösterecek olmanın da heyecanı içindeyim. Ben gruptan birinci olarak çıkacağımıza inanıyorum. Üzgünüm ama, futbolun beşiği İngiltere Avrupa Şampiyonası'na Play Off oynayarak katılmak zorunda kalacak.'' Alpay ayrıca, formasını giydiği Aston Villa'nın teknik direktörü John Gregory'nin istifasına çok üzüldüğünü vurgulayarak, ''İnanın bir yakınımı kaybetmiş gibi üzüldüm. Çünkü hiçbir şekilde böyle bir şeyi beklemiyordum'' ifadelerini kullandı. 
     






</TEXT>
</DOC>
