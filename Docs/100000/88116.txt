<DOC>
<DOCNO> 88116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/05/son/sonspo08.html </URL>
<DATE> 2002/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Güney Kore'de milli bayram... 
</HEADLINE>
<TEXT>

     17. Dünya Kupası finallerinde D Grubu'ndaki ilk maçında, Pusan kentinde güçlü rakibi Polonya'yı 2-0 yenerek kupaya iyi bir başlangıç ev sahibi ülkelerden Güney Kore'de, ülke basını milli takımı adeta göklere çıkardı. 
     Kupa tarihinde yaptığı 15. maçında ilk kez galibiyetle tanışan Güney Kore Milli Takımı'nın, dün sahada mükemmel bir performans ortaya koyduğunu belirten Korea Times Gazetesi, ''Sonunda galibiyet'' başlığıyla çıktı. 
     Korea Herald Gazetesi, ''Ev sahibi ülkelerden Güney Kore, dün gece gurur dolu bir tarih yazdı'' başlığını kullanırken, Joongang Ilbo Gazetesi, milli takımın dün tarihi bir galibiyet aldığını, bunun da mükemmel takım uyumuyla gerçekleştiğini ifade ederek, milli takımın, ülkenin 48 yıllık beklentisine en iyi yanıtı verdiğini vurguladı. Gazete, ''Bu bir rüya mı '' başlığıyla yayınlandı. 
     Güney Kore basını, Hollandalı teknik direktör Guus Hiddink'e de övgüler yağdırırken, Hiddink'in, geçmişte başarısız olan takımı adeta yeniden yarattığını bildirdi. 
     Maeil Business Gazetesi, Hollandalı teknik adam için, ''Strateji dehası Hiddink, seni çok seviyoruz'' başlığını attı. 
     Güney Kore, grupta kalan maçlarını, ABD ve Portekiz ile yapacak. 
     





</TEXT>
</DOC>
