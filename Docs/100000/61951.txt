<DOC>
<DOCNO> 61951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/12/son/sonspo02.html </URL>
<DATE> 2002/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan Babacan Türk hakemliğini değerlendirdi 
</HEADLINE>
<TEXT>

     Türkiye'nin dünya kupalarında düdük çalan tek hakemi olan Doğan Babacan, Türk hakemliğinin geleceğinden umutlu olduğunu, ancak gelecek vaadeden hakemlerin birdenbire kurtlar sofrasına atılmaması gerektiğini söyledi. 
     1974 Dünya Kupası'nda F.Almanya-Şili açılış maçını yöneten ve 
     karşılaşmanın atmosferi itibariyle ''en çok konuşulan hakem'' olan Doğan Babacan, ''top list''e girmenin önemine değinerek, ''Bunun da yolu, Avrupa'da maç yöneten hakemlerimizin çok yüksek puanlar almasından geçer'' diye konuştu. Gelecek vaaden bir hakemin, hemen kurtlar sofrasına atılmasının doğru olmadığını kaydeden Babacan, bir hakemin de futbolcu gibi yetiştiğini ve çok özen gösterilmesi gerektiğini savundu. Babacan, şunları söyledi ''Nasıl bir futbolcuyu yetiştirirken, antrenörü ona zaman zaman şans tanıyor ve zarar vermeden takımına kazandırıyor, hakem de öyledir. Birdenbire bir genç hakeme büyük bir maçta görev verip kaybetme riski söz konusudur. Nitekim bunun örnekleri vardır. Basamak basamak çıkartırsak, o hakemi Dünya Kupası gibi büyük organizasyonlarda görmek mümkündür.'' Dünya Kupası'nda milli takımı olan ülkenin, aynı organizasyonda hakemi de olacak diye bir kural olmadığını belirten Babacan, ''Eskiden FIFA'nın her ülkede çeşitli mesleklerden görev yapan fahri gözlemcileri vardı ve bunlar o ülkenin müsabakalarını izleyip, hakem önerirlerdi. Ama şimdi durum değişik'' diye konuştu. Kendisini İtalyan Gelgeli isimli bir gözlemcinin izlediğini ve dönemin FIFA Başkanı Stanley Ross'a önerdiğini kaydeden Babacan, böylelikle dünya kupalarındaki tek Türk hakemi olma özelliğini elde ettiğini söyledi. Babacan, sözlerini şöyle sürdürdü ''Bu tip organizasyonlara gidecek hakemin, her şeyden önce sahanın tek hakimi olmayı öğrenmesi gerekir. Dünya yıkılsa, umurunda olmayacak yani. Takım büyükmüş, kuvvetliymiş, çok tepki alırmış gibi şeyleri kafasından atacak ve futbolcunun oyuncağı olmayacak. Yapılan ilk hareketi yakalayıp cezayı vermesini bilecek, bir başka futbolcunun aynı numarayı yapmasına olanak tanımayacak. Bizim dönemimize oranla daha hızlı oynanan futbol maçında, fiziki güç en üst seviyede olmalı. Bunlara dikkat ederlerse, Türk hakemini Dünya Kupası'nda görürüz.'' 
     
     Dünya Kupasında tek Türk hakem 
     Hakemlik döneminde FIFA'nın Türkiye'deki fahri gözlemcisi İtalyan Gelgeli'nin, FIFA Başkanı Stanley Ross'a önermesiyle Dünya Kupası'nda maç yöneten Babacan, 1972 Münih Olimpiyatları'nda çaldığı düdüklerle dikkat çekti. Ardından Avrupa Şampiyon Kulüpler Kupası'ndaki Celtic Glasgow-Atletico Madrid maçında 3 kırmızı kart çıkarmasıyla ünlenen Babacan, 1974 Dünya Kupası açılış maçı olan F.Almanya-Şili karşılaşmasında da Şilili Cassely'yi oyundan atarak, spor kamuoyunun ilgi odağı durumuna geldi. 
     1975 yılında ise Dinamo Kiev ile Bayern Münih arasında yapılan ve 
     Dinamo Kiev'in 2-0 kazandığı Avrupa Süper Kupası maçını yöneten Babacan, dünya hakemlik tarihine de imzasını koyan tek Türk hakemi oldu. 
     






</TEXT>
</DOC>
