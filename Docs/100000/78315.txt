<DOC>
<DOCNO> 78315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/14/son/sondun06.html </URL>
<DATE> 2002/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Muhteşem dönüş... Chavez, Devlet Başkanlık Sarayı'na geldi 
</HEADLINE>
<TEXT>

     Venezüella'nın devrik Devlet Başkanı Hugo Chavez'i Karaip denizinde bulunan Orchila adasından Caracas'a getiren askeri helikopterin, Miraflores başkanlık sarayına geldiği bildirildi. 
     Venezüella'nın ordu baskısıyla iki gün ''devrik'' kalan Devlet Başkanı Hugo Chavez, onbinlerce kişinin sevgi gösterileriyle başkent Caracas'taki Miraflores Sarayı'na geri dönerken, halktan ''yeni demokrasi''nin de zafer nidaları yükseldi. 
     Amerika Devletleri Örgütü OAS, hemen Caracas'a bir heyet gönderme kararı aldı. OAS genel kurulu, bu hafta içinde olağanüstü toplanarak, Venezüella'nın yaşadığı bunalımı ele alacak. 
     1992'de hava indirme birlikleri albayı iken giriştiği darbenin 
     başarısız olmasından sonra 1998'de Devlet Başkanı seçilen Chavez, Küba Devlet Başkanı Fidel Castro'nun en yakın arkadaşı olarak, yoksullukla mücadele programını başlatmıştı. 
     2006'da görev dönemi sona erecek Chavez'in Adalet Bakanı İsaias 
     Rodriguez, ''bir günlük'' geçici devlet başkanı olan Pedro Carmona ve bakanlarının olası davalar için, ''gözaltında izlendiklerini'' açıkladı. 
     Chavez'in Yardımcısı Diosdado Cabello da ordu destekli 2 günlük yönetimi üstlenen kabine üyelerinin hukuksal tüm hakları korunarak yargılanacaklarını belirtti. Cabello, fiilen darbeye katılan bazı subayların da yargılanabileceklerini belirtti. 
     Chavez'i destekleyen halk kitleleri, başkanın askeri gözaltından dönüşünü kutlamak için, şafak sökerken sabahın alacasında muhteşem havai fişek gösterileri yaptılar. 
     Yoksul Venezüellalılardan Dario Fereira, ''Chavez geliyor Chavez Geliyor '' diye haykırdı ve ''Halk onu istiyor. O, yoksullar için çalışıyor'' dedi. 
     

     
</TEXT>
</DOC>
