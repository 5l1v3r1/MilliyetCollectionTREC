<DOC>
<DOCNO> 98021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/son/sontur23.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Nişanlıya tokat pahalıya patladı... 
</HEADLINE>
<TEXT>

     Adana'da, nişanlısını silah zoruyla kaçırarak tecavüz ettiği iddiasıyla tutuklanan kişi, ilk duruşmada tahliye edildi. 
     Adana 3. Ağır Ceza Mahkemesi'ndeki duruşmada, tutuklu sanık Cahit Şendal 25 ile nişanlısı mağdure Leyla Nalbantoğlu 22 hazır bulundu. 
     Sanık Cahit Şendal, duruşmada, nişanlısı Leyla Nalbantoğlu ile Anneler Günü'nde birlikte kaçarak, imam nikahıyla evlendiklerini anlattı. Şendal, şunları kaydetti 
     ''Nişanlım ile konuşup, anlaşarak kaçtık. 27 gün boyunca beraber olduk. Ancak, nişanlımın eski arkadaşlarının zaman zaman cep telefonundan araması beni huzursuz etti. Bu insanlarla bir daha görüşmemesini istedim. Görüşmeye devam edince de, bir tokat atarak, cep telefonunu elinden aldım. Nişanlım, tokat atmam nedeniyle benden şikayetçi oldu. Halbuki, nişanlım kendi rızası ile kaçtı. Silah zoruyla kaçırma olayı olmamıştır. Suçsuzum, tahliyemi istiyorum.'' Mağdure Leyla Nalbantoğlu da, nişanlısının konuşmak amacıyla kendisini evden aldığını ifade ederek, şunları söyledi 
     ''Daha sonra beni kaçırdığını, sesimi yükseltmem halinde tabancayla vuracağını söyledi. Korkumdan bağıramadım. Şehit Duran Mahallesi'ndeki evlerine götürerek, burada 27 gün tecavüz etti. Sürekli tehdit ederek, dövdü. Davacıyım, cezasını çekmesini istiyorum.'' Sanık avukatı Adem Eroğlu ise sanığın ve nişanlısının anlaşarak kaçtıklarını belirterek, ''Mağdurenin yaşı küçük değildir. Kendi rızası ile kaçmıştır. Sanık, nişanlısının başka erkeklerle telefonlarla görüşmesi nedeniyle bir tokat atmış ve telefonunu elinden almıştır. Bunu da, kıskanması nedeniyle yapmıştır. Sanığın daha fazla mağdur edilmemesi için tahliyesini talep ediyorum'' dedi. 
     Mahkeme heyeti de, verilen aradan sonra, sanığın tutuksuz yargılanmak üzere tahliyesine karar vererek, dosyadaki eksiklerin tamamlanması için duruşmayı erteledi. 
     Adana'da, 12 Mayıs 2002 tarihinde, nişanlısını ''şiddet kullanarak silah zoruyla kaçırarak tecavüz ettiği'' gerekçesiyle tutuklanan sanık, 7 yıl ağır hapis cezası istemiyle yargılanıyor. 
     





</TEXT>
</DOC>
