<DOC>
<DOCNO> 81949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/04/ekonomi/eko02.html </URL>
<DATE> 2002/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Nisan enflasyonu yüzde 1.8 
</HEADLINE>
<TEXT>

Nisan ayı enflasyonu toptan eşyada yüzde 1.8, tüketici fiyatlarında yüzde 2.1 oldu. Yıllık enflasyon bir önceki aya göre yüzde 77.5’ten yüzde 58’e geriledi 
     ANKARA Milliyet 

     Nisan ayı enflasyon oranları beklentilere uygun olarak, tüketici eşya fiyatlarında yüzde 2.1, toptan eşya fiyatlarında yüzde 1.8 oldu. 
     Nisan ayı itibarıyla yıllık enflasyon ise toptan eşyada TEFE yüzde 58, tüketici fiyatlarında TÜFE yüzde 52.7 olarak belirlendi. 
     Yılın ilk dört ayındaki enflasyon ise toptan eşyada yüzde 10.8, tüketici fiyatlarında yüzde 10.7 olarak gerçekleşti. 12 aylık ortalamalara göre yıllık TEFE oranı ise mart ayında yüzde 75.4 iken, nisanda yüzde 75.3 oldu. 
     
     Çekirdek enflasyon 1.9 
     Özel sektör imalat sanayii fiyat artışını ifade eden çekirdek enflasyon ise yüzde 1.9 çıktı. 
     Mart ayında yüzde 1.2 olan tüketici fiyatları endeksindeki artışın yüzde 2.1’e çıkarak, toptan eşya fiyatlarının üzerinde olmasının, talepteki canlanmayı gösterdiğini belirten uzmanlar, çekirdek enflasyonun ise beklentinin üzerinde gerçekleştiğini kaydetti. Uzmanlar çekirdek enflasyondaki yüzde 1.9’luk oranı, "Kurun TL aşırı değerlenmesinin düzelme beklentisi yarattığı, bunların da fiyatları etkilediği" şeklinde yorumladı. 
     Nisan ayı tibarıyla yıllık enflasyon bir önceki aya göre toptan eşyada yüzde 77.5’ten, 58’e, tüketici fiyatlarında ise yüzde 65.1’den 52.7’ye geriledi. 
     
Özel sektör zamda kamunun önünde      Toptan eşya fiyatlarında nisan ayında görülen yüzde 1.8’lik artışta, devletin payı 0.6, özel sektörün payı da 1.2 puan oldu. Toptan eşyada fiyat artışları devlet sektöründe yüzde 2.4, özel sektörde yüzde 1.6 oldu. Nisanda, sektörel bazda en yüksek fiyat artışı yüzde 7.4 ile madencilikte olurken, fiyatı en fazla artan alt sektör ise yüzde 21.8 ile hampetrol ve doğalgaz çıkarımı oldu. 
     
     Zam rekortmeni patates 
     Tüketici fiyatlarında geçen ayın zam şampiyonu yüzde 29.9 ile patates oldu. Nisanda fiyatı en çok düşen ise yüzde 13.8 ile ıspanak oldu. 
     
Derviş’ten düşük enflasyon uyarısı      ANKARA Milliyet 

     Devlet Bakanı Kemal Derviş, enflasyon oranlarında yaşanan düşüşte, Merkez Bankası’nın başarılı para politikalarının önemli rol oynadığını bildirdi. Derviş yaptığı yazılı açıklamada, nisan TÜFE artış oranının 1987, TEFE artış oranının da 1986’dan bu yana en düşük enflasyon rakamları olduğuna işaret etti. Toplumun giderek düşen bir enflasyonla yaşamayı öğrenmeye yeni başladığını belirten Derviş, bu nedenle fiyat ve ücret belirlemelerinde, fiyatı fazla yüksek olan mal ve hizmetlerin satılamayacağı gerçeğinden yola çıkılarak, artık düşük enflasyon döneminin koşullarına uyum sağlanmasının büyük önem taşıdığını vurguladı. 
     
     Meral Kıbrıs’a gitsin’ 
     Dün gece TOBB resepsiyonunda işadamlarıyla sohbet eden Derviş, atıl istihdam konusunda Türk-İş Başkanı Bayram Meral’le yaptığı sıkı pazarlığın sonrasında "Meral çok sıkı bir müzakereci. Onu en kısa zamanda Kıbrıs müzakerelerine götürelim" dedi. Derviş burada enflasyon rakamlarından duyduğu memnuniyeti dile getirdi. 
     



 EKONOMİ 



















</TEXT>
</DOC>
