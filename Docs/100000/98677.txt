<DOC>
<DOCNO> 98677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/29/son/soneko23.html </URL>
<DATE> 2002/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD ''Partiler AB konusunda uzlaşma arayışında olmalı'' 
</HEADLINE>
<TEXT>

     Türk Sanayicileri ve İşadamları Derneği TÜSİAD , siyasi partilerin Avrupa Birliği'ne AB uyum yasaları konusunda TBMM'de farklı ittifaklar oluşturarak, geniş tabanlı ve esnek bir uzlaşma arayışına girmelerinin geçerli çoğunluğa ulaşılmasını kolaylaştıracağını ve kamuoyu tarafından olumlu karşılanacağını belirtti. 
     TÜSİAD'dan yapılan yazılı açıklamada, bugün olağanüstü toplanan TBMM'de, erken seçim kararı ile birlikte, Kopenhag Siyasi Kriterleri'nin ilgili maddelerini içeren AB'ye uyum paketinin de ele alınacağı hatırlatıldı. 
     Erken genel seçimler öncesinde, Meclis'te grubu bulunan siyasi partilerin kendi programları ve seçmen tabanları açısından, AB'ye uyum paketinde yer alan yasal düzenlemelerin bir kısmına duyarlılık göstermelerinin doğal karşılanması gerektiği vurgulanan açıklamada, şöyle denildi 
     ''Ancak Türkiye'nin geleceği açısından belirleyici olacak AB'yle tam üyelik görüşmelerinin başlatılması için Kopenhag Siyasi Kriterleri'nin bir an önce karşılanması büyük önem taşımaktadır. 
     Bu süreçte geleneksel hükümet-muhalefet partileri ayrımının aşılarak Meclis'te grubu bulunan partilerin farklı ittifaklar oluşturabilecekleri geniş tabanlı ve esnek bir uzlaşma arayışlarına girmeleri, geçerli çoğunluğa ulaşılmasını kolaylaştıracak ve kamuoyu tarafından olumlu karşılanacaktır.'' Kamuoyunun AB üyeliğine yönelik beklentilerinin karşılanabilmesi açısından, AB'ye uyum paketinin her maddesi için Meclis'in farklı siyasi parti bileşimleriyle hareket etme iradesini sergilemesi gerektiği kaydedilen açıklamada, siyasi parti yöneticilerinin ve milletvekillerinin çalışmalarını bu yönde yoğunlaştırmaları istendi. 
     





</TEXT>
</DOC>
