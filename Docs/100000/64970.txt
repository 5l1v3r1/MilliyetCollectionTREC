<DOC>
<DOCNO> 64970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/30/son/sondun10.html </URL>
<DATE> 2002/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika da okullarda türbanı yasaklıyor 
</HEADLINE>
<TEXT>

     Federe yapılı Belçika'da Brüksel ve Valonya kesimini yöneten hükümetin Eğitim Bakanı Pierre Hazette, Belçika'daki okullarda türbanın yasaklanmasına yönelik yasal önlemler alınacağını söyledi. 
     Brüksel'de, özellikle Arap asıllı yabancıların yoğun bulunduğu Molenbeek belediyesindeki bir okulu ziyaret eden ve kız öğrencilerle konuşan Belçikalı bakan, türbanlı öğrencilerin ''farklılıklarını vurguladıklarını'', ''türbanın bir kışkırtma ve topluma uyumsuzluk işareti olarak algılanabileceğini'' savundu. 
     Hazette, ''seçimlerine saygı isteyen'' ve ''zihniyet değişikliğinden'' söz eden öğrencilerle görüşürken, ''zihniyet değişikliğinin türban sayısını azaltmadığını'' ileri sürdü ve ''Bugün Brüksel'de, geçenlerde Cezayir'e yaptığım bir yolculuk sırasında gördüğümden daha fazla türbanlı kız görüyorum'' dedi. 
     Bakan'ın ziyaret ettiği okulun yöneticileri, 2 bin 150 öğrenciden sadece 100 kadarının türbanlı olduğunu bildirdiler. 
     Hazette, ziyaret ve incelemelerinden sonra basına yaptığı açıklamada, yabancı asıllı öğrencilerin aynı okullarda biraraya gelmelerinin ve gettolaşmanın zararlarına değinerek, yabancıların uyumunu kolaylaştırmaya ilişkin politikanın sürdürülmesi gerektiğini savundu. 
     Belçikalı bakan, genç kızlara, ''ailelerinin izin verdiğinden daha fazla'' sosyal faaliyet olanağı verilmesi, gezi ve tiyatro gibi seçenekler sunulmasını önerdi. 
     Belçika yasalarında türban konusunda bir madde bulunmadığını hatırlatan bakan, 31 Mart 1994 tarihli bir kanunun okullarda ''tarafsızlık ve hoşgörü'' istediğini, her okulun kendi durumuna ve iç yönetmeliğine göre karar verdiğini anlattı. 
     Yasal boşluğun süremeyeceğini savunan bakan, yabancılara tabiyet ve oy hakkı veren Belçika'da, okullarda türban takılması meselesinin ciddi bir şekilde ele alınması zamanı geldiğini söyledi ve ''Okullarda türbanın yasaklanacağı kanısındayım'' dedi. 
     






</TEXT>
</DOC>
