<DOC>
<DOCNO> 68561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/20/guncel/gun05.html </URL>
<DATE> 2002/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Linçten zor kurtuldular 
</HEADLINE>
<TEXT>

     İSTANBUL Milliyet 

     Gaziosmanpaşa’da, Mehmet Koyuncu’yu 36 sebepsiz yere öldürdüklerini söyleyen İsmet Günaydın 19 ve Serkan Sümer 21 , olay yerindeki tatbikat sırasında vatandaşlarca linç edilmek istendi. 
     Doğalgaz ve su borusu tesisatçılığı yapan Mehmet Koyuncu’nun, 4 gün önce Şemsipaşa Mahallesi Gül Sokak’taki bir trafonun yanında ısınmak için yaktığı ateşin çevresinde dövülerek ve başına sopayla vurularak öldürülmesiyle ilgili yürütülen soruşturma sonucu, İsmet Günaydın ve Serkan Sümer gözaltına alındı. Polisteki sorgularında Koyuncu’yu keyfi olarak öldürdüklerini söyleyen Günaydın ve Sümer, dün tatbikat için olay yerine götürüldü. 
     
     Tavırları çileden çıkardı 
     Rahat davranışlarla olayı yeniden anlatan Günaydın ve Sümer’e, çevrede toplanan vatandaşlardan önce sözlü tepki geldi. Koyuncu’ya tekme, yumruk ve sopayla nasıl vurduklarını anlatan Günaydın ve Sümer, bu sırada galeyana gelen vatandaşlar tarafından linç edilmek istendi. 
     Güvenlik kuvvetlerinin engelleme çalışmalarına rağmen 2 zanlıya ulaşan vatandaşların bazı yumruk ve tekmeleri isabet ettirmesi üzerine görevli polislerden biri, tabancasıyla havaya bir el ateş etti. Kalabalığın o anki şaşkınlığından yararlanan polis, Günaydın ve Sümer’i araca bindirerek, olay yerinden uzaklaştırdı. 
     



 GÜNCEL 




















</TEXT>
</DOC>
