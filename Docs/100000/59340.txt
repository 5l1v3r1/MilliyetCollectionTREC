<DOC>
<DOCNO> 59340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/27/son/sontur09.html </URL>
<DATE> 2001/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "2002 yılından Türkiye için umutluyum" 
</HEADLINE>
<TEXT>

     DSP Genel Başkanı ve Başbakan Bülent Ecevit, 2002 yılından Türkiye için umutlu olduğunu bildirdi. 
     Başbakan Ecevit, partisinin grup toplantısının açılışında yaptığı konuşmada, 2001 yılının hem Türkiye hem de dünya için zor bir yıl olduğunu söyledi. Bütün dünyada ekonomide daralma sürecine girildiğini ifade eden Ecevit, bundan en gelişmiş ülkelerin bile olumsuz yönde etkilendiğini kaydetti. 11 Eylül saldırısının bütün dünyayı sarstığını belirten Ecevit, ''Fakat Afganistan'da Taliban rejiminin kısa sürede çöküşü bütün dünyada ortamı rahatlatmaya başladı'' dedi. 
     Başbakan Ecevit, 2002 yılından Türkiye için umutlu olduğunu bildirdiği konuşmasını şöyle sürdürdü 
     ''Durumun düzelmeye başlayacağına inanıyordum. Nitekim izlediğimiz gerçekçi ve kararlı tutum ve uygulanan bütçe disiplini Türk ekonomisi ve finans kuruluşlarına bütün dünyada güven kazandırdı. 
     Hükümetimizdeki uyum da bunu destekledi. IMF'den ve Dünya Bankası'ndan hükümetimize, devletimize mali katkılar kendiliğinden artmaya baladı. Bu arada Türk ekonomisinde olumlu gelişme işaretleri başladı. Borsa yükseldi, dövizde istikrarlı bir sürece girildi ve döviz aşağıya inmeye başladı, enflasyon gerilemeye başladı, faizlerde düşüş başladı. Dış satımımız artmaya başladı. O arada bavul ticareti de arttı. Bu arada üretimi arttırmak için gerekli önlemleri almaya da başladık.'' Tüketim konusunda ilginç gelişmelerin de ortaya çıktığını bildiren Ecevit, KDV ile ilgili karardan sonra büyük şehirlerde indirimli satışların başladığını söyledi. Ticari kuruluşların az sürümlü kar elde etmeye çalışmalarından üzüntü duyduğunu bildiren Ecevit, son haftalarda sürümden kazanç sürecine girilmesinden memnuniyet duyduğunu ifade etti. Başbakan Ecevit, bundan hem halkın hem de iş çevrelerinin kazançlı çıktığını belirtti. 
     
     Yolsuzlukları izleme 
     Yolsuzlukları izleme çalışmalarının da tam bir kararlılıkla sürdüğünü de ifade eden Ecevit, şunları söyledi 
     ''Bazı çevreler Bu konuda ses seda kesildi, acaba hükümet yolsuzlukları izlemekten vaz mı geçti yollu kuşkular ileri sürüyor. 
     Bu kuşkular son derece haksızdır. Türkiye'de bağımsız adalet vardır. 
     Bütün yolsuzluklar adalete teslim edilmiştir, adalete teslim edildikten sonra Hükümet'in yapacak birşeyi kalmamıştır. Fakat yeni kanıtlar ortaya çıktıkça elbette yolsuzluklarla ilgili kararlı tutumumuz devam edecektir.'' Başbakan Ecevit, sel felaketinden zarar gören illere yardım yapmayı sürdüreceklerini de ifade ettiği konuşmasında, yağmurdaki artışın enerji sorunundaki zorlukları sona erdirmesi dileğinde bulundu. 
     






</TEXT>
</DOC>
