<DOC>
<DOCNO> 54143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/26/yazar/congar.html </URL>
<DATE> 2001/11/26/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Saddam'ın sırası 
</HEADLINE>
<TEXT>

     Saddam'ın sırası geliyor mu Afganistan'dan sonra ikinci cephe Irak'ta mı açılacak 
     Bu soruların, Washington'da henüz netleşmiş yanıtları yok. 
     Bush yönetiminin, uluslararası teröre karşı savaşını, Afganistan'da durdurmayacağını söylemek mümkün. Ancak Irak'ın ateş menziline girip girmeyeceği konusunda, ABD'nin zirvesinde, bu aşamada alınmış bir karar, yapılmış bir plan olmadığını da söylemeliyiz. 
     Türkiye'de bazı çevrelerin borsadaki işlemlerini bile, Irak harekatının bir - iki haftaya kadar başlayacağı hesabına göre yaptıklarını duyuyorum. Oysa, Washington'daki yönetimin içinden ve çevresinden yetkililerle konuştukça, Irak'a yönelik bir savaşın "eli kulağında" olduğunu düşündürecek adımların henüz atılmadığını görüyorum. 
     Dikkat edin, bu "henüz" kaydı çok önemli. ABD'nin Irak'a karşı bir harekat için düğmeye basmadığını söylerken, "henüz", "şimdilik", "bu aşamada" ibarelerini cümleye doldurmakta yarar var. 
     
Önce Bin Ladin, sonra...      Hipotezlerle düşünmeden önce, tabloya çıplak gözle bakalım. 
     Bir kere, bazı yorumcuların "bitti" saydıkları Afganistan harekatının henüz bitmediğini, ABD yetkililerinin ifadesiyle, "daha uzun zaman alabileceğini" akılda tutmalıyız. Taliban'ın devrilmesi, Afganistan harekatının hedeflerindendi, ama esası değildi. Şimdi, Taliban tutunduğu son kentlerden de çekilse bile, ABD'nin bu ülkeden çıkmasının tek koşulu, Usame Bin Ladin ile El Kaide'deki kurmaylarının birer birer yakalanması ya da yok edilmesi. 
     Afganistan harekatı asıl hedefine ulaşmadıkça, ABD'nin dikkatini bir başka cepheye yoğunlaştırması zor. Pentagon yetkilileri, "gerekirse, başka yerlerdeki hedeflere ani saldırılar düzenleyebileceklerini" söylüyorlar, ancak nokta vuruşlarının ötesine geçecek bir harekat gerekli hazırlığın zaman alacağını onlar da kabul ediyorlar. 
     Öte yandan, Bin Ladin ve adamlarının yakalanması ya da yok edilmesi, El Kaide'ye yönelik yeni operasyonlara kapı açabilir. Örgüte ilişkin yeni istihbarat ve şebekeden olası kopmalar, başka ülkelerdeki hücre ve liderlere yönelik polisiye, mali ve belki de askeri operasyonları gündeme getirebilir. 
     Tabii, bir olasılık da, Bin Ladin ve diğer elebaşıların, Afganistan'dan kaçması. Bu durumda, gittikleri ülkenin yönetimi, ya ABD ile işbirliği halinde peşlerine düşecek ya da Amerikan saldırısını göğüslemeye hazırlanacak. 
     
Bağdat'ta iktidar değiştirmek...      Dönelim Irak'a.Yanıtı çok net olan bir soru ABD, Bağdat'ta iktidar değişikliği istiyor mu Kesinlikle, evet. 
     İş, bu isteğin, global terörizme karşı savaşın neresine oturacağında düğümleniyor. Zira Irak'a yönelik bir askeri müdahale, sadece Türkiye, Ürdün gibi bölge ülkelerinin değil, ABD'nin bir numaralı müttefiği Britanya'nın bile pek sıcak bakmadığı bir seçenek. 
     Washington'da, "bu aşamada" Irak'a karşı bir harekattan söz etmenin, hem uluslararası kamuoyu genelinde, hem de özellikle bu ülkelerde yaratacağı tepkiden çekinen yetkililer çok. Bu çevre, Bağdat'ın 11 Eylül saldırıları ile doğrudan bir bağlantısı keşfedilmedikçe, şu anda, yeni bir Irak harekatının zamanı ve zemini olmadığını savunuyor. 
     Ancak diğer bir grup yetkili de, Saddam yerinde kaldıkça, global terörizmle mücadelenin kazanılamayacağı kanısında."11 Eylül bağlantısı olsun olmasın" diyor bu çevre, "Bağdat'taki iktidarın yerinde kalmasına artık göz yummamalıyız. Kitle imha silahları üretme çabası bile, Irak'la savaşmanın yeterli gerekçesidir." 
     Bu iki grup arasındaki asıl ayrım, "uluslararası koalisyona" verdikleri öncelikte. 
     Birinci grup, Irak'a karşı başarılı bir harekat için, müttefiklerin ve bölge ülkelerinin ikna edilmesinin "şart, ama çok güç" olduğu inancında. İkinci gruba göre, ABD, Saddam'ın üzerine gitme konusunda kararlı davranırsa, diğer ülkelerin muhalefeti de çabuk dinecek dinmese de, bu muhalefetin ABD'ye ayak bağı olmasına izin verilmeyecek. 
     İncirlik Üssü'nün, Irak'a karşı başarılı bir harekatın "olmazsa olmaz" bileşenlerinden olduğunu hatırlatarak, "Türkiye işbirliğine yanaşmazsa, Irak'a saldırmayı yine de düşünür müsünüz" sorusunu yönelttiğim bir ABD yetkilisi, bana, "Böyle bir harekat gerekirse, Türkiye ve ABD'nin çıkarı, birlikte hareket etmektir. İki ülkenin, Saddam'dan kurtulmakta, bölge ve dünya güvenliği açısından ortak çıkarı vardır" dedi. Yeterince açık değil mi 
     
Karar vermekle bitmiyor...      ABD ordusu, Körfez Savaşı'ndan beri, Irak üzerine sayısız savaş oyunu oynadı, her türlü senaryoya göre taktik belirledi. "Afganistan'ı, İngilizler'in 1920'lerde yazdığı kitaplardan öğrendiklerini" itiraf eden ABD diplomatları, Irak'ın dengelerini, kuvvet ve zaaflarını ise gayet iyi biliyorlar. 
     Yine de, bir Irak harekatının gerektireceği hazırlıklar var Bölgeye ek kuvvet yığılacak. ABD, sadece çevre ülkelerden "üs" garantilemekle sınırlı olmayan diplomatik girişimler başlatacak. 
     Özellikle, Saddam'ın kitle imha silahları ürettiği gerekçesine dayandırılacak bir harekat, Birleşmiş Milletler'in devreye girmesini gündeme getirecek. Nitekim BM silah denetleyicilerini Irak'a geri gönderme ve Irak halkına nefes aldırırken, Saddam'ın elini kolunu iyice bağlayacak yeni bir yaptırımlar rejimine ilişkin girişimler, Londra ve Washington'da şimdiden ısıtılıyor. Bu yöndeki çabaların aktifleşmesi, Saddam'ın bunlara tepkisinin beklenmesi, Irak'a yönelik bir askeri harekatı geciktirebilecek adımlar. 
     Ama diyelim ki, Saddam ile 11 Eylül arasında somut bir bağlantı keşfedildi. O zaman, askeri cephe, hızla Körfez'e kayar. Üstelik bu durumda, diğer bütün NATO ülkeleri gibi Türkiye de, Irak'la ilgili çekincelerine rağmen, ABD'nin yanında sonuna kadar yeralır, yeralmak zorunda kalır. 
     Tabii, bir başka olasılık da, Saddam'ın "topyekun savaş" yerine, bir suikastle götürülmesi. Daha önce denenmiş ve başarı şansının düşük olduğu görülmüş bir yol. Yine de ABD'nin gündeminden çıkmış değil. 
     Washington'un, öyle ya da böyle, Bağdat'ta iktidar değiştirmeye soyunması halinde, "toprak bütünlüğünü ve sınırlarını koruyan bir Irak" tercihinden vazgeçmediğini de vurgulayalım. Bu görüş, Ankara'nın çekincelerini ortadan kaldırmaya yetmiyor, ama olası bir Irak harekatında izlenecek tavrın, "Saddam sonrasına" ilişkin söz sahibi olma düzeyini etkileyeceğini de, Türk diplomatları gayet iyi biliyorlar. 
     Ankara da, birçok başkent gibi "henüz" bu tercihi yapma noktasına gelmemekten memnun. Ve, bu "henüz" kaydı çok önemli. 
     
     







Önemli bir kitap 


Güneydoğu’da görev sırası siyasilerin 


Saddam'ın sırası 


Arjantin, Türkiye ve Eichengreen’in raporu -1- 


Siyasal İslam çoğunluğunu yitirdi 


Medeni Kanun laiklik demektir... 


Kilitlenmeyi aşmak için 


Hayat müfredatına bakalım hocam 


İndirimli satışlar çözüm mü, yıkım mı 


Erzurumlu dolarları sobada yakıyor 


</TEXT>
</DOC>
