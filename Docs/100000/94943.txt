<DOC>
<DOCNO> 94943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/10/son/sontur16.html </URL>
<DATE> 2002/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer, bugün yapılan bakanlık atamalarını onayladı 
</HEADLINE>
<TEXT>

     Metin Bostancıoğlu, Hasan Gemici ve Mustafa Yılmaz'dan boşalan bakanlıklara yapılan atamalar, Cumhurbaşkanı Ahmet Necdet Sezer tarafından onaylandı. 
     Atamaları onaylanan bakanların özgeçmişleri şöyle 
     
     MİLLİ EĞİTİM BAKANI NECDET TEKİN 
     Milli Eğitim Bakanlığı'na atanan Kırklareli Milletvekili Necdet Tekin, 1947 yılında Kırklareli'nde doğdu. Ege Üniversitesi Fen Fakültesi Matematik Bölümü mezunu olan Tekin, Marmara Üniversitesi İktisadi ve İdari Bilimler Fakültesi İşletme Bölümü'nde İstatistik dalında doktora yaptı. İngilizce bilen Tekin, Sayısal Yöntemler alanında Prof. Dr. unvanı aldı. Tekin, Marmara Üniversitesi İktisadi ve İdari Bilimler Fakültesi Öğretim üyesi görevinde de bulundu. 
     20. Dönem Kırklareli Milletvekili olan Tekin, evli ve 2 çocuk 
     sahibi. 
     
     DEVLET BAKANI MELDA BAYER 
     Hasan Gemici'nin istifasıyla boşalan Devlet Bakanlığı görevine getirilen DSP Ankara Milletvekili Melda Bayer, 1950 yılında Sivas'da doğdu. Ankara İktisadi ve Ticari İlimler Akademisi İşletme Bölümü'nden mezun olan Bayer, İngilizce biliyor. 
     Bayer, Özel Sektör yöneticisi, OYAK Ordu Pazarlama Başkanlığı Mal Alım Koordinatörü ve Ankara Cumhuriyet Lisesi'nde İngilizce öğretmenliği görevlerinde bulundu. 
     Melda Bayer, evli ve iki çocuk sahibi. 
     
     DEVLET BAKANI MEHMET KOCABATMAZ 
     Mustafa Yılmaz'ın istifasıyla boşalan Devlet Bakanlığı'na atanan Denizli Milletvekili Mehmet Kocabatmaz, 1946 yılında Tavas'da dünyaya geldi. Ankara Üniversitesi Veteriner Fakültesi mezun olan Kocabatmaz, aynı üniversitenin Fizyoloji Ana Bilim Dalı'nda doktorasını tamamladı. 
     İngilizce ve orta derecede Fransızca bilen Kocabatmaz, Fırat ve Selçuk üniversitelerinin Veteriner fakültelerinde dekan yardımcılığı, Fakülte Kurulu ve Yönetim kurulu üyelikleri, Fizyoloji Ana Bilim Dalı Başkanlığı, Sağlık Bilimleri Enstitüsü Müdürlüğü, Meslek Eğitim Fakültesi Dekanlığı görevlerinde bulundu. Mehmet Kocabatmaz, Selçuk Üniversitesi Atatürk İlkeleri ve İnkılap Tarihi Araştırma ve Uygulama Merkezi Genel Kurul üyeliğinde de bulundu. 
     Prof. Dr. Kocabatmaz, evli ve iki çocuk babası. 
     





</TEXT>
</DOC>
