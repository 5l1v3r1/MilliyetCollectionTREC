<DOC>
<DOCNO> 57362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/15/son/soneko04.html </URL>
<DATE> 2001/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kışın kayak yapılır... Türkiye'deki kayak merkezleri 
</HEADLINE>
<TEXT>

     Kültürel ve doğal zenginlikler açısından dünyanın sayılı ülkeleri arasında yer alan Türkiye'de, kış turizmi için de, yazın olduğu kadar seçenekler bulunuyor. 
     Tatil için kimileri sıcak güney bölgelerini tercih ediyor. 
     Antalya'yı seçenler, otellerinde havuza ve denize girme imkanının yanı sıra yaklaşık 40 dakikalık bir yolculukla Saklıkent Kayak Merkezi'ne giderek, burada da karın tadını çıkarabiliyor. Kimi tatilciler ise, Uludağ va Palandöken gibi yüksek rakımlarda karların üzerinde kayak yaparak, tatillerini geçiriyor. 
     Birçok insana göre hayli pahalı olan kış sporlarını yapmak için kayak takımı almak yerine kiralama yoluna da gidilebiliyor. 
     Spor mağazalarında kayak sporunun temel malzemeleri olan salopetlerin fiyatı 130 milyon lira ile 250 milyon lira arasında değişirken, eldivenler 25 milyon lira ile 70 milyon lira, kayak botları 70 milyon lira ile 200 milyon lira, bereler 15 milyon lira ile 50 milyon lira, kayak montları 150 milyon lira ile 300 milyon lira, kayak takımları ise 500 mark ile 1500 mark arasında değişiyor. 
     Salopet, eldiven, bere ve kayak takımlarından oluşan bir setin alınması halinde ise fiyatlar 800 milyon liradan başlıyor, 2,5 milyar liraya kadar yükselebiliyor. 
     Antalya Saklıkent'teki Sportland Mağaza-Cafe'nin sahibi Ergun Kuzer, kayak sporunun pahalı sanıldığını ancak bunun yanlış olduğunu söyledi. Kayak malzemeleri pahalı olsa da, kayak kiralarının fiyatlarının çok uygun olduğunu dile getiren Kuzer, ''Kayak çok kolay öğrenilebilecek bir spor. En fazla 5 derste kayak yapabilirsiniz, 3 ders sonunda zirveden inebilecek seviyeye gelirsiniz. Kayak öğrenmek ve kayak yapmak için de kiralık malzemeler kullanabilirsiniz. Kayak merkezlerinde salopetten, eldivene, kayak takımına hatta bereye kadar her tür malzemeyi kiralayabilirsiniz'' dedi. 
     
     Türkiye'deki kayak merkezleri 

     Tatilini kayak yaparak geçirmek isteyenler için Türkiye birçok alternatifiyle tam bir kış turizm cenneti konumunda bulunuyor. Bazı kayak merkezleri ve özellikleri şöyle 
     
     Bursa-Uludağ Kayak Merkezi 

     Bursa şehir merkezine 30 kilometre, İstanbul'a ise 150 kilometre uzaklıkta bulunan tesislere ulaşım, taksi-dolmuş ve teleferikle yapılabiliyor. Kayak merkezinde 14 mekanik tesis bulunuyor. 
     Türkiye'nin en popüler kayak merkezi olan Uludağ'ın, sisli havalarda amatör kayakçılar için tehlikeli olabileceği belirtiliyor. 
     
     Erzurum-Palandöken Kayak Merkezi 

     Şehir merkezine 4 kilometre mesafede olan tesis, Erzurum Havaalanı'na 25 dakika uzaklıkta. Kayak pisti 2150 metre ile 3100 metre arasında değişiyor. Türkiye'nin en uzun pisti. Dünyada ise hatırı sayılır bir uzunluğa sahip. İki adet tescilli pistin dışında toplamda 20 kilometre uzunluğunda ve çeşitli zorluk derecelerine sahip bir çok pist bulunuyor. 
     
     Ankara-Elmadağ Kayak Merkezi 

     Şehir merkezine 20 kilometre mesafede olan merkeze üniversite araçları ile de ulaşmak mümkün. Kayak alanının uzunluğu 900 metre, 720 kişi saat kapasiteli 548 metre uzunluğundaki teleski, kayakseverlerin hizmetinde bulunuyor. 
     
     Bolu-Kartalkaya Kayak Merkezi 

     Oldukça modern olan kayak merkezinde 9 adet teleski ile 2 adet telesiej tesisi bulunuyor. 13 kayak pisti bulunan merkezdeki otellerde yüzme havuzu, bar ve disko da bulunuyor. 
     
     Antalya-Saklıkent Kayak Merkezi 

     Turizm cenneti Antalya'ya 37 kilometre mesafede bulunan Saklıkent Yaylası'ndaki kayak merkezi, 1850 metre yükseklikte bulunuyor. Diğer tesislere göre kısa sayılabilecek biri 750 metre diğeri 900 metre uzunluğunda 2 adet teleski, müşterilerin hizmetine sunuluyor. 
     Antalya'dan 45 dakikada rahatça ulaşılabilir olması ise günübirlik turlar için Saklıkent'i ideal kılıyor. 
     
     Kayseri-Erciyes Kayak Merkezi 

     3916 metre yüksekliğindeki dağda, 1800 ile 3 bin metre uzunlukları 
     arasında 3 tane 900 kişi saat kapasiteli teleski, 2575 metre uzunluğunda 370 kişi saat kapasiteli telesiej, 300 metre uzunluğunda da bir baby-lift bulunuyor. Kayak merkezinde ayrıca Uluslararası Kayak Federasyonu FIS tarafından uluslararası kayak yarışmaları için de tescillenmiş Çoşkun ve Bedük isminde 2 adet profesyonel kayak pisti bulunuyor. 
     
     Kars-Sarıkamış Cıbıltepe Kayak Merkezi 

     Kars'ın Sarıkamış ilçesindeki tesis, Kars Havaalanı'na 30 kilometre uzaklıkta. Kayak merkezinde uzunluğu 844 metre, kapasitesi 800 ile 748 saat kişi olan 2 adet telesiej bulunuyor. Kayak pistleri ise 2634 metre ve 2100 metre seviyeleri arasında değişiyor. Yatak problemi yaşanmayan bölgede acemi ve orta düzey kayakçılar için pistler bulunuyor. 
     
     Kastamonu-Ilgaz Kayak Merkezi 

     Ilgaz Dağı Milli Parkı içinde bulunan tesiste, 688 kişi saat kapasiteli ve 693 metre uzunlukta bir telesiej ile 300 metre uzunlukta bir baby-lift ve 900 metre uzunluğunda teleksi yer alıyor. Tesis, avcılık meraklıları tarafından da ilgi görüyor. 
     Bunların dışında Gümüşhane'de bulunan Zigana Kayak Merkezi, İzmir Ödemiş'te bulunan Bozdağ Kayak Merkezi, Ağrı'da bulunan Bubi Dağı Kayak Merkezi, Erzincan'da bulunan Bolkar Kayak Merkezi ve Bingöl Yolçatı Kayak Merkezi, Türkiye'de kayak sporu yapılabilecek merkezler arasında yer alıyor. 
     






</TEXT>
</DOC>
