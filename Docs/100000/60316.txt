<DOC>
<DOCNO> 60316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/03/spor/SPO02.html </URL>
<DATE> 2002/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
YENİ ÇAĞ BAŞLIYOR 
</HEADLINE>
<TEXT>

Werner Lorant, Fenerbahçe’yi beşinci yapmak için gelmediğini belirterek "Türkiye’nin en büyük takımının başındayım. Birbirimizi yükselteceğiz" dedi 
     GÜNAY YURTGÜLÜ 

     FENERBAHÇE’NİN yeni Teknik Direktörü Werner Lorant, "Geldiğimde kulüpte yeni bir çağ başlatacağım. Ligde Beşiktaş ve Galatasaray üstte olabilir ama takımı beşinci yapmaya gelmiyorum. Fenerbahçe benle, ben Fenerbahçe’yle yükseleceğim" dedi. Futbolcuları Antalya kampında tanıyacağını belirten Lorant, "Kamptan sonra duruma bakıp, gerekirse ikinci yarının başında ihtiyacımız olan oyuncuyu alacağım" diye konuştu. 
     İLKELERİNDEN asla ödün vermeyeceğini belirten Lorant, sözlerini şöyle sürdürdü "Sezon sonuna kadar Oğuz’la devam ederim. Takımı tek başıma çalıştıracağım. Sezon sona erince yardımcı antrenörümü belirleyeceğim. Şimdiye kadar sürdürdüğüm ilkelerimi değiştirmeye niyetim yok. Fenerbahçe’de çalışmanın herhangi bir şeye benzemediğini biliyorum. Türkiye’nin en büyük takımında görev alacağım." 
     
2,5 yıllık anlaşma      FENERBAHÇE’NİN yeni Teknik direktörü Werner Lorant oldu. Dış İlişkiler Sorumlusu Sadettin Saran dün Frankfurt’ta buluştuğu Lorant ile her konuda anlaşmaya vardı. İlk altı ayı opsiyonlu olarak 2004 yılına kadar yapılan sözleşme gereğince, iki taraf sezon sonunda yeniden masaya oturacaklar. Dün gece Saran ile birlikte İstanbul’a gelen Alman hoca bugün 11.00’de sözleşme imzalayacak. 
     BASIN Sözcüsü Atilla Kıyat, Lorant’ı Samandıra’da fizyoterapistinden, bilgi - işlem ekibine kadar kuvvetli bir yardımcı takımıyla destekleyeceklerini açıkladı. Alman hoca ülkesinden antrenör getirmeyeceğini, Oğuz Çetin ile sezon sonuna kadar devam edebileceğini bildirdi. 1860 Münih ile sözleşmesi süren Lorant, eski kulübünün bu anlaşmada pürüz çıkartacağını sanmadığını söyledi. 
     
Werner Lorant kimdir      21 Kasım 1948’de Almanya’da doğdu. SV Welver, Westf, Herne, Borussia Dortmund, Rot - Weiss Essen, Saarbrücken, Eintracht Frankfurt, Schalke 04, Hannover 96, Heidingsfield ve FC Schweinfurt takımlarında oynadı. Teknik direktörlük yaşamına 1986 - 87’de Schweinfurt kulübünde başladı. Daha sonra iki yıl Aschaffenburg’ta görev yaptı. 1992 - 93 sezonunda amatör kümede mücadele veren 1860 Münih’in başına geçti ve 10 yıl çalıştığı bu takımı 1. Lig’e çıkardı. 
     
TEST Mİ SORUŞTURMA MI Yönetim eleştirilerin ardındaki gerçeği arıyor 
     1.5 yılın raporu 
     FENERBAHÇE’DE aralıksız süren testler, takımın genel durumunu ortaya çıkarmanın yanı sıra 1,5 yıldır iyi antrenman yaptırmadığı iddia edilen Mustafa Denizli’nin de karnesini belirleyecek. Yönetim Kurulu’nun ısrarla istediği ve Ankara Üniversitesi Tıp Fakültesi’nden gelen bir grup bilim adamı tarafından testlerin sonuçları bugün belli olacak. 
     
     Özaydınlı açıkladı 
     ADETA laboratuar ortamına sokulan futbolcuların bilgisayarlarda değerlendirilecek verileriyle, geçmişte yaptıklarının yanı sıra, gelecekte nasıl çalışmaları gerektiği de öğrenilecek. Bu konuda dün Fenerlist’de bir açıklama yapan Asbaşkan Murat Özaydınlı, Denizli dönemini eleştirerek, "Bilime dayalı, çağdaş çalışma düzeni futbol takımımıza yansımadı" dedi. 
     
Oğuz bayılttı      HÜSEYİN YAVUZ 

     ANTALYA’DAKİ kamp öncesinde takımı hazırlama görevini üstlenen Oğuz Çetin, taviz vermeyen tavrıyla bütün futbolcuları muma çevirdi. Çetin dünkü yoğun kar yağışına rağmen görevlileri alarma geçirterek, Samandıra’nın zeminini de temizletti ve çalışmaya hazır hale getirtti. İmparator antrenman bitiminde, Ogün, Rapaic, Mert Meriç, Revivo, Andersson, Abdullah, Serhat, Serkan, Johnson, Mirkoviç’ten oluşan gruba da Nurettin Yıldız yönetiminde ekstradan 35 tur daha attırdı. 
     



 SPOR 






















</TEXT>
</DOC>
