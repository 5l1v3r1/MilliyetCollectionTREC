<DOC>
<DOCNO> 71048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/06/spor/spo01.html </URL>
<DATE> 2002/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum’a dost kazığı 
</HEADLINE>
<TEXT>

Alman hocayı, en yakın arkadaşı Menajer Reiner Calmund yaktı. Calmund, kokain kullandığı belirlendikten sonra Daum’un kendisine yalan söylediğini ileri sürdü 
     ZEKİ DOMAÇ 

     CHRİSTOPH Daum’un, uyuşturucu davasından hafif cezayla kurtulma ümitleri, bir ölçüde suya düştü. Alman hocaya yakınlığı ile bilinen ve O’nu savunanların başında gelen Leverkusen Menajeri Reiner Calmund, dün verdiği ifadede "Daum, yapılan testte kokain kullandığı belirlendikten sonra bana, analize kardeşinin saçını gönderdiğini söylemişti" dedi. Calmund, oysa Daum’un saç analizinin sonuçlarını, mühürlü zarfta ve kendi elleriyle kliniğe götürdüğünü belirtti ve Alman hocanın bu yalanı savunma amacıyla söylediğine inandığını ekledi. 
     CALMUND, "Saç örneği alınması sırasında, yardımcı antrenör ile masör de hazır bulunmuştu. Hile yapıllmadığını, onlar da doğrulayabilirler" dedi. Leverkusen Menajeri, Daum’un "Kardeşimin saçıydı" savunmasına, "2000 temmuzunda bir partide az miktarda kokain almıştım, o yüzden kendi saçımı göndermedim" eklemesini de yaptığını, oysa klinik şefinin testler sonucunda, Alman hocaya bir kliniğe yatmasını önerdiğini de hatırlattı. Daum’un avukatları ise klinik şefinin yalan söylediğini iddia ettiler. 
     
Beş penaltıcı      BİLAL MEŞE 

     SİYAH - Beyazlı ekipte, bugünkü kupa maçının penaltılara kalması halinde, bu vuruşları kullanacak isimler belli oldu. Penaltıları Ronaldo, Stavrum, Tayfur, Tümer ve Ahmet Yıldırım kullanacak. Ancak Denizlispor maçının hazırlıklarını dün noktalayan Beşiktaş’ta penaltı çalışması yapılmaması dikkat çekti. Denizli’ye özel uçakla giden takım bu sabah hafif bir ter idmanı yapacak. 
     MENAJER Sinan Engin, Siyah - Beyazlı futbolculardan sadece Denizlispor maçına motive olmalarını istedi. Engin, "Galatasaray maçını unutun, Denizli’ye kilitlenin. Denizlispor maçını kazanmak zorundayız. Yendiğimiz takdirde kupa müzemizdeki yerini almak üzere bizi bekleyecek. Derbiyi bir günlüğüne rafa kaldırın, önce Denizli’yi yenelim" dedi. 
     
Otel tartışması      KAFİLENİN medya ile aynı otelde kalması tartışma yarattı. Kafile Başkanı Yıldırım Demirören "Biz sezon başından bu yana prensip olarak gazetecilerle aynı otelde kalmıyoruz" diyerek medyanın başka otele gitmesini istedi. Demirören’in bu isteğine gazeteciler, "Biz hep burada kalıyoruz. Siz ilk kez otel değiştirdiniz" diyerek olumsuz yanıt verdiler. Menajer Sinan Engin, önce kulüp görevlilerine çıkıştı, ardından ortamı yatıştırdı. 
     
Seba’ya brifing      BİR yıldır seçim çalışmalarını sürdüren ve bir dizi projeyle yola çıkan Büyük Beşiktaş Platformu, Süleyman Seba’ya brifing verdi. Projeleri dikkatle izleyen Seba, "Üniversite olayı beni çok etkiledi. Bu üniversiteyi, Ümraniye’deki doksan dönümlü araziye yapabilirsiniz "ifadesini kullandı. Onursal Başkan, geçmişe de döndü, "İdealist grup olarak günlerce çalıştık, sonunda yönetime geldik, asla pes etmedik. Birbirinize kenetlenin" diye konuştu. 
     
Bilgili’den yanıt      BAŞKAN Serdar Bilgili, Hasan Arat’ın eleştirilerine sert yanıtlar verdi. Bilgili, seçimden çok Denizli ve Galatasaray maçlarını düşündüğünü belirtti, "Önce çıkıp, bizden farklı ne yapacaklar onu açıklasınlar" dedi. Menacer Sinan Engin ise "Beni Bilgili baştan yarattı. Arat’ın sözleri mutlu etti, ancak hep arkamda duran, Bilgili bulunmaz cevher" diye konuştu. Bu arada Yıldırım Demirören, Daum ve Engin’e sahip çıkan Hasan Arat’ın, ilk günlerde bu ikiliyi eleştirdiğini ileri sürdü. 
     
Köyiçi çıkarması      HASAN Arat, listesine alacağı adayları açıklamaya dün de devam etti. Mehmet Kazancı’yı ikinci aday olarak medyaya tanıtan Arat, Kemal Gençer’le birlikte dün Köyiçi’ne gitti. İki adayı ile birlikte esnaf ve kongre üyeleriyle görüşen ve büyük ilgi gören Hasan Arat, projelerini anlattı. Bu arada Arat’ın listesinde kesinleşen diğer ismin, Denizli’nin önde gelen işadamlarından Suat Küçüker olduğu kaydedildi. 
     



 SPOR 
























</TEXT>
</DOC>
