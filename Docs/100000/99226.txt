<DOC>
<DOCNO> 99226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/31/son/sontur40.html </URL>
<DATE> 2002/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan "Siyaset yapmamın önünde engel yok" 
</HEADLINE>
<TEXT>

     AK Parti Genel Başkanı Recep Tayyip Erdoğan, erken seçim kararının ülke ve millet için hayırlı uğurlu olmasını dileyerek, ''artık bundan sonra milletimize AK Parti'nin iktidarını müjdeleyeceğiz'' dedi. 
     Erdoğan, TBMM'nin erken genel seçim kararı almasının ardından parti genel merkezinden Meclis'e geçti. 
     Meclis'te gazetecilere seçim kararını değerlendiren Erdoğan, baştan itibaren söyledikleri ve istedikleri kararın alındığın dile getirdi. 
     DSP'nin dışında bütün partilerin verdikleri sözün arkasında durduklarını kaydeden Erdoğan, ''bu karar, ülkemiz için, milletimiz için hayırlı olsun. Bundan sonra adım adım Anadolu'yu dolaşacağız ve milletimize AK Parti'nin iktidarını müjdeleyeceğiz'' diye konuştu. 
     Bir gazetecinin, ''bu karara sanırım en fazla AK Parti sevindi'' sözleri üzerine de Erdoğan, 'İnanıyorum ki, milletimiz sevindi'' dedi. 
     Erdoğan, ''milletvekili olamayacağınız yönünde görüşler var. Olamazsanız ne yapacaksınız '' sorusu üzerine, bu tür görüşleri ''sakat'' diye nitelendirdiğini kaydetti. 
     Siyaset yapmasının önünde her hangi bir engelin bulunmadığı görüşünü ifade eden Erdoğan, çalışmalarını bugüne kadar nasıl yürüttüyse bundan sonra da öyle yürüteceğini belirtti. 
     ''Kaç milletvekili çıkarısınız '' sorusuna da Erdoğan,''Biz gaiple ilgili haberler vermeyiz. Ne kahve falından anlarız, medyumlarla ilgimiz yok. Hiç bir zamanda yıldızları saymadık'' karşılığını verdi. 
     Seçimlerde hangi parti ile yarışacakları sorusu üzerine de Erdoğan, ''Rakip arayışı içinde değiliz, sadece milletimizle kucaklaşma arayışı içindeyiz'' diye konuştu. 
     





</TEXT>
</DOC>
