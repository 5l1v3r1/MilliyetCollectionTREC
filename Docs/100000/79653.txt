<DOC>
<DOCNO> 79653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/21/son/sontur05.html </URL>
<DATE> 2002/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrolümüzün yüzde 90'ı dışarından... 
</HEADLINE>
<TEXT>

     Enerji ve Tabii Kaynaklar Bakanı Zeki Çakan, Türkiye'deki rafinerilerde işlenmekte olan petrolün yüzde 90'nın yurt dışından ithal edildiğini bildirdi. 
     Çakan, AK Parti Samsun Milletvekili Musa Uzunkaya'nın soru önergesini yanıtlarken, geçen yıl 28.5 milyon ton petrol ürünü tüketildiğini kaydetti. 
     Rafinerilerde geçen yıl 23.2 milyon ton ithal, 2.7 milyon ton da yerli olmak üzere 25.9 milyon ton ham petrol işlendiğini belirten Çakan, bundan 25.3 milyon ton ürün elde edildiğini, ayrıca 5.7 milyon ton ürünün de ithal edildiğini kaydetti. Geçen yıl 2.5 milyon ton petrol ürününün ise ihraç edildiğini ifade eden Çakan, ham petrol ithalatı için 3.9 milyar dolar ödendiğini bildirdi. 
     Türkiye'deki rafinerilerde işlenmekte olan ham petrolün yaklaşık yüzde 90'ının döviz ödenerek yurt dışından ithal edildiğini işaret eden Çakan, ''Petrol ürünleri fiyatları, dış piyasa fiyatları ve döviz kurunda ortaya çıkan değişikliklere bağlı tespit edilmek suretiyle otomatiğe bağlanmıştır'' dedi. 
     Yaşanan bazı ekonomik belirsizlikler sonucu yüksek seyreden dolar kuru ile dış piyasalardaki ham petrol ve petrol ürünleri fiyatlarındaki dalgalanmalar nedeniyle akaryakıtta oluşan yüksek fiyatların tüketicileri olumsuz etkilediğine dikkati çeken Çakan, ülke ekonomisinin istikrara kavuşmasıyla birlikte fiyatların da makul düzeylerde seyretmesinin beklendiğini kaydetti. 
     





</TEXT>
</DOC>
