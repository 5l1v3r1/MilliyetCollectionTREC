<DOC>
<DOCNO> 51886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/12/son/soneko04.html </URL>
<DATE> 2001/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Karakoyunlu "THY, 2002'de filosunu küçültecek" 
</HEADLINE>
<TEXT>

     Devlet Bakanı Yılmaz Karakoyunlu, Türk Hava Yolları'nın THY 2002 yılında filosunu küçültme kararı aldığını açıkladı. 
     Bakan Karakoyunlu, SP Hatay Milletvekili Mustafa Geçer'in soru önergesini yanıtlarken, THY'nin 1990 yılında özelleştirme kapsamına alındığını, bu tarihte filonun 33 uçaktan oluştuğunu kaydetti. 
     Bakan Karakoyunlu, THY'nin kapsama alınmasından bu yana filonun iki katından fazla büyüdüğünü, taşınan yolcu sayısının da 4.5 milyon kişiden 10-12 milyon kişiye çıktığını anlattı. 
     Zarar eden ve kapsamda bulunan bir kuruluşa yeni yatırımlarda ne gibi bir kamu menfaati düşünüldüğü sorusuna da Karakoyunlu, bu yatırımların yapılmaması durumunda, THY'nin bölgesel uçuş yapan ve döviz katkısı olmayan küçük bir havayolu olarak kalacağını belirterek yanıt verdi. 
     THY'nin ülkenin içinde bulunduğu ekonomik ortam ile global ekonomideki durgunluk nedeniyle 2002 yılında filosunu küçültme kararı aldığını açıklayan Karakoyunlu, 2001 yılında 6 adet A310-200 uçağının satışının gerçekleştiğini, filo gençleştirme stratejisi çerçevesinde filoda bulunan 7 adet A310-300 uçağının da satışa sunulduğunu açıkladı. 
     






</TEXT>
</DOC>
