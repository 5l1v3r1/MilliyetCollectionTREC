<DOC>
<DOCNO> 63766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/23/son/sondun16.html </URL>
<DATE> 2002/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrailli sağcı bakan "Filistin'de yeni bir yönetim umuyoruz" 
</HEADLINE>
<TEXT>

     İsrailli sağcı Bakan Dany Naveh, ''İsrail'in, Filistin lideri Yaser Arafat'ın rejimini yıkmaya mecbur kalacağını'' söyledi. 
     İsrail devlet radyosuna konuşan Naveh, ''Benim fikrimi sorarsanız, Tulkarem ve Filistin topraklarındaki diğer yerlere yeniden girmek zorunda kalacağız, çünkü bölgede bir otorite boşluğu söz konusu. Bunun sebebi de İsrail ile anlaşma imzalayan ve terörizmle mücadele taahhütü altına girenler bunu yerine getirmiyorlar'' dedi. 
     Aşırı sağ eğilimli Likud Partili Devlet Bakan Naveh, ''İsrail'in savaşların en ahlaklısı ve en adilini yaptığını ve Arafat'ın bir barış ortağı olmadığını'' iddia ederek, ''Sürdürdüğümüz en adil ve en ahlaklı savaşta en ön saflarda sivillerimiz düşüyor. Arafat'ın ipiyle kuyuya inilmez'' dedi. 
     
     Maguen'in sözleri 
     İsrail Parlamentosu Dış İlişkiler ve Savunma Komisyonu Başkanı David Maguen de Filistin'de yeni bir yönetimin işbaşına gelmesini ve yeni yönetimle diyalog başlatmayı umduklarını söyledi. 
     Maguen, radyoda yayınlanan konuşmasında, ''Elimizde Filistin yönetiminin Filistin halkının gözünde inanılırlığını ve güvenilirliğini yitirdiğine ilişkin veriler bulunuyor. Filistinliler artık, güçle bir yere varamayacaklarını, müzakere masasına dönülmesi gerektiğini anlamış durumda'' dedi. 
     Komisyon Başkanı Maguen, ''Filistinlilerin çoğu, Yaser Arafat'ın, terörist çetenin başında bulunduğu yolsuzluklara bulaşmış bir rejimi idare ettiğini ve Oslo'da yalnızca taktik nedenlerle anlaşma imzaladığını anladı'' ifadesini kullandı. 
     






</TEXT>
</DOC>
