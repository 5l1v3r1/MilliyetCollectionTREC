<DOC>
<DOCNO> 83015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/son/sondun18.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail güvenlik kabinesi Gazze'ye operasyon konusunda hemfikir 
</HEADLINE>
<TEXT>

     İsrail'de önceki gün düzenlenen intihar saldırısının ardından, ''terörist hedeflere'' misillemede bulunulmasına karar veren İsrail güvenlik kabinesinin, Gazze Şeridi'nde operasyon düzenlenmesi konusunda fikir birliğine vardığı bildirildi. 
     İsrail Ulaştırma Bakanı Ephraim Sneh, İsrail radyosuna yaptığı açıklamada, ''Ordumuzun Gazze Şeridi'ndeki terörist hedeflere karşı bir operasyon düzenlemesinin gerekliliği konusunda görüş ayrılığı yok'' dedi. 
     Aşırı sağcı Bakan Effi Eitam da, aynı radyoya açıklamasında, Gazze Şeridi'ne yönelik bir operasyonun karmaşık olabileceğini, bu yüzden yapılacak kara operasyonlarının hava saldırılarıyla desteklenmesi gerektiğini savundu. 
     Bu arada, İsrail Başbakanı Ariel Şaron'un yakın çevresinden bir yetkili, intihar saldırısını düzenleyen militanın Gazze Şeridi'nden olduğu istihbaratının alınması üzerine bu kararı aldıklarını kaydetti. 
     Güvenlik kaynakları ise İsrail Genelkurmay Başkanlığı'nın bu yönde bir planı Başbakan Şaron'a sunduğunu söylediler. 
     Öte yandan, Haaretz gazetesinin internet sayfasında, İsrail'in gece boyunca Gazze Şeridi civarına askeri yığınak yaptığı haberi verilirken, ordu sözcüsünün bu haberi yalanladığı bildirildi. 
     





</TEXT>
</DOC>
