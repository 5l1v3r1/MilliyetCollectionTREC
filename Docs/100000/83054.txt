<DOC>
<DOCNO> 83054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/son/soneko19.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin 2001 yılı turizm gelirleri 12.4 milyar dolar... 
</HEADLINE>
<TEXT>

     Devlet İstatistik Enstitüsü DİE , Türkiye'nin 2001 yılı turizm gelirini 12 milyar 409 milyon 238 bin 142 dolar olarak açıkladı. 
     Bu gelirin 8 milyar 932 milyon 12 bin 75 doları yabancı ziyaretçilerden, 3 milyar 477 milyon 226 bin 66 doları da yurt dışında ikamet eden vatandaş ziyaretçilerden sağlandı. 
     DİE, 2001 yılında ''Çıkış Yapan Ziyaretçiler Anketi'' adı altında Türkiye'nin turizm gelirlerini ilk kez açıkladı. 
     DİE ve Turizm Bakanlığı işbirliği çerçevesinde yapılan bu çalışma ile turizm sektöründeki gelişmelerin izlenmesi, ayrıntılı bilgi derlenmesi ve Türkiye'nin turizm gelirini hesaplamak amaçlanıyor. 
     Anket, yabancı ziyaretçiler ve yurtdışında ikamet eden vatandaş ziyaretçilere uygulandı. Böylece, ilk kez 2001 yılı turizm gelirinde yabancı-vatandaş ayrımı yapılırken, söz konusu gelirin yüzde 72'sinin yabancı ziyaretçilerden, yüzde 28'inin ise yurtdışında ikamet edip, Türkiye'yi ziyaret eden vatandaşlardan elde edildiği ortaya çıktı. 
     Ankete göre, toplam 12.4 milyar dolar tutarındaki turizm gelirinin 8 milyar 626 milyon 640 bin 190 doları kişisel harcamalardan, 2 milyar 167 milyon 702 bin 337 doları paket tur harcamalarından, 1 milyar 614 milyon 895 bin 614 doları ise yurtdışına satmak amaçlı götürülen mallar için yapılan harcamalardan sağlandı. 
     
     Gelir Ağustos'ta katlanıyor 
     Yapılan ankete göre, geçen yıl 13 milyon 450 bin turist Türkiye'ye geldi. Toplam 12.4 milyar dolar olarak belirlenen gelirin, aylara göre dağılımına bakıldığında, en düşük gelir 424.9 bin dolar ile Aralık ayında gerçekleşti. Ocak, Şubat ve Mart ayları da turizm geliri açısından, gelirin en düşük olduğu aylar oldu. 
     Nisan ayından itibaren hareketlenen gelir artışı, Mayıs, Haziran, Temmuz ve Eylül aylarında 1 milyar doların üzerine çıkıyor. Ağustos ise 2 milyar dolar gelir ile en yüksek döviz girdisinin yaşandığı ay olarak belirlendi. 
     Bu arada, kişi başına ortalama 923 dolar harcama yapılırken, yabancı turistlerin harcaması 792 dolarda kaldı. Yerli turistin kişi başına ortalama harcaması ise bin 600 dolar olarak hesaplandı. 
     
     Türkler daha çok yiyor 
     Harcama türlerine göre, toplam gelir içinde, yeme-içme yüzde 22.2 ile ilk sırada yer alırken, konaklama yüzde 18.1 düzeyinde kaldı. 
     Sağlık, ulaştırma, spor, eğitim ve kültür gibi harcamalar ile ülke içi tur harcamaları düşük seviyede kalırken, diğer mal ve hizmetlerin payı yüzde 48.8'de gözüküyor. Kişisel harcama kaleminin, toplam turizm geliri içindeki payı böylece, yüzde 84.2'ye yükselirken, yurtdışına götürülen malların payı da yüzde 15.8 olarak belirlendi. 
     Diğer yandan, yabancı turistin toplam harcamada, konaklamaya ayırdığı pay yüzde 26.8 olurken, yerli turistin payı yüzde 4.2 gibi düşük bir oranda seyretti. Yabancı turistin yeme içmeye ayırdığı pay yüzde 21.1'de seyrederken, vatandaşın yeme içmeye turistten daha fazla harcama yaptığı görüldü ve yerli turistin toplam harcamada yeme-içmeye ayırdığı pay yüzde 23.8 oldu. 
     





</TEXT>
</DOC>
