<DOC>
<DOCNO> 90598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/18/son/sontur16.html </URL>
<DATE> 2002/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli sevince yine maganda kurşunu karıştı.. 
</HEADLINE>
<TEXT>

     Kırıkkale'de, Milli Takım'ın Dünya Kupası'nda çeyrek finale yükselmesi sonrasında gerçekleştirilen kutlamalar sırasında, havaya rastgele açılan ateş sonucu, balkondan kutlamaları izlemek isteyen yaşlı kadın yaralandı. 
     Alınan bilgiye göre, Milli Takım'ın Japonya karşısında aldığı 1-0'lık galibiyet sonrasındaki kutlamaları izlemek isteyen Kadriye Gök 70 , eşi Bayram Gök ile, Gürler Mahallesi İstiklal Caddesi'ndeki evinin balkonuna çıktı. Kadriye Gök 70 , kimliği henüz belirlenemeyen bir kişinin tüfekle havaya rastgele açtığı ateş sonucu, çeşitli yerlerinden yaralandı. 
     Eşi tarafından SSK Kırıkkale Hastanesi'ne kaldırılan Kadriye Gök'ün eline ve yüzüne çok sayıda saçma isabet ettiği belirlendi. Gök, buradaki ilk müdahaleden sonra Kırıkkale Devlet Hastanesi'nde tedavi altına alındı. 
     Olayla ilgili soruşturmanın sürdürüldüğü bildirildi. 
     
     Dudullu'da da maganda 

     Dudullu'daki kutlamalar sırasında bir kişi, havaya açılan ateş sonucu başından yaralandı. 
     Dudullu Esenşehir'de maçın ardından gerçekleştirilen kutlamalar sırasında, kimliği belirlenemeyen kişi ya da kişilerin havaya ateş açması sonucu, İsmail Purtuloğlu 32 adlı kişi başından yaralandı. 
     Şans eseri kurşunun başını sıyırarak geçtiği Purtuloğlu, Ümraniye'deki Özel Erdem Hastanesi'ne kaldırıldı. İsmail Purtuloğlu, başına dikiş atıldıktan sonra taburcu edildi. 
     Purtuloğlu, olayla ilgili Ümraniye Merkez Polis Karakolu'na suç duyurusunda bulundu. 
     
     İtfaiye görevlisini yaraladılar 

     Samsun'da, kutlamalar sırasında, havaya rastgele açılan ateş sonucu bir itfaiye görevlisi yaralandı. 
     Milli Takım'ın Japonya karşısında aldığı 1-0'lık galibiyet sonrasındaki kutlamalar sırasında, Büyükşehir Belediyesi İtfaiye Daire Başkanlığı önünde bekleyen itfaiye görevlisi Şakir Yılmaz 36 , kimliği henüz belirlenemeyen bir kişinin havaya rastgele açtığı ateş sonucu, omuzundan hafif şekilde yaralandı. 
     Yılmaz, Samsun Devlet Hastanesi'nde ayakta tedavi edilirken, olayla ilgili soruşturmanın sürdürüldüğü bildirildi. 
     





</TEXT>
</DOC>
