<DOC>
<DOCNO> 72509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/yazar/pulur.html </URL>
<DATE> 2002/03/14/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Tıp Bayramı ve Fatma Girik... 
</HEADLINE>
<TEXT>

     BİR tiyatro oyuncusunu, alkış mutlu eder... 
     Bir sporcuyu, madalya mutlu eder... 
     Bir gazeteciyi, bir yazarı "Allah kalemine sağlık versin " temennisi. 
     Ya bir doktoru, ya bir hekimi .. 
     "Allah razı olsun " duası. 
     Hele bu duayı, ünlü sinema oyuncusu ve Şişli'nin eski Belediye Başkanı "Fatma Girik yapmışsa... 
     
     NE özelliği var, diyeceksiniz. 
     Hatırlayacaksınız, Fatma Girik, bir zamanlar televizyon da "Söz Fato"da adlı program yapardı, bu programlarda sık sık hekimlik mesleğinin kutsallığıyla bağdaşmayan işler yapanları teşhir ederdi, bu yüzden de, bazılarının hoşuna gitmezdi. 
     Ve Fatma Girik günlerden bir gün, bir program çekiminde hastanelik oldu, doktorların eline düştü. 
     
     HER şey, bir ihbarla başladı, pavyona düşürülen genç bir kız, kendisini kurtarmak için pencereden atlamış, ayakları kırılmış, buna rağmen fuhuş tacirlerinin elinden kurtulamamıştı. 
     
     FATMA Girik, olay yerine gitti, kızın düştüğü pencereden bakarken dengesini kaybetti, düştü, belinden sakatlandı. Önce ilkyardım Hastanesi'ne, sonra Çapa Tıp Fakültesi'ne kaldırıldı, altı gün yoğun bakımda kaldı, iyileşti, ama o günleri hiç unutamadı 
     " ... 
     Doktorlar hakkında hiçbir şey bilmediğimi hastanede yattığım günler zarfında öğrendim. Çektikleri sıkıntıyı, çabayı, sabrı, isyanı, uykusuz geçen bir nöbetin ardından, ertesi gün nasıl olup da hastalarına güler yüz gösterebildiklerini hayretler içinde takdirle izledim. İnanın onların insanüstü yaratıklar olduğuna kanaat getirdim. 
     Yoğun bakımda olduğum günlerdeydi... Adının Azmi Hamzaoğlu olduğunu sonradan öğrendiğim doktorum öylesine samimi bir ilgi, dostluk ve şefkatle yaklaşıyordu ki... Gözlerinin içi gülerek hatırımı her sorduğunda, elini her dokunduğunda sanki vücuduma bir elektrik akımı giriyor, adeta şifa buluyordum. Onun bakışlarında sanki babamı görüyor, her dokunuşunda annemin şefkatli ellerini hissediyordum. 
     Ben gerek mesleği, gerekse hastalarıyla sevgi ile bütünleşen böyle bir hekime canımı veririm "paspas ol" dese olurum kapısında"... 
     
     FATMA Girik'in bu yazısı, önümüzdeki günlerde çıkacak Dr. Erdinç Köksal'ın "Beyaz Kesitler" adlı kitabında yayımlanacak... 
     Erdinç Köksal'ın deyimiyle "Mesleğin yükü ve meşakkati altında ezilen, polikliniklerde amele gibi çalıştığı halde yine de horlanan, eline aldığı üç kuruşu en zorunlu masraflarına dahi yetiştiremediği için dispanserlerde gece nöbeti tutan beyaz gömleklilere armağan olacak..." 
     
     BUGÜN "14 Mart" Tıp Bayramı... 
     Tüm doktorlara ve hastalarına kutlu olsun... 
     Bu yazıdan sonra, nasıl tepkiler geleceğini de iyi biliyoruz, öyle doktorlar anlatacaklar ki 
     Biz de onlara soracağız 
     "Hangi meslekte yok " 
     
     







Sezer'in sözleri 


Genç doktor... 


Kürtçe yayına izin 


Afganistan’a kaybı göze alarak geldik 


Ya tetik düşse, koruma ölseydi 


GS ışığı 


Çetin Altan yazmasa ne olur 


IMF’nin yeni düsturları 1 


Bir no’lu tehlike ne 


İstikamet DGM... Uygun adım marş 


"KOBİBANK gerçeği" 


Korkut Eken’i nasıl bilirdiniz 


Tıp Bayramı ve Fatma Girik... 


Çeteye övgü suçu 


Şişe - Cam üst yönetiminde kadın hakimiyeti 


Satışlar 29 k rlılık 96 azaldı 


Cesur yürek’ operasyonu 


</TEXT>
</DOC>
