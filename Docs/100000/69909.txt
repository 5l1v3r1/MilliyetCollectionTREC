<DOC>
<DOCNO> 69909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/28/guncel/gun01.html </URL>
<DATE> 2002/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ben travestiyim hayvan değil 
</HEADLINE>
<TEXT>

Bıçakladığı adam ölünce cezaevine düşen travesti Öykü, "Beni bir hücreye kapattılar. 24 saat yalnızım, kendimi hayvan gibi hissediyorum" diye isyan ediyor 
     ELİF KORAP İstanbul 

     Öykü takma adlı travesti Oktay Çetinoğlu cinayet suçundan 20 aydır cezaevinde. Manisa Özel Tip Kapalı Cezaevi’nde kalan Öykü’nün en büyük derdi yalnızlık. Çünkü kendisine kalacak uygun koğuş bulunamadığı için bir anlamda hücre cezası çekiyor. Öykü gönderdiği mektupta, tüm travestilerin çığlığını yansıtıyor "Eğer bakanlık benim 20 aydır tek kalmamı onaylıyorsa zaten çırpınışlarım boşuna. Terörist kabul edilen insanlar bile sürekli tek kalmamak için haykırıyor. Bu resmen tecrit." 
     
     Bakanlık yanıt vermedi’ 
     İlk kaldığı cezaevinde tacize uğradığını söyleyen Öykü, üç kez intiharı denemiş. TBMM İnsan Hakları Komisyonu’na, Adalet Bakanlığı’na başvurularda bulunarak durumu aktaran Öykü, hiçbir yanıt alamamış, şu an bulunduğu cezaevinde tek başına bir odada cezasını çekiyor. Öykü yaşadıklarını anlatıyor 
     
     Burada elim kolum bağlı’ 
     "İlk sekiz ay tam anlamıyla bir cehennemdi, kendimi kafese kapatılmış bir hayvan gibi hissediyordum. Burada ise tek kişilik bir koğuşta kalıyorum. Hani şu televizyonda gösterilen F tipi sistemini andırıyor. Genelde vaktimi, hayatımı anlatan bir roman yazarak geçiriyorum. 24 saat boyunca insanın yalnız kalması korkunç bir duygu, sadece görevlilerle birkaç kelime konuşabiliyorum. Buradaki etkinliklere katılamıyorum. Konuyu İnsan Hakları Mahkemesi’ne de taşıyabilirdim, ama burada elim kolum bağlı. Yine önceki cezaevinin şartlarında bir yere gitsem sesimi kime duyuracağım Bizi yok sayıyorlar." 
     
Bakanlık ne diyor      Adalet Bakanlığı, konuyla ilgili sorularımıza 22 gün sonra verdiği yanıtta şöyle diyor "Travesti ve eşcinsel olan hükümlü ve tutuklular oda sistemine göre inşa edilmiş cezaevlerimizde, erkek ve bayan hükümlü ve tutuklulardan ayrı olarak barındırılmaktadır. Yerleştirildikleri mekanlar dışında kendilerine herhangi bir şekilde özel bir uygulama yapılmamaktadır." 
     
Dostumu korumak için katil oldum’      Öykü, cezaevine girişini şöyle anlatıyor "Seda adlı bir dostumla yaşıyorduk. Bir gün Seda’nın bir arkadaşı geldi ve onu dövmeye başladı. Mutfaktan bıçak alıp ratgele salladım. Adam yaralandı. Arkadaşları hastaneye götürdü. Kan kaybından ölmüş. Ben cezaevine girince Seda da öldürüldü." 
     
Hepsinin akıl sağlığı tehlikede      ÖYKÜ’nün avukatı Rıfat Öztürkoğlu, konuyla ilgili şöyle konuşuyor "Öykü ilk kaldığı cezaevinde tacize uğruyordu. Şimdi bir hücrede tek başına kalıyor. Bu, Türkiye’deki travestilerin kaderi. Suçları ne olursa olsun akıl sağlıkları tehlikeye atılacak şekilde yalnızlığa mahkum ediliyorlar. F tipi bile daha iyi. Koğuşta tacize riski var, hücrede ise delirme riski... Bakanlık konuya çözüm aramalı." 
     
Yurtdışında hiç ayrım yapılmıyor      AVRUPA’da hükümlüler için oda sistemi uygulandığını vurgulayan Avukat Cengiz Hortoğlu, şunları söylüyor "Travestiler için Avrupa’da bir ayrım gözetilmez. Meslek edinme kursuna gidemez diyemezsiniz. Zaten amaç topluma kazandırmaya çalışmak. Travestileri hücreye koymak, sosyalleşmesine izin vermemek ancak psikolojisini bozar. Cinsiyetin göz önüne alınmaması gerek." 
     



 GÜNCEL 




















</TEXT>
</DOC>
