<DOC>
<DOCNO> 53054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/19/son/soneko10.html </URL>
<DATE> 2001/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç, KVD indirim süresinin uzatılmasını istiyor... 
</HEADLINE>
<TEXT>

     Koç Holding Dayanıklı Tüketim Grubu Satış ve Pazarlamadan Sorumlu Başkan Yardımcısı Aka Gündüz Özdemir, sektörde hemen olumlu etkileri görülen KDV indirimi uygulamasının süresinin uzatılmasını ve diğer sektörleri de kapsayacak şekilde yaygınlaştırılmasını istedi. 
     Özdemir, yaptığı yazılı açıklamada, indirimin sektörü canlandıracağına inandıklarını ve KDV indirimine paralel olarak sektörde canlılık yaratmak için destek kampanyalar açtıklarını kaydetti. 
     Bazı ürünlerin KDV'sindeki yüzde 8'lik indirimin ardından, Arçelik'te KDV'ye ilave indirim, Beko'da ise bir promosyon kampanyası başlatarak 2 aylık süreci desteklemeye karar verdiklerini bildiren Özdemir, ayrıca Ağustos ayında gerçekleştirilen Aralık ayı teslimatlı ön ödemeli kampanyaya da KDV indirimi uyguladıklarını kaydetti. 
     Aka Gündüz Özdemir, Ağustos'ta satılan ve Aralık'ta teslim edilecek ürünleri kapsayan kampanya ile 300 bin aileyi daha KDV indiriminden yararlandırmış olduklarını bildirdi. 
     KDV indirimiyle krizin başladığı günden beri ciddi ölçülerde ertelenen talebin devreye girdiğini belirten Özdemir, ihtiyaçların daha kolay karşılanacağı 2 aylık dönemin uzatılmasının ülke yararına olacağını savundu. 
     Özdemir, açıklamasında şu görüşleri dile getirdi 
     ''İlk kez yapılan bu uygulamada öngörülen süre kısadır ve diğer sektörleri de kapsayacak şekilde yaygınlaştırılması gereklidir. Ayrıca gelişmiş ülkelerde bu tür uygulamalar çok hızlı karar alınarak ve ani olarak devreye alınmaktadır. Ülkemizde karar verme sürecinin uzunluğu nedeniyle bir sıkıntı söz konusu olmuştur. Uygulamanın sona ereceği dönemde de bu sıkıntı sürecektir. Ancak, her durumda ekonomiyi canlandırmak için gelişmiş ülkelerde uygulanan bir yöntemin ülkemizde de uygulanması sevindiricidir. Sektörde hemen olumlu etkileri görülen indirimin süresinin uzatılmasını istiyoruz.'' 
     






</TEXT>
</DOC>
