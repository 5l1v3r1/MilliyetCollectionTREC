<DOC>
<DOCNO> 87685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/03/son/soneko05.html </URL>
<DATE> 2002/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İşten çıkardığı elemanına terapi desteği... 
</HEADLINE>
<TEXT>

     Türkiye'de ekonomik kriz binlerce kişiyi işinden ederken, bazı şirketler işten çıkardığı elemanına moral yönünden sahip çıkıyor. 
     General Electric, Unilever, JP Morgan Chase Bank, Gillette ve Nestle'nin de aralarında bulunduğu çoğunluğu yabancı olan bazı kuruluşlar, işten çıkarmak zorunda kaldığı üst düzey yönetici ve işçilerine yeni bir iş bulmalarında yardımcı olmak üzere ücretini tamamen kendisi karşılayarak, ''işsizlik terapisi'' hizmeti sağlıyorlar. 
     Dünyanın en büyük danışmanlık şirketlerinden Amerikalı Drake Beam Morin'in DBM Türkiye temsilciliğini yapan E E Group'un Genel Müdürü Kıvanç Ersöz, ürkiye'de işsiz kalanların bir sorununun iş arama yöntemlerini bilememeleri olduğunu söyledi. 
     İş bulma ve iş kurma danışmanlığı Outplacement adlı tekniği 6 yıldır Türkiye'de uyguladıklarını belirten Ersöz, Outplacement'in iş gücünün azaltılması, performans, fabrika kapanışı, yeniden yapılanma gibi değişik nedenlerle işlerinden ayrılmak zorunda kalan kişilere verilen bir hizmet olduğunu anlattı. 
     Ersöz, 37'si yabancı olmak üzere 40 şirketten ayrılan yaklaşık 2 bin kişiye danışmanlık hizmeti sunduklarını belirterek, ''Bu kişilerin bir sonraki kariyer noktalarına ulaşmalarına destek oluyoruz. Bu uygulama, işten çıkarılan elemanın psikolojik ve sosyolojik yapısına olumlu katkıları yanında firma imajı açısından oldukça verimli sonuçlar doğuran bir uygulama'' dedi. 
     
     ''VERİMLİLİK ARTIYOR'' 
     Şirketlerin, işten çıkardığı elemanlarının bu hizmetten yararlanması için başvuruda bulunduğunu ifade eden Ersöz, şöyle konuştu 
     ''Bu sosyal bir görev. Şirket, işten çıkardığı elemanlarına tam destek verdiği için, kalan çalışanların da şirketle ilgili görüşleri çok olumluya çevriliyor. Şirketi daha çok sevip, sahipleniyorlar ve dolayısıyla verimlilik artıyor.'' İşten çıkarılan yöneticilere, 1 aydan başlayarak işe girene kadar geçen sürede, işçi ve beyaz yakalılara da 2 ile 5 gün arasında eğitim programları uyguladıklarını anlatan Ersöz, bunun karşılığında şirketlerden, yöneticilerin yıllık brüt gelirinin yüzde 10'u ile 17'si arasında, işçi ve beyaz yakalılardan ortalama 250-500 dolar arasında ücret aldıklarını bildirdi. 
     Bu programdan yararlananların rahatlıkla iş bulabildiklerini kaydeden Ersöz, şöyle konuştu 
     ''Bu programa giren yöneticilerin yüzde 80'i, krize rağmen 2.5 ay gibi kısa bir sürede arzu ettikleri gibi bir iş buldular. İşten çıkanlara moral veriyoruz. İnsanlar bilinçli olarak iş aradıkları zaman işi bulacaklarına da garanti gözüyle bakıyorlar. Diğer işsiz insanlar evde otururken, iş bulma tekniklerini öğrenenler daha avantajlı konuma geliyor.'' İş bulma ve iş kurma danışmanlığı hizmetinin son yıllarda en çok otomotiv, bankacılık, içecek, dayanıklı tüketim malları, yiyecek, sigorta, bilişim teknolojileri, telekomünikasyon, ilaç sektörleri tarafından kullanıldığını belirten Ersöz, bu hizmetin daha da yaygınlaşması gerektiğini kaydetti. 
     





</TEXT>
</DOC>
