<DOC>
<DOCNO> 56696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/11/son/sontur30.html </URL>
<DATE> 2001/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüşvetçi memurlar 2 milyar kefaletle serbest kaldı 
</HEADLINE>
<TEXT>

     ''Turizm belgesi karşılığında 1 milyar lira rüşvet aldıkları'' ileri sürülen Başbakanlık Personel Genel Müdürlüğü'nde Şube Müdürü olan Cemal Kaban ile memur Nevzat Dürgen, adliyeye sevk edildi. Tutuklanan Kaban ile Dürgen'in, 2'şer milyar lira kefalet karşılığı serbest bırakılmasına karar verildi. 
     Show TV'de yayınlanan ''Ateş Hattı'' programının canlı yayını sırasında gözlem altına alınan Cemal Kaban ile Park ve Bahçeler Müdürlüğü'nde görevli memur Nevzat Dürgen'in, İstanbul Asayiş Şubesi Müdürlüğü'ndeki sorgu ve işlemleri tamamlandı. 
     Şişli Adliyesi'ne sevk edilen Kaban ile Dürgen, Cumhuriyet Savcısı Erol Tanrıyakul tarafından sorgulandıktan sonra, ''rüşvet almak'' suçundan tutuklanmaları istemiyle Nöbetçi 1. Sulh Ceza Mahkemesi'ne gönderildi. 
     Suçlamayı kabul etmeyen Cemal Kaban ile Nevzat Dürgen, önce tutuklandılar. Mahkeme, daha sonra Kaban ile Dürgen'in, sabit ikametgahları bulunmasını göz önüne alarak 2'şer milyar lira kefalet karşılığı serbest bırakılmalarına karar verdi. 
     Bayrampaşa Cezaevi'ne gönderilen 2 kişi, kefalet ücretleri yatırıldığı takdirde serbest kalacak. 
     






</TEXT>
</DOC>
