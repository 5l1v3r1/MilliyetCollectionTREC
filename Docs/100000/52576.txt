<DOC>
<DOCNO> 52576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/16/yasam/yas03.html </URL>
<DATE> 2001/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölüm döşeğinden şampiyonluğa 
</HEADLINE>
<TEXT>

Erol Çakır’a "Kansersin.. Üç ay sonra" öleceksin dendi.. Ama o yılmadı ve hayata döndü.. Hem de uluslararası bir şampiyon olarak.. 
     MUSTAFA ÖZDEMİR, DURMUŞ SEVİNDİK Zonguldak DHA 

     Maden mühendisi Erol Çakır’ın 3 aylık ömrün kaldı’ teşhisiyle kararan, ancak yılmadan mücadele ederek yüzme şampiyonluğu kazanmasıyla yeniden ışıldayan hayat hikayesi, organ nakli bekleyen hastalar için umut ışığı oldu. 
     Çakır, Zonguldak’ta 13 yıl önce organ bağış kampanyası başlattığında henüz sağlıklıydı. Ancak birkaç ay sonra, kendisine konan kanser ve karaciğer yetmezliği teşhisiyle yıkıldı. Doktorlar Çakır’a sadece üç ay ömür biçmişti. 
     
İntihar edecekti      Evli ve iki çocuk babası, 43 yaşındaki Çakır, o kabus günleri şöyle anlattı "Uzun yıllar Ankara Tıp Fakültesi Cebeci Hastanesi’nde karaciğer nakli için sıra bekledim. Türkiye’de organ bağışına yeterli ilgi olmadığı için iş arkadaşlarım ve yakın dostlarımın düzenlediği yardım kampayasıyla Amerika’ya gittim. 15 Şubat 2001’de New York’ta Mount Sinai Hastanesi’nde organ bağışı için sıraya girdim. Bir süre sonra ümitsizliğe kapıldım ve 14 Mart 2001’de Manhattan’da kaldığım 35 katlı gökdelenin tepesine çıkarak intihar etmek istedim. Tam bu sırada eşim ve 2 kız çocuğum aklıma geldi ve vazgeçtim." 
     
Hayata merhaba      Çakır, intihar girişiminden bir gün sonra, trafik kazasında ölen bir Amerikalı’nın karaciğerinin nakledilmesiyle yeniden yaşama döndü. 
     18 Haziran 2001’de Türkiye’ye dönen Çakır, geçen hafta da Ankara’da 40 sporcunun katılımıyla yapılan Uluslararası Transplantasyon Oyunları’nda yarıştı. Ve Türkiye’de doktorların 3 ay ömrün kaldı’ dediği Çakır, yüzmede İran, Pakistan ve Tunuslu rakiplerini geride bırakıp, şampiyonluğa uzanarak altın madalya kazandı. Bu da yetmedi, bilardo ve atletizmde de ikinci olarak gümüş madalyayı elde etti. Yeni hedefinin de, gelecek yıl Fransa’nın Nice kentinde yapılacak Transplantasyon Olimpiyatları’nda madalya olduğunu söyleyen Çakır, yaşamla ölüm arasında gidip geldiği günleri asla unutmayacağını vurgulayarak sözlerini şöyle bitirdi 
     "Yeniden doğmuş gibiyim. Tüm insanları ayrımsız seviyorum. Herkesi hayatı ve birbirini sevmeye, dayanışmaya çağırıyorum..." 
     
     
     



 YAŞAM 














</TEXT>
</DOC>
