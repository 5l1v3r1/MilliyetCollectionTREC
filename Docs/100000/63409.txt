<DOC>
<DOCNO> 63409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/21/son/soneko07.html </URL>
<DATE> 2002/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ile ticaret nasıl artacak 
</HEADLINE>
<TEXT>

     Başbakan Bülent Ecevit'in ABD'ye yaptığı ziyaret sırasında gündeme gelen Türkiye ile ABD arasında serbest ticaret anlaşmasının imzalanması isteği, iki ülke arasında karşılıklı gümrük duvarlarının sıfırlanması anlamına geliyor. 
     ABD'nin serbest ticaret anlaşması yaptığı ülkeler Kanada, Meksika, İsrail ve Ürdün olarak sıralanıyor. 
     İlk üç ülke ile gümrükler sıfıra çekilirken, Ürdün ile anlaşmanın geçen yılın Eylül ayında imzalanması nedeniyle indirimler devam ediyor. ABD halen Şili ve Singapur ile bu konudaki görüşmelerine devam ediyor. 
     
     AB'ye sağlanan kolaylıklar 
     Avrupa Birliği AB ile ABD arasında 1970'lerde başlatılan bir ''centilmenlik anlaşması'' sonucu karşılıklı olarak kota uygulanmıyor. 
     Türkiye'de AB adayı ve Gümrük Birliği üyesi olduğu için AB ülkeleri ile aynı kategoriye tabi olmak istiyor. 
     Bunun yanında Türkiye, bazı ürünlerde Gümrük Birliği'ne girişle birlikte yaptığı tek yanlı gümrük indirimlerinin, ABD tarafından kendisine uygulanması talep ediyor. 
     
     Tercihli ticaret 
     ABD'nin tercihli ticaret uygulamaları kapsamında, bazı Karayip ve az gelişmiş Afrika ülkeleri, gümrük vergilerinden muaf tutuluyor. 
     Burada ABD ürünleri kullanılarak belirli normlarda yapılan üretim, tekrar ABD pazarına gümrükten muaf şekilde girebiliyor. 
     Bu yol, bazı az gelişmiş ülkelere ekonomik ve politik açıdan yardım amacıyla kullanılan bir yol olarak gösteriliyor. 
     Kalifiye endüstri bölgeleri kavramı ise belirli sanayi bölgeleri kurularak, buralarda üretilecek malların ABD'ye ''sıfır gümrükle'' girişini kapsıyor. 
     Bu örnek, ABD ile serbest ticaret anlaşması uygulayan İsrail tarafından uygulanmıştı. 
     İsrail, Ürdün'ün bazı belirlenmiş bölgelerinde, yüzde 35 İsrail katma değeri bulunması kaydıyla, ürettirdiği ürünleri sıfır gümrükle ABD'ye sokabiliyordu. Ürdün'ün serbest ticaret anlaşması imzalamasının ardından bu uygulama sona erdi. 
     






</TEXT>
</DOC>
