<DOC>
<DOCNO> 73882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/22/dunya/adun.html </URL>
<DATE> 2002/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Başlarına gelince... 
</HEADLINE>
<TEXT>

1998’de Abdullah Öcalan’ı özgürlük savaşçısı olarak bağrına basan İtalya, terörün mağduru kendisi olunca tepkiyle sokaklara döküldü 
     DIŞ HABERLER SERVİSİ 

     Terörist Abdullah Öcalan’ı "özgürlük savaşçısı" olarak villalarda ağırlayan ve bu uğurda müttefiki Türkiye ile krize girmeyi bile göze alan İtalya, terörün hedefi bizzat kendisi olunca ayağa kalktı. Onbinlerce İtalyan, 1970’lerin kabus örgütü Kızıl Tugaylar’ın yeniden hortlayarak geçen salı günü İtalya Çalışma Bakanı’nın danışmanı Marco Biagi’yi öldürmesini protesto edip terörü lanetlemek üzere önceki gün sokaklara döküldü. 
     Daha ilginci, Öcalan’a kucak açıldığı sırada İtalya’da hükümet olan Demokratik Sol Parti ile komünistler ve Yeşiller’den en sağdakilere kadar tüm partiler ağız birliğiyle terörü lanetleyen bildiriler yayınladılar. Dahası, önceki günkü gösterileri düzenleyen de, Öcalan’ın İtalya’da korunması için o zamanki başbakan Massimo D’Alema’ya en fazla baskı yapan koalisyon ortakları komünistlerle Yeşiller oldu. Bologna’daki gösterilere yaklaşık 40 bin kişi katıldı. Aynı Yeşiller’le komünistler, Abdullah Öcalan’ın Türkiye’de yargılanması sırasında da parlamentoda özel bir oturum düzenleyip idam edilmemesi ve bu çerçevede tüm Avrupa ülkelerinin Türkiye’ye baskı kurması için karar çıkartmıştı. 
     
Sendikalar grevde      "Başkasının teröristine" özgürlük savaşçısı olarak bakıp kendi teröristlerine lanet yağdıranlardan biri de sol sendikalar oldu. Öcalan’ın Roma yakınlarındaki bir villada kaldığı sırada, Türkiye’ye gönderilmemesi için PKK yandaşlarıyla birlikte gösteri yapan bazı sol sendikaların da dahil olduğu bütün sendikalar önceki gün terörü lanetlemek için ülke çapında iki saatlik genel greve gitti. Sendikalar 27 Mart’ta da terörü kınamak için ülke çaşında gösteriler düzenleme kararı aldı. Öcalan’ı bağrına basan aynı İtalya’nın Futbol Federasyonu da, Biagi’nin öldürülmesini protesto amacıyla, bu hafta oynanacak tüm maçlardan önce stadlarda bir dakikalık saygı duruşu yapılacağını açıkladı. 
     Bu arada, Marco Biagi’nin cesedinin yanına Kızıl Tugaylar’ı simgeleyen beş köşeli yıldız işareti bırakan örgüt, dün internetten 16 sayfalık bir bildiri yayınlayarak olayı üstlendi. Kızıl Tugaylar’ın Yapılanması İçin Savaşçı Komünist Parti BR - PCC imzalı bildiride, Biagi’nin, emeğin sömürüsü için hazırlanan planların baş sorumlularından biri olduğu için "infaz edildiği" belirtildi. 
     



 DÜNYA 













</TEXT>
</DOC>
