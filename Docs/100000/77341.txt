<DOC>
<DOCNO> 77341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/son/sondun32.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İngilizler, Ana Kraliçe'yi son yolculuğuna uğurluyor 
</HEADLINE>
<TEXT>

     İngiltere Kraliçesi II. Elizabeth'in annesi Ana Kraliçe'nin 10 gündür devam eden resmi cenaze programı, bugün Westminister Abbey Katedrali'ne yapılan ayinle son buluyor. 
     Yabancı ülkelerden çok sayıda kraliyet aileleri mensupları ile devlet ve hükümet başkanlarının katıldığı törende Türkiye'yi Devlet Bakanı Şükrü Sina Gürel temsil ediyor. 
     101 yaşında yaşama veda eden Ana Kraliçe'nin parlamentoda 
     katafalka konularak ziyarete açılan naaşı, bugün yerel saatle 11.30'da aynı bölgede bulunan ve kraliyet ailesinin özel törenlerine ev sahipliği yapan Westminister Abbey Katedrali'ne getirildi. 
     Katedral, Ana Kraliçe'nin evlendiği, kendisi ve kızı Kraliçe II. Elizabeth'in de taç giydiği yer olarak aile için büyük önem taşıyor. 
     iğer birçok kraliyet düğünü, vaftiz ve cenaze töreninin de yapıldığı kilisenin çevresi, Ana Kraliçe'nin son yolculuğunu yakından görmek isteyen onbinlerce kişi tarafından hınca hınç dolduruldu. 
     Polisin geniş güvenlik önlemleri aldığı, helikopterlerle de havadan denetimin yapıldığı tören öncesinde, Ana Kraliçe'nin manevi liderliğini yaptığı Kraliyet Hava Kuvvetleri'ne ait uçaklar da, gösteri ve saygı uçuşu yaptı. 
     Ana Kraliçe'nin naaşının parlamentodan alınması öncesinde Abbey Katedrali çanları da Kraliçe'nin annesinin yaşadığı her bir yılı temsil edecek biçimde 101 kez çalındı. 
     Kraliçe'nin eşi Prens Philip başta olmak üzere, üç oğlu Prens Charles, Andrew ve Edward, iki torunu William ve Harry, kızı Prenses Anne, yeğeni Lord Linley ile Prenses Anne'den olan torunu Peter Phillips'in oluşturdukları kortej, parlamentodan alınan naaşın hemen arkasında yürüyerek katedrale kadar eşlik etti. Bu arada, İngiliz Silahlı Kuvvetleri'nin 13 ayrı alayına mensup yaklaşık 192 bando subayı da marşlar çalarak korteje katıldı. İngiliz Milletler Topluluğu üyesi ülkelerin tören kıtaları da törende temsilci bulundurdu. 
     
     YABANCI KONUKLAR 

     50 yıl önce vefat eden eşi Kral VI. George'un taşındığı top 
     arabasına konulan Ana Kraliçe'nin naaşı, daha sonra kraliyet ailesinin 35 mensubu, Avrupa Kraliyetleri'nden 25 temsilci, dünya ülkelerinin hükümet temsilcileri ve İngiliz Milletler Topluluğu üyesi ülkelerin devlet veya hükümet başkanlarının aralarında olduğu yaklaşık 2 bin davetlinin hazır bulunduğu katedrale getirildi. 
     Katedralde Norveç Kral ve Kraliçesi, İspanya Kral ve Kraliçesi, İsveç Kralı, Romanya Kralı, Hollanda Kraliçesi, Monaco Prensi, Belçika Kralı ve Brunei Sultanı gibi dünya monarşilerinin ünlü isimleri göze çarptı. İngiliz Milletler topluluğu üyesi ülkeler Yeni Zelanda, Avusturalya ve Kanada başbakanları ile İrlanda Cumhurbaşkanı da katedralde hazır bulunuyor. 
     ABD'nin, Başkan George Bush'un eşi Laura Bush tarafından temsil edildiği törende, BM Genel Sekreteri Kofi Annan, NATO Genel Sekreteri George Robertson, AB Komisyonu Başkanı Romano Prodi ve benzeri isimler de Ana Kraliçe'yi son yolculuğuna uğurlayanlar arasında yer alıyor. 
     Türkiye ise, Devlet Bakanı Şükrü Sina Gürel tarafından temsil ediliyor. İncil'den çeşitli bölümlerin okunduğu ve ilahilerin söylendiği ayin, Canterbury Başpiskoposu ve İngiliz Anglikan Kilisesi lideri Dr George Carey ve Westminister Abbey Kilisesi rahibi Dr. Wesley Carr tarafından yürütülüyor. Naaş, törenin ardından katedralden alınarak cenaze arabasına konulacak ve toprağa verilmek üzere Windsor Kalesi'ne doğru yola çıkarılacak. Ana Kraliçe'nin cenaze konvoyuna Veliaht Prens Charles bizzat eşlik eedecek. Bu sırada Kraliçe II. Elizabeth de Avrupa Kraliyet ailelerinin de aralarında bulunduğu bir grup konuğuna Buckingham Sarayı'nda bir öğle yemeği verecek. 
     Ana Kraliçe'nin naaşı akşam saatlerinde düzenlenecek özel bir törenle ailesi tarafından Windsor kalesi içinde eşi Kral VI. George'un mezarının yanında toprağa verilecek. Yaklaşık 2 ay önce yaşama veda eden Prenses Margaret'in isteği üzerine yakılan cesedinin külleri de, aynı törende annesi ve babasının yanına gömülecek. 
     






</TEXT>
</DOC>
