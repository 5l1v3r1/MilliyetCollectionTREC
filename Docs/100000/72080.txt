<DOC>
<DOCNO> 72080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/spor/spo02.html </URL>
<DATE> 2002/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Nereye kadar 
</HEADLINE>
<TEXT>

Lorant’ın dört forvette ısrarı, galibiyetlere rağmen oynanan kötü futbol endişe yaratıyor. Alman hocanın sistemi tartışılırken üç puan serisi camiayı susturuyor 
     GÜRCAN BİLGİÇ 

     Fenerbahçe, Galatasaray maçını kazanıp, şampiyonluk yarışına tekrar kafasını soktuğu andan itibaren, Lorant’ın dört forvetli takım düzeni merakla izlenmeye başladı. Mustafa Denizli’yi üç forvetle oynadığı için eleştirenler, Alman hocanın "abartılı" seçimi karşısında bekleyişe geçtiler. 
     Lorant bunun bir maçlık olmadığını, Denizli, Rize ve Antalyaspor karşılaşmalarında da aynı takımı sahaya sürerek gösterdi. Fenerbahçe bu maçları galip bitirmesine rağmen oynadığı futbolla yarattığı hayalkırıklığı nedeniyle dozu günden güne artan eleştiri bombardımanı ile karşılaştı. 
     Yorumcuların ortak fikri, böylesine riskli bir düzene uygun oyunculardan oluşmayan Fenerbahçe takımının, bırakın iyi futbol oynamayı, maçları bile zor kazanacağı yönündeydi. 
     
     Oyun kuramıyorlar 
     Ömer Üründül sık sık yazılarında bunu vurgularken, "Takım savunmasına katkıda bulunmayan oyunculardan kurulu bir takım, rakibi kim olursa olsun defans zaafları yaşayacaktır. Fenerbahçe’nin kadro yapısı pres yapmaya ve top kapmaya uygun oyunculardan oluşmuyor. Tek çaresi, çok koşması" yorumunu yaptı. 
     Nitekim yedi kişi kalan Galatasaray, karşısında oyun kuramayan, 10 kişi kalan Rizespor’a sahasında mahkum oynayan, Denizli deplasmanında duran toplarla sonuca gidebilen Fenerbahçe, Antalya’da da bir karambol sayısıyla üç puana ulaşıyordu. 
     Dört hücum oyuncusuyla oynadığı bir maçta ilk tehlikeyi 33. dakikada yaratabilen bir takımdan memnun olan sadece Lorant’dı. 
     Alman hocanın orta saha oyuncularına şans vermeye başlaması ile birlikte saha dengelerini kendi lehine çevirdiği de, Antalyaspor karşılaşmasının bir başka gerçeğiydi. Koşmayanları bir kenara ayırıp, mücadeleci oyuncularıyla sonuca gitmeyi başaran Lorant’ın, "İyi futbol oynatsın" diye bu takımın başına getirildiğini bir türlü hatırlayamaması da tepki topluyordu. 
     Fenerbahçe takımının şampiyonluk kovalarken, saha içinde oyun kuracak girişimler yapamaması, rakip sahaya top taşıyamamasını bir kenara bırakan Lorant, "Hayalim beş forvetle oynamak" gibi bir suni gündemin de sahibi oluyordu. 
     
     Bu nasıl prensip 
     Lorant’ın sığındığı, "Galip takım bozulmaz" prensibi de, göz göre göre intihar ile eşdeğer taşıyor. Eğer bir grup çalışmasında aksaklıklara rağmen başarı geliyorsa, elbet bir noktada rüzgar tersine dönecektir. Bunun için yenilmeyi beklemek Lorant’ın prensibi olabilir, ama Fenerbahçe için kabul edilecek bir mazeret değildir. 
     Erman Toroğlu dörtlü forvet seçimini, "Fazla forvetle oynamak, çok gol pozisyonuna girmek demek değildir. Beşiktaş gibi tek forvetle oynarsın. Ama arkadan yaptığın destekle hücumda altı kişi olursun" sözleriyle değerlendirdi. 
     Lorant’ın yarattığı k bus daha ne kadar devam edecek bilinmez ama ortada bir gerçek var ki, artık Fenerbahçe hücumda çoğalmada zorluk çekmiyor. Lorant en azından bir problemi çözdü 
     
Oktay’ın golü yuvasını kurtardı      YUSUF DURSUN 

     ANTALYASPOR maçında attığı gol ile Fenerbahçe’ye "hayat" getiren Oktay, "Golümü karıma adadım. Çünkü yuvamı yıkmak isteyenler var" dedi. Aile mutluluğunu bozdurmayacağını belirten golcü futbolcu, "Golümü bu nedenle eşime ve çocuklarıma armağan ettim. Yüzüğümü beş kez öptüm çünkü ligdeki 5. golümdü. Güvenimi kazandım" dedi. 
     ÇARŞAMBA günü takımı yemeğe götüreceğini de açıklayan Oktay, çıkışını sürdürmek istediğini belirterek, "Umarım Malatya maçında da şans bulurum. Taraftarımızla gol sevinci yaşamak istiyorum" diye konuştu. Oktay’ın hafta içinde Aziz Yıldırım ile yaptığı konuşma sonrasında hırslandığı öğrenildi. 
     

</TEXT>
</DOC>
