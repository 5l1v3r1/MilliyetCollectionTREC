<DOC>
<DOCNO> 98141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/26/son/sondun26.html </URL>
<DATE> 2002/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da insan tacirlerine karşı operasyon... 
</HEADLINE>
<TEXT>

     İtalya'da, insan tacirlerine karşı düzenlenen operasyonlarda 8'i Türk, 15 kişinin yakalandığı bildirildi. 
     Trieste kentinin mafyayla mücadele şubesinin eşgüdümünde düzenlenen operasyonlarda, yılın ilk 6 ayında Türkiye'den Avrupa'ya 1200 kişiyi kaçak yollardan getirdiği öne sürülen bir çetenin üyeleri oldukları belirtilen 8 Türk, 2 Bosnalı, 2 Kosovalı, 1 Cezayirli, 1 Mısırlı ve 1 İtalyan yakalandı. 
     İtalyan haber ajansı ANSA, çete üyelerinin yakalanmasında Türk makamlarının katkıda bulunduklarını belirtti. 
     Söz konusu çetenin Türkiye, Bulgaristan, Yugoslavya, Bosna, Hırvatistan, Slovenya, Romanya ve Macaristan'da bağlantılarının bulunduğu kaydedildi. 
     Çetenin, Türkiye'den kaçak yollarla Slovenya sınırına getirdiği kişileri, İtalya'nın Triste, Ventimiglia ve Sanremo kentlerine soktuğu, kaçakların daha sonra Fransa, Almanya, Belçika, İsveç, İsviçre, İskoçya ve İngiltere'ye gittikleri açıklandı. 
     İtalyan soruşturma savcısı Luca Fadda'nın kontrolü altında yapılan soruşturmalar sonucunda, yasadışı göçü organize eden Türk çetesinin başında Mehmeh Koçyiğit adlı 45 yaşındaki bir kişinin bulunduğu, çetenin diğer Türk üyelerinin Mehmet Tok 36 , İlhan Çoşkun 32 , Halim Öztürk 21 , İdris Doğan 37 , Şerefhan Kop 21 , Şemsettin Cihan 29 ve Hüseyin Koracak 36 olduğu belirtildi. 
     Operasyonlar sırasında, söz konusu kişilerle birlikte sahte ikamet izinleri, pasaport ve kimlikler ile para ve cep telefonu türü malzemeye el konuldu. 
     





</TEXT>
</DOC>
