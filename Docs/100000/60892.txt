<DOC>
<DOCNO> 60892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/06/son/sontur13.html </URL>
<DATE> 2002/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da kar...Uçak seferleri gecikmeli olarak yapılıyor 
</HEADLINE>
<TEXT>

     İstanbul'da etkisini sürdüren kar yağışı nedeniyle uçak seferleri gecikmeli olarak yapılabiliyor. 
     Kar yağışının kentte aralıklı olarak devam etmesinden dolayı Atatürk Havalimanı'nda pist temizleme çalışmaları aralıksız sürdürülüyor. 
     Kalkış için bekleyen uçakların kanatları, buzlanmaya karşı alkollü suyla yıkanırken, dün yapılan iptallerden kaynaklanan yoğunluk nedeniyle uçuşlar gecikmeli olarak gerçekleştiriliyor. 
     Türk Hava Yolları'nın THY bugün düzenlemesi gereken İstanbul-Atina ve Atina-İstanbul seferleri ile İstanbul-Kayseri, Ankara bağlantılı Malatya ve Erzincan seferleri, bu illerdeki yoğun kar yağışı nedeniyle iptal edildi. İstanbul'dan Samsun'a hareket eden THY uçağı ise Samsun'daki kötü hava şartları nedeniyle Atatürk Havalimanı'na geri dönmek zorunda kaldı. 
     Yetkililer, Atatürk Havalimanı'ndaki hava koşullarından ötürü uçuş iptalinin söz konusu olmadığını belirterek, gerçekleşen iptallerin seferlerin düzenlendiği illerdeki kötü hava koşullarından kaynaklandığını bildirdiler. 
     






</TEXT>
</DOC>
