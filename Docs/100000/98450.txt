<DOC>
<DOCNO> 98450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/28/spor/spo04.html </URL>
<DATE> 2002/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüştü’ye mesaj 
</HEADLINE>
<TEXT>

Dünya Kupası’nda Türkiye’ye gol atan Trabzonspor’un yeni transferi Koreli Lee Yong, "Kısa bir süre sonra Rüştü’ye yine golüm var" dedi 
     UMUT EKEN 

     TRABZONSPOR’UN renklerine bağladığı Güney Koreli Lee Eul Yong, Türkiye ile oynadıkları maçı unutamadığını söyledi, "Karşılaşma sonrası yaşadıklarımız rüya gibiydi" dedi. Kariyerinin en önemli sınavını Türk dostlarına karşı verdiğini belirten Yong, "El ele tribünlere doğru yürüdüğümüzde yenilginin acısını çoktan unutmuştum. Sanki cennetten bir köşedeydim" diye konuştu. 
     TÜRKİYE’DEN teklif alır almaz ilk uçakla geldiğini ifade eden G.Koreli oyuncu sözlerini şöyle sürdürdü "Türkiye’deki ilk Koreli futbolcu olmam beni heyecanlandırıyor. Tanıdığım yıldızlar Hakan Şükür, Yıldıray Baştürk, Hasan Şaş ve Rüştü. İlk haftada Fenerbahçe ile oynayacak olmamız da çok ilginç bir tesadüf. Sanırım kısa bir aradan sonra Rüştü’ye yine gol atacağım." 
     
     Aybaba iddialı 
     TEKNİK Direktör Samet Aybaba, kafasında ideal onbiri oluşturduğunu, sistem olarak da ilerlediklerini söyledi. Aybaba, "Trabzonspor, bu sezon kabuk değiştirmek zorunda. Eğer bu yıl yukarıları yakalarsa, artık hep buralarda kalır. Tüm camianın da isteği bu yöndedir. Taraftarlar da takımlarına ilgi gösteriyorlar. Bu ilginin her zaman kalması gerekir" dedi. 
     
     Erzurum sınavı 
     YENİ sezon hazırlıklarına dün yaptığı antrenmanla devam eden Trabzonspor bugün Erzurumspor ile özel bir maç oynayacak. Öğleden sonra Erzurum’a giden Bordo - Mavili takımda Tolga, Feridun ve Tayfun kadroya alınmadı. Saat 17.00’de başlayacak maç ile ilgili olarak Teknik Direktör Aybaba "Bizim için çok önemli bir prova. Lig öncesi durumumuzu daha iyi göreceğiz" diye konuştu. 
     



 SPOR 




















</TEXT>
</DOC>
