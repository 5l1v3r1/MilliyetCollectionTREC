<DOC>
<DOCNO> 69674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/26/son/sontur29.html </URL>
<DATE> 2002/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık Bakanı ''Zorunlu hizmet yasası zaten var.." 
</HEADLINE>
<TEXT>

     Sağlık Bakanı Osman Durmuş, ''bazı sağlık personelinin devlet yükümlülüğüne ilişkin bir yasa bulunduğunu'' hatırlatarak, ''Yasa zaten var. Ben, yeni yasa çıkarmıyorum'' dedi. 
     Bakan Durmuş, sağlık personeline zorunlu hizmete ilişkin olarak, Bakanlar Kurulu'ndan yeni erteleme kararı çıkmayabileceğini de söyledi. 
     Durmuş, Danıştay Başkanı Nuri Alan ve Danıştay Başsavcılığı'na yeni seçilen Harun Çetintemel'e, bayram ziyaretinde bulundu. 
     Danıştay'a, Sağlık Bakanlığı Müsteşarı Sefer Aycan ile gelen Bakan Durmuş'un ziyareti, yaklaşık 40 dakika sürdü. 
     Ziyaretin ardından, 7 yıldır Bakanlar Kurulu kararıyla ertelenen ve erteleme süresi 27 Mart 2002 tarihinde dolacak olan, ''bazı sağlık personeline zorunlu hizmet yasasına'' ilişkin sorusu üzerine Durmuş, kendisinin yeni bir yasa çıkarmadığını vurguladı. 
     Bakan Durmuş, 1981 yılında çıkarılan yasanın ''zorunlu hizmet'' olarak değil, ''Bazı Sağlık Personelinin Devlet Yükümlülüğü'' olarak algılanması gerektiğini kaydederek, ''Bazı Sağlık Personelinin Devlet Yükümlülüğüne Dair Kanun zaten var. Ben, yeni yasa çıkarmıyorum'' diye konuştu. 
     Osman Durmuş, erteleme süresi dolan yasaya ilişkin, Bakanlar Kurulu'ndan yeni erteleme kararı çıkmayabileceğini de söyledi. 
     






</TEXT>
</DOC>
