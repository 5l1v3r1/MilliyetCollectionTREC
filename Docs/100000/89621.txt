<DOC>
<DOCNO> 89621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/13/son/sondun22.html </URL>
<DATE> 2002/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Parlamentosu'ndan aday ülkelere karne 
</HEADLINE>
<TEXT>

     Avrupa Parlamentosu'nda Alman Hıristiyan parlamenter Elmar Broek tarafından hazırlanan ve bugün kabul edilen raporda, tam üyelik müzekerelerine başlanan ülkelerin eksiklikleri ve bu ülkelerin üye olmadan önce mutlaka yapmaları gereken reformlara ayrıntılı olarak yer veriliyor. 
     Raporda, bu ülkelerle ilgili bölümlerde şu ifadeler kullanılıyor 
     
     ÇEK CUMHURİYETİ 
     Çek Cumhuriyetiyle ilgili bölümde, bu ülkenin özellikle kamu yönetimi konusunda kendine çeki düzen vermesi gerektiği belirtiliyor. 
     Tam üyelik müzakereleriyle ilgili 31 dosyadan 25'nin tamamlandığı hatırlatılan raporda, Çek ekonomisinin piyasaların baskısına hazırlıklı olduğu ifade edildi ve nükleer santrallerin güvenliği konusuna gereken önemin verilmesi istendi. 
     
     ESTONYA 
     AP, Eston76ya'nın tam üyelik müzakerelerinde önemli adımlar attığını ifade ederken, özellikle tarım ve bölgesel politikalarda bazı eksikliklere dikkati çekti. Estonya'nın azınlıklarla ilişkilerinin olumlu yönde geliştiği kaydedilen raporda, bölgeler arası farklılık ve işsizlik oranının fazla olmasına rağmen, makro ekonomik dengelerin cesaret verici olduğu vurgulandı. 
     
     MACARİSTAN 
     Macaristan'ın Kopenhag kriterlerini yerine getirdiği kaydedilen raporda, bu ülkenin özellikle Çingene azınlığının koşullarına ilişkin önemli çabalar sarf ettiği bildirildi. Macaristan'ın ekonomik performasının genelde iyi olduğu olduğu hatırlatılan raporda, bütçe disiplini, enflasyon ve yoksullukla mücadelede bu ülkenin gerekli tedbirleri alması istendi. 
     
     LETONYA 
     AP, Letonya ile ilgili olarak bu ülkenin Avrupa Konseyi'nin azınlıklar sözleşmesini derhal oylamasını isterken, gözaltı koşul ve süreleriyle ilgili sorunlara dikkati çekti. Bu ülkede yolsuzluk sorununa işaret eden AP, iş dünyasıyla siyaset dünyası arasındaki ilişkilerin daha şeffaf olması gerektiği uyarısında bulundu. AP, bu ülkeden özellikle kırsal kesimdeki gelişmelere, tarımdan doğan çevre sorunlarına daha duyarlı olmasını istedi. 
     
     LİTVANYA 
     Litvanya ile ilgili bölümde ise özellikle hukuk sistemindeki sorunlara dikkati çeken AP, gözaltı süresinin uzunluğu ve yolsuzlukla mücadelede daha etkin tedbirler alınmasını istedi. Litvanya'nın önemli ekonomik reformlar yaptığını kaydeden AP, makro ekonomik göstergelerin bu ülke için olumlu seyrettiğini belirtti ve tarım sektöründeki sorunlara dikkati çekti. 
     
     MALTA 
     Malta'nın Kopenhag kriterlerini yerine getirdiği ifade edilen raporda, bu ülkenin etkili bir pazar ekonomisine sahip olduğu vurgulandı. AP, bununla birlikte Malta'nın çevre, tarım ve bölgesel politikalarını AB standartlarına yaklaştırmak için daha fazla çaba sarf etmesini gerektiğini bildirdi. 
     
     POLONYA 
     AP, Polonya'nın idari yapılanma ve sivil toplum işbirliğini geliştirmesini isterken, kadın erkek eşitliği konusunda da adımlar atması gerektiğine işaret etti. Polonya'da makro ekonomik dengelerin olumlu olduğu vurgulanan raporda, bununla birlikte işsizlik ve yoksulluk sorununun önemli olduğu kaydedildi ve medyanın daha özgür olması gerektiği ifade edildi. 
     
     SLOVAKYA 
     Bu ülkedeki yolsuzluk sorununa işaret eden AP, yerel yönetimler reformunun vakit geçirilmeden gerçekleştirilmesini istedi ve tarım, adalet, içişleri konusunda reformlar istedi. AP, bu ülkedeki bölgesel eşitsizlik ve yoksulluk sorununa da dikkati çekti. 
     
     SLOVENYA 
     AP, Slovenya'dan ise Hırvatistan ile aralarındaki sorunları çözmesini istedi. Hukuk sitemi ve bankacılık sektöründeki reformlardan övgüyle bahsedilen raporda, özelleştirmeyle devletin özel sektördeki katılımının azalacağı vurgulandı. 
     
     BULGARİSTAN 
     AP, Bulgaristan'ın gerçekleştirdiği reformların bu ülkenin tam üyelik konusunda ciddiyetini ortaya koyduğunu belirtti, ancak özellikle şeffaflık konusunda daha fazla adımlar atması gerektiğini belirtti. Bulgaristan'a verilen ön üyelik fonlarının harcanamamasının kaygı verici olduğu kaydedilen raporda, bürokrasi sorununa da işaret edildi ve bu ülkedeki Kozluduy nükleer santralinin modernleştirilmesi gerektiği vurgulandı. 
     
     ROMANYA 
     AP, Romanya'nın özellikle yolsuzluk sorununu çözmesini ve idari yapıyı güçlendirmesini istedi. Kamu yönetiminde de reformlara ağırlık verlilmesi istenen raporda, hukuk sisteminin daha bağımsız olması gerektiği belirtildi. Raporda, bu ülkede dini haklar konusunda sorunlar olduğu ve medyaya yönelik saldırıların endişe verici olduğu kaydedildi. 
     





</TEXT>
</DOC>
