<DOC>
<DOCNO> 98695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/29/son/sontur02.html </URL>
<DATE> 2002/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Pendik'te ormanlık alanda kadın cesedi bulundu... 
</HEADLINE>
<TEXT>

     Pendik'te, ormanlık alanda bir kadın cesedi bulundu. 
     Alınan bilgiye göre, Aydost mevkiinde ormanlık alanda vatandaşlarca bulunan 30-35 yaşlarındaki bir kadına ait cesedin üzerinden, kimliğinin belirlenmesine yarayacak bir belge çıkmadı. 
     Yetkililer, bir kolu bulunmayan ve yakıldığı anlaşılan cesedin, yaklaşık 25 gün önce öldürülmüş bir kişiye ait olabileceğini kaydettiler. 
     Bu arada, Zeytinburnu'nda bir seyyar satıcı, bıçaklanarak öldürüldü. 
     Topkapı Tekkeci Camii'nin yanında meydana gelen olayda, seyyar satıcılık yaptığı belirtilen Erol Çilesiz ile Nevzat Filiz arasında tartışma çıktı. Tartışmanın kavgaya dönüşmesi üzerine sinirlenerek bıçağını çeken Filiz, Çilesiz'i bıçakladı. 
     İstanbul Üniversitesi İstanbul Tıp Fakültesi Hastanesi'ne kaldırılan Çilesiz, kurtarılamadı. 
     Olayın ardından kaçan Nevzat Filiz'in yakalanmasına çalışılıyor. 
     





</TEXT>
</DOC>
