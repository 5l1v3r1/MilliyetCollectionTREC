<DOC>
<DOCNO> 86100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/25/son/soneko04.html </URL>
<DATE> 2002/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Köprü ücretleri Haziran ayında gözden geçirelecek 
</HEADLINE>
<TEXT>

     Bayındırlık ve İskan Bakanı Abdülkadir Akcan, ''köprü ve otoyol zammının geri çekilmesinden kaynaklanan gelir açığını, eğer kaynak bulabilirsek, farklı yerlerden karşılayacağız'' dedi. 
     Bakan Akcan, Asfalt Müteahitleri Derneği'nin düzenlediği basın toplantısı sırasında gazetecilerin sorularını yanıtladı. 
     Akcan, otoyol ve köprü geçiş ücretlerine yapılan zammın geri alınmasına ilişkin bir soru üzerine, şunları kaydetti 
     ''Ortadaki karar bir yürütmeyi durdurma kararı. Yani verilmiş bu yapılan uygulama haksızıdır anlamına gelen bir karar söz konusu değil. Biz de yürütmeyi durdurduk. Karayolunun ihtiyaç duyduğu bakım, onarım, tamirat parasını başka yerlerden temin etmeye çalışacağız. 
     Öyle iddia edildiği gibi bu paralar bütçe açıklarının kapatılmasında kullanılmıyor. Sadece otoyol-köprü giderlerinde kullanılıyor. Sonuçta ekonomik istikrar programı nedeniyle biz ek kaynak temin edemezsek, o zaman kaynağın eksik kaldığı boyutu ile bakım, onarım eksik kalacak demektir. Ayrıca zaten normal olarak otoyol ve köprü geçiş ücretleri her yılın Haziran ayında gözden geçiriliyordu. Temmuz'dan geçerli olmak üzere Haziran da bir fiyat ayarlaması yapılıp, uygulanıyordu. 
     Fiyatların sistemik olarak gözden geçirilmesi aynen devam edecek. Yani Haziran'da geçiş ücretleri gözden geçirilecek. Ama bu yürütmeyi durdurma kararı ile ilgili bir uygulama değil.'' Gazetecilerin, terör örgütü PKK'nın isim değiştirerek devam ettiği KADEK'in Almanya'da yasaklanmasına ilişkin yorumunun sorulması üzerine de Bakan Akcan, ''Avrupa Birliği ülkelerinin doğru olanı yapmaya başladıklarını'' ifade etti. Akcan, Almanya'da yıllardan beri ciddi anlamda destek görmüş olan bir örgütün yasaklanmasının, diğer AB ülkelerine de örnek teşkil edeceğinden kuşku duymadığını bildirdi. 
     Bu arada, Karayolları Genel Müdürü Dinçer Yiğit de köprü ve otoyol geçiş ücretlerinden elde edilen gelire ilişkin soru üzerine, şu bilgiyi verdi 
     ''Köprü otoyol gelirleri yaklaşık 250 trilyon lira civarında. 
     Devletin otoyollara ayırdığı para ise 1.3 katrilyon lira. Yani bunun sadece yüzde 18'i olan 250 trilyon liralık gelir, otoyol ve köprülerden elde ediliyor. Kamuoyunda bu konuda yanlış izlenim var. Bu düzeltilmeli.'' 
     





</TEXT>
</DOC>
