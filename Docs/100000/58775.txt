<DOC>
<DOCNO> 58775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/24/son/sontur06.html </URL>
<DATE> 2001/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapkaççılar çantasını vermeyen 21 yaşındaki kızı bıçakladı 
</HEADLINE>
<TEXT>

     Bursa'da, bu sabah işe gitmekte olan bir genç kız, Demirtaş Köprüsü alt geçidinde iki kapkaççının saldırısına uğradı. Çantasını vermemek için direnen genç kız, kapkaççılar tarafından 4 yerinden bıçaklandı. 
     Sinandede Mahallesi'ndeki evinden Gazcılar Caddesi'nde çalıştığı muhasebeciye yaya olarak gitmekte olan Özlem Yılmaz 21 , Haşim İşcan Caddesi'ni bölen Demirtaş Köprüsü'ndeki alt geçitten karşıya geçerken henüz kimliği belirlenemeyen iki kişinin saldırısına uğradı. Genç kız, çantasını almak isteyen saldırganlara karşı direnince, kapkaççılar bu kez bıçak kullanarak Özlem Yılmaz'ı dört yerinden bıçaklayarak amaçlarına ulaştılar. 
     Yaralı halde köprünün 500 metre ilerisindeki Muammer Sencer Polis Karakolu'na giden Özlem Yılmaz, saldırıya uğradığını ve içinde cep telefonu ve bir miktar parası bulunan çantasının gasp edildiğini söyledi. Özlem Yılmaz, polisler tarafından hemen Devlet Hastanesi'ne kaldırılarak tedavi altına alındı. 
     
     Emniyet Müdüründen talimat 
     Genç kızın karakola ulaşarak ihbarda bulunmasının ardından polis telsizlerinden yapılan ilk anonsa Bursa Emniyet Müdürü Reşat Altay hemen müdahale etti. Altay, Asayiş Şubesi Müdürü Hüseyin Çetinkaya'dan tüm ekiplerin seferber edilmesi talimatını verdi. Altay, anonsunda, saldırganların bugün yakalanmasını istedi. 
     Emniyet Müdürlüğü ekipleri, saldırganların kimliğinin belirlenmesi amacıyla eski sabıkalıların fotoğraflarının bulunduğu arşiv kayıtlarını hastaneye getirerek, Özlem Yılmaz'a göstermeye başladılar. 
     Genç kız verdiği ifadede, saldırganlardan birinin 1.65 metre boyunda, asker traşlı ve üzerinde siyah kot pantolan ile koyu renk kazak olduğunu söyledi. 
     Kızının çantasının gasp edilerek yaralandığını öğrenen anne Emine Yılmaz da Devlet Hastanesi'ne geldi. Emine Yılmaz, bu tür kapkaç olaylarını televizyondan izlediğini ve her gün işe giden iki kızına sürekli uyarılarda bulunduğunu belirterek, ''Kapkaç olaylarında ölenleri görünce kızlarıma, saldırı olunca sakın direnmeyin, hemen çantanızı verin canınızı kurtarın demiştim. Kızıma bir şey olmamasına şükrediyorum'' diye konuştu. 
     Devlet Hastanesi'nde tedavi altına alınan Özlem Yılmaz'ın sağlık durumunun iyi olduğu bildirildi. 
     






</TEXT>
</DOC>
