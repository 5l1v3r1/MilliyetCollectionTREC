<DOC>
<DOCNO> 59792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/31/magazin/amag.html </URL>
<DATE> 2001/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Nü’ler Asuman ile hayat bulacak 
</HEADLINE>
<TEXT>

Ünlü manken Asuman Krause, 1970’ten beri üretilen Maurice Lacroix saatlerinin 2002 adet basılacak olan takvimleri için çırılçıplak soyunacak 
     BİRSEN ALTUNTAŞ 

     NEREDE o eski saatli maarif takvimleri... Üstünde, yararlı bilgilerden yemek tariflerine pek çok şey olurdu. Sayfaları atılmaz saklanırdı. Şimdiki takvimler de saklanacak cinsten ama içerdiği bilgileriyle değil, fotoğraflarıyla. 1970’ten beri üretilen Maurice Lacroix saatleri de 2002 için "zamanla zamansızlık" temalı bir takvim yapmaya karar verdi. Konusu ise "nü..." 
     
     Renoir’dan Goya’ya... 
     ÇEKİMLERİNİ ünlü reklam yönetmeni Çağatay Karaçizmeli’nin yapacağı takvim fotoğraflarında, ünlü manken Asuman Krause, çırılçıplak soyunacak. Krause, 15’inci yüzyıldan 19’uncu yüzyıla kadar Renoir, Matisse, Titian, Goya, Manet gibi ünlü ressamların tablolarıyla, Bracula’nın çektiği fotoğraflardaki çıplak kadınların görünümüne bürünecek. 
     
     En akıllısı Asuman 
     10 OCAK’ta yapılacak çekimler için 5 ünlü modelle görüştüğünü söyleyen Karaçizmeli, "Hedefimiz, zamansızlık anlamına gelen çıplaklığı vurgulamak, bunu yaparken de eskilerin tadını bugünlere taşımaktı. Bu amaçla aralarında ünlü modellerin de olduğu kadınlarla görüştük ama Asuman’ın gösterdiği cesareti gösteren, kafamızdaki projeyi kavrayan akıllı kadın çıkmadı" dedi. 
     
     



 MAGAZİN 











</TEXT>
</DOC>
