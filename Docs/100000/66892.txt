<DOC>
<DOCNO> 66892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/10/spor/ysenay.html </URL>
<DATE> 2002/02/10/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Fenerbahçe ve Metin Tokat 
</HEADLINE>
<TEXT>

     Fenerbahçe, Yozgat’ta hiç de öyle deplasman korkusunu atmış bir futbol kabadayısı kıyafetinde değildi doğrusu... 
     Yozgatspor’un, tatlı sert tarifini çok da aşan bir sertlikle ve telaşla götürmeye çalıştığı maçta Fenerbahçe de, oyunu rakibi üstüne açabilecek bir pas düzenini orta alanda bir türlü kuramıyor, sadece sağ ve sol kulvarlardan kaldırdığı doldurma ortalarla arıyordu gol şansını... Simao ilk kez gördüğü Yozgat’ın toprak sahasında hiç aksamadan top kullanmak istiyor, ille de derli toplu ve emin paslar yaratmak için en çalışkan ismi oluyordu Sarı - Lacivertliler’in Yozgat önünde... Ogün orta sahada öne oynayıp, Yozgat defansının içlerine sızmak için çırpınıp duruyor, ancak kombine çıkışlar Fenerbahçe’de h l tatlı bir hayalden öteye geçemediği için çabaları da bireysel uğraşlar olarak eriyip, gidiyordu rakip savunmanın tesirsiz alanlarında. 
     Andersson, bölgesinde bir insan azmanı gibi dolaşıyor, ama bütün hava toplarını çelen ve toplayanlar ise bücür boylu Yozgat defansı oluyordu sürekli... Yani kendi ekseni etrafındaki kolay toplara dahi hükmetmekten aciz bir gövde hantalından Fenerbahçe hayal yelkenlerini doldura doldura gol beklemeye devam ediyordu... Revivo ilk yarıda saklana saklana oynadığı anlarda kendini rakibe unutturuyor, ancak devre biterken oyunun sahnesine ani bir giriş yaparak, kendi klasıyla yaratıyordu Fener’in Yozgat’ta aradığı hayat öpücüğüne değer ilk golünü... Fenerbahçe savunması için neler söylesiniz yeridir... Özellikle ikinci yarıda verdiği açıklar Yozgat golleri olarak niçin Rüştü’nün kalesine yağmadı, bunu bir Rüştü biliyor, bir de bazı oyunlarda şans dağıtan "futbol tanrıları" sanırım... Fatih Akyel’in düşünce ve fiziksel çabukluğunu sağ çizgiden libero bölgesine çeken Lorant’ın fikri bizce çok doğru... Ümit’in korku dolu pozisyon kabahatlerini Fatih ile takviye etmek eldeki kadroya göre en uygun bir operasyon gerçekten. 
     Metin Tokat kardeşimiz hakem camiasında en inandığımız isimlerin önde gelenlerinden... İlk yarıdaki uzun topta Murat’ın elle kestiği pozisyondaki net penaltıyı nasıl göremedi, anlayamadım... Ya bizim gözlerimiz yorgun, ya da Tokat gerçekten kaçırdı bu olayı... Ayrıca oyunun sonuna doğru Ceyhun’un kendi attığı topa koşması ve attığı şık golü yine Tokat’ın yan hakemin ısrarla havada tuttuğu yanlış bayrağa kurban etmesi de ikinci bir şanssızlık bence Metin Tokat adına... Özetlersek Fenerbahçe, her an kaybedebileceği bir oyunu Revivo ile maçın sonlarına doğru sahne alan Rapajc’in usta golleriyle kazanarak iyi bir moral aldı Galatasaray ile oynayacağı büyük derbi öncesi. 
     



 SPOR 


























</TEXT>
</DOC>
