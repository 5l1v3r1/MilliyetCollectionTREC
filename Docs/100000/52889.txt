<DOC>
<DOCNO> 52889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/18/yasam/ayas.html </URL>
<DATE> 2001/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hurafemden vazgeçmem 
</HEADLINE>
<TEXT>

Ev, araba, bol para, kısmet ve sağlık arayanlar, Ramazan ayı ile birlikte yine ünlü 'türbelerin' kapılarına dayandı... 
     ASLI ÖKTENER İstanbul 

     Diyanet İşleri Başkanlığı'nın 'Hurafelerden vazgeçin' açıklamasına rağmen, türbeler dolup taşıyor. Ramazan'ın da başlamasıyla kısmetini arayanlar, evim, param olsun diyenler, doğrudan türbelerin yolunu tutuyor. 
     İstanbul'daki Oruç Baba, Ramazan'daki en gözde türbelerden biri. İzdiham yaşanan türbede, genç kızlar önce bir dilek tutuyor, ardından boş şişelerine, uğuruna inandıkları sirkeden doldurtuyor. Dileklerinin kabul olduğuna inananlar ekmek ve kesme şeker dağıtıyor. Bir grup erkek de ellerinde, "Kız Talebe Yurdu" yararına şişesi 500 bin liradan sirke satıyor. Tabii bu arada dilenciler ve duacılar da, türbelerin çevresinde dört dönüyor. 
     Türbeleri dolduranlar, Diyanet'in daha önce getirdiği 'Türbelerde adak adanmayacak, kurban kesilmeyecek, mum yakılmayacak, bez - çaput bağlanmayacak, para atılmayacak, yiyecek bırakılmayacak, el yüz sürülmeyecek, medet - şifa umulmayacak, etrafında dönülmeyecek, içinde yatılmayacak' şeklindeki yasaklarına da kulaklarını tıkıyor ve tüm yasakları bir bir çiğniyor. 
     
İslam'la bağdaşmaz      Türbelerin hükümdarlar, büyük bilginler, veli olarak bilinen şahsiyetler, ünlü komutanlar ve şehitlerin unutulmaması amacıyla yapıldığını açıklayan Diyanet İşleri Başkanı Mehmet Nuri Yılmaz ise, hayır umanları yine uyardı. 
     Bu tür tarihi şahsiyetleri 'beşer üstü varlıklar olarak görmenin' yanlışlığına dikkat çeken Yılmaz, "Bu insanların geleceği şekillendirdiğine, ilahi kudretleri olduğuna inanmak, ihtiyaç ve dilekleri onlara arz etmek, kendilerinden medet ummak, çul - çaput bağlamak, kurban kesmek İslam'la bağdaşmaz" dedi. 
     



 YAŞAM 

















</TEXT>
</DOC>
