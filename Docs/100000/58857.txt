<DOC>
<DOCNO> 58857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/25/spor/spo02.html </URL>
<DATE> 2001/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli yerine iki aday 
</HEADLINE>
<TEXT>
YANAL-ANTİC 
Fenerbahçe yönetimi, Ankaragücü’nün genç hocası için harekete geçti. Yugoslav çalıştırıcı da yabancı adaylar arasında ilk sırada 
     FENERBAHÇE, Denizli ile yollarını ayırdıktan sonra Ankaragücü hocası Ersun Yanal’ı masaya yatırdı. Yanal dosyasını, yönetimin önüne koyan ve göreve getirilmesini teklif eden Hamdi Akın’ın başını çektiği Ankaralı üyelere öncelikle Muhasip üye Ali Yıldırım karşı çıktı. Hamdi Akın, Uğur Dündar ve Sadettin Saran’dan oluşan üçlü komite hoca arayışlarında yetkili olacak. Ersun Yanal’ın şansının yüksek olduğu da bildirildi. 
     SARI - Lacivertli yöneticilerin toplantıda görüşmediği Antiç ise yakın takibe alındı. Menajer Saffet Sancaklı ve eski takım arkadaşı Cemil Turan’ın, Yugoslav Teknik Direktör ile temasa geçtikleri bildirildi. MİLLİYET’in, Madrid’deki evinde bulduğu Antiç ise dün geceye kadar resmi bir teklifin gelmediğini, ama Mustafa Denizli’nin işine son verildiğinden haberi olduğunu söyledi. 
     ANTİÇ, iki - üç haftadır Fenerbahçe ile temasta olduğunu ifade etti, "Yugoslavya Milli Takımı’ndan ve İngiltere’den aldığım teklifi geri çevirdim. Ama Fenerbahçe’ye seve seve gelirim. Çok dostum var" dedi. 1988’den beri İspanya’da çalışan Antiç, geçen sezon Oviedo’nun küme düşmesinden sonra boşta kalmıştı. Bu arada Schalke’nin hocası Huub Stevens ve Saffet Susiç’in de gündeme geldiği ileri sürüldü. n YUSUF KOBAL 
     
Yıldırım’ın şakası yok      DİYARBAKIRSPOR maçından sonra futbolculara "radikal" kararlar alacağını açıklayıp, devre arası tatilini bir haftaya indiren Başkan Aziz Yıldırım, kadro dışı cezalarını da gündeme getirmeye hazırlanıyor. İlk etapta disiplinsiz hareketleri nedeniyle Lazetic topun ağzına geldi. Ayrıca özel hayatlarına dikkat etmeyen Yusuf, Ali Güneş ve Hakan Bayraktar’ın da cezalandırılmaları söz konusu. 
     
Hakemlere yakın takip      LİGDE son haftada oynanan Beşiktaş ve Galatasaray maçlarındaki hakem hataları, Fenerbahçe’yi tedirgin etti. Yönetim, ligin ikinci yarısında Galatasaray ve Beşiktaş’ın oynayacağı maçları takibe almayı kararlaştırdı. Federasyon Başkanı Haluk Ulusoy’u görevini yapmaya davet eden Sarı - Lacivertli yönetim, hakemlerin çifte standarttan vazgeçmeleri gerektiğini bildirdi. 
     
Golcü aranıyor      FENERBAHÇE’DE golcülerin kısır bir sezon geçirmeleri üzerine, ikinci yarı için yeni golcü arayışları başladı. Sezon başında da gündeme gelen Kızılyıldız’ın genç santraforu Pjanovic için menajer Safet Sancaklı’ya talimat verildiği belirtildi. İkinci alternatifin ise ismi daha önce de konuşulan Pascal Nouma olduğu ifade edildi. 
     



 SPOR 























</TEXT>
</DOC>
