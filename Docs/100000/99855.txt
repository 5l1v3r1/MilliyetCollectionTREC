<DOC>
<DOCNO> 99855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/03/son/sontur15.html </URL>
<DATE> 2002/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
HADEP Genel Başkanı "Ak Parti iki yüzlü davranıyor" 
</HEADLINE>
<TEXT>

     Halkın Demokrasi Partisi HADEP Genel Başkanı Murat Bozlak, AB uyum yasalarının çıkmasında rol oynayan tüm parlamenterleri kutladı. 
     Partisinin Batman merkez İlçe 4. Olağan Kongresi'nin açılışında konuşan Bozlak, Meclis'te kabul edilen uyum yasalarıyla, ülkenin geleceğinin belirlendiğini belirtti. Ülkenin yüzde 85'inin bunu istediğini ifade eden Bozlak, ''Bu gelişme, ülkenin geleceğine önemli etki yapacak. Bunu olumlu bir gelişme olarak görüyoruz. Uyum yasalarının çıkmasında rol oynayan tüm parlamenterleri kutluyorum'' dedi. 
     
     ''AK PARTİ İKİ YÜZLÜ DAVRANIYOR'' 
     Murat Bozlak, idam konusundaki tavırları nedeniyle AK Parti'yi eleştirerek, herkesin gerçek yüzüyle tanınmasını istediklerini söyledi. Bozlak, şöyle devam etti 
     ''Dün ve önceki gece TBMM'de 70 milyon insanın kaderini ilgilendiren yasaların görüşmesi vardı. Bu, geleceğin belirlenmesiyle ilgiliydi ve olumlu belirlendi. Burada AK Parti'nin iki yüzlülüğünü gördük. Gerici kafayla çağdaş Türkiye'yi yakalayamayız. Batman'da özgürlükçü, Bingöl'de Kürtçü, Konya'da İslamcı, Ankara'da Atatürkçü olmayacaksın. Artık bunu yutturamazsınız. 3 Kasım tarihi, iki yüzlü insanlarla sizin hesaplaşma gününüzdür.'' 
     
     ECEVİT'E ELEŞTİRİ- 
     Bozlak, Başbakan Bülent Ecevit'in kendi partileriyle ilgili sözlerini de eleştirdi. 
     Kadın, genç, yaşlı herkesin var gücüyle çalışarak HADEP'i iktidara taşıyacak çalışmalara destek vermesini isteyen Bozlak, ''Sizin başbakan olarak görmek istediğinizi, başbakanımız o koltukta görmek istemiyor. 3 Kasım, Ecevit ve DSP'nin son tarihi olacak. Ama biz parlamentoya gireceğiz ve iktidara talibiz. Bu seçimlerdeki hedefimiz, sadece parlamentoya girmek değil, kesinlikle iktidardır'' dedi. 
     Kongrede daha sonra seçime gidildi. 
     





</TEXT>
</DOC>
