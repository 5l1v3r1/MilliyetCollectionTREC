<DOC>
<DOCNO> 90626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/guncel/gun03.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK’lı öğrenciler şifreyle çağrılıyor 
</HEADLINE>
<TEXT>
Kod adı Gömlek 
Dağ kadrosu için öğrenci örgütleyen PKK’nın üniversite komitesi çökertildi. Ordudan atılan bir astsubay yakalandı 
     SERHAT ÜNAL, ERDAL KILINÇ İstanbul 

     Terörle Mücadele Şubesi’nce örgüte üniversiteli üye kazandırdığı ve PKK’nın KADEK İstanbul Üniversite Komitesi’nin lideri olduğu iddia edilen Nure Sincar’ın da aralarında bulunduğu 5 kişi yakalandı. Komitenin ikinci adamı olan Cengiz Açarı’nın 1990’da ordudan uzaklaştırıldığı öğrenildi. 
     İstanbul polisi yaptığı istihbarat çalışmalarında, değişik üniversitelerdeki çok sayıda öğrencinin PKK tarafından kandırılarak dağa çıkarıldığını tespit etti. Bu alanda faaliyet gösteren komitenin lideri olduğu öne sürülen Nure Sincar 50 , takibe alındı. Daha sonra Sincar, Gazi Mahallesi’ndeki evinde gözaltına alındı. Sincar sorgusunda üniversiteli öğrencilerin örgüte kazandırılması için çalışmalar yürüttüğünü itiraf etti. 
     
     Art arda gözaltılar 
     Operasyonu genişleten polis, Cengiz Açarı ile öğrenim gördükleri sırada PKK’ya katılan ve komitede yer aldığı öne sürülen Ali Korkmaz 20 ile Derya Akbaba’yı da yakaladı. Yine komite üyelerinden olduğu belirtilen Hüseyin Akbaba da evinde gözaltına alındı. Açarı’nın 1987’de Çankırı Astsubay Okulu’ndan mezun olduktan sonra 1990’a kadar Sivas’ta görev yaptığı ve daha sonra disiplinsizlik suçundan ordudan atıldığı ortaya çıktı. Açarı ifadesinde, "Nure Sincar ile tanıştıktan sonra İran’da bulunan PKK’lılarla telefonda görüşmeye başladım. 10 ay evinde kaldığım Sincar’ın ayarladığı üniversitelilerle görüşüyordum. Onlara şifre adı olarak gömlek’ diyorduk" dedi. 
     Bir dizi operasyon sonucu yakalanan beş kişi, çıkarıldıkları İstanbul DGM tarafından tutuklandı. PKK tarafından kandırılan üniversite öğrencilerini saptayan polis, bağlantı kurdukları ailelerini İstanbul Emniyet Müdürlüğü’ne davet etti. Ailelere çocuklarına sahip çıkmaları konusunda uyarıda bulunuldu. 
     



 GÜNCEL 













</TEXT>
</DOC>
