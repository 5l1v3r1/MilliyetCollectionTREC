<DOC>
<DOCNO> 87471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/02/spor/spo02.html </URL>
<DATE> 2002/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine tam destek 
</HEADLINE>
<TEXT>

Halka arz için Olağanüstü Genel Kurul’a giden Fenerbahçe Yönetimi, üyelerden büyük destek gördü. Şirketleşme oybirliği ile kabul edilirken, Başkan Aziz Yıldırım, "Holding olacağız" dedi 
     YALÇIN TÜRK 

     Zaferle ayrıldı 
     FENERBAHÇE’NİN şirketleşme konusunda dün yapılan Olağanüstü Genel Kurul’undan Başkan Aziz Yıldırım yine zaferle ayrıldı. Başta halka arz olmak üzere üyelere getirilen üç madde de oybirliği ile kabul edilirken, Yıldırım elde edilecek gelirin yatırımlarda kullanılacağını ancak gerekirse transfere de aktarılacağını açıklayıp, "Fenerbahçe artık holding olacak" diye konuştu. 
     
     Ayakta alkışlandı 
     ÜYELERDEN büyük destek gören ve alkışlarla kürsüye çıkan Aziz Yıldırım, "Bu, tarihi bir gündür. Stad ve üniversite işi de en az halka arz kadar önemlidir. 1907 Derneği’nin Sanayi Bakanlığı’ndan tescil ettirdiği logo hakkını, Fenerbahçe Kulübü’ne geçirdik. Eleştirildiği gibi ortada hukuki hata yoktur. En iyi gelir noktasında hisseleri arzedeceğiz. Bu, kasım ayını da bulabilir" dedi. 
     
     Gurur duyacağım’ 
     AZİZ Yıldırım, 10 yıl sonra Fenerbahçe’nin 200 - 300 milyon dolarlık bütçesi olacağını savundu, "Ben de bununla gurur duyacağım. Çağın ve globalleşmenin gereğini yerine getirmeliyiz. Bu şirketleşme 1985’te yapılsaydı, şimdi çok ileride bir kurum haline gelmiştik. Gençlik ve Spor İl Müdürlüğü, stadı satmak için yetki aldı. 2 - 3 ay içinde bu da gerçekleştirilecek" ifadelerini kullandı. 
     
     Rahat olun’ 
     BİR buçuk yıldır şirketleşme konusunda çalıştıklarını da ifade eden Yıldırım şöyle konuştu "Aksaklıklar olacaktır. Ama bunları tamamlayacağız. Fenerbahçe için en hayırlısı neyse onu yapacağız. Kulübe yeni yatırımlar kazandırmak amacıyla halka açılıyoruz. Gönlünüz rahat olsun. Kongre üyelerinin istemediği hiçbir şeye kalkışmayız." 
     
Japonya seferi      ORTEGA’NIN bonservisini alan ve yıldız oyuncuyla prensipte anlaşma sağlayan Fenerbahçe Yönetimi, resmi sözleşme yapmak için önümüzdeki hafta Japonya’ya gidecek. Ali Yıldırım’ın, milli takım kampında Arjantinli futbolcu ile bir araya geleceği ve transfere son noktayı koyacağı belirtildi. 
     YILDIRIM, Ortega’nın dışında Almeyda ile de bir görüşme yapacak. Parma’da forma giyen ve Fenerbahçe’nin şartlarına henüz "evet" yanıtını vermeyen bu futbolcuyu da ikna etmeye çalışacak olan Ali Yıldırım, Arjantinli oyuncuları Sarı - Lacivertli renklere mutlaka bağlayacağını ifade etti. 
     
Özaydın gerginliği      DİVAN Başkanı Talat Yılmaz ile konuşmacı Mustafa Özaydın arasında tartışma yaşandı. Sözünü bitiren Özaydın, kürsüye geri dönüp, "Bir iki cümle daha etmek istiyorum" deyince Yılmaz izin vermedi. Mikrofon kapatılınca Özaydın, bağıra bağıra "Federasyonu halk seçmelidir" dedi ve Divan Başkanlığı’nın üzerine yürüdü. 
     
Yüreğimizi ortaya koyduk      İKİNCİ Başkan Nihat Özdemir ise amansız bir rekabet içine girdiklerini ve bunun için şirket yaratmak zorunda olduklarını söyledi. Özdemir, "UEFA kriterleri de bunu gerektirmekte. Galatasaray ve Beşiktaş’ın halka arzı, finans çevrelerinde beklenti yaratmıştır. Sizi mahçup etmedik. Yüreğimizi ortaya koyup, büyük işlere giriştik" dedi. 
     
Antalya’ya gittiler      UZUN bir zamandır şirketleşme konusunda yoğun bir mesai harcayan Başkan Aziz Yıldırım ve yöneticiler, mutlu sona ulaştıktan sonra tatile çıktılar. Başkan Yıldırım, Mahmut Uslu, Nihat Özdemir ve Nihat Özbağı soluğu Antalya’da aldılar. Yöneticilerin bazıları da Milli Takım’ın maçını izlemek üzere Güney Kore’ye gittiler. 
     



 SPOR 


































</TEXT>
</DOC>
