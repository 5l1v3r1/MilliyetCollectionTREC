<DOC>
<DOCNO> 96896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/20/guncel/gun05.html </URL>
<DATE> 2002/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Tapınak tehlikede 
</HEADLINE>
<TEXT>

Ağır vasıtalar Didim’deki Apollon Tapınağı için tehlike yaratıyor. Tapınağın hemen yanından geçen yol, yenisi yapılana kadar kullanma izni verilerek 20 yıl önce trafiğe kapatılmıştı 
     YALÇIN ATA Aydın DHA 

     Türkiye’nin tarihi zenginliklerinden Didim’deki Apollon Tapınağı, ağır tonajlı araçların yarattığı tahribat nedeniyle çökme tehlikesiyle karşı karşıya kaldı. 
     Hisar Mahallesi’ndeki Apollon Tapınağı’nın bitişiğinden geçen Altınkum yolu, Kültür ve Tabiat Varlıklarını Koruma Kurulu’nun uyarısıyla 20 yıl önce trafiğe kapatılırken, belediyeye, yeni bir yol açılıncaya kadar yolu kullanma izni verildi. Ancak yolda, ağır vasıtaların geçişleri yüzünden yer yer çökme olurken, yolla tapınağı ayıran istinat duvarları çökmeye başladı. Taş duvarda yer yer çökmeler oluşurken, araçların egzozlarının da tapınağa zarar verdiği belirtildi. Gelişmeler üzerine İlçe Turizm Koordinasyon Kurulu, tapınağın hemen yanından geçen yolun, ağır vasıtalara ve tur otobüslerine kapatılmasını kararlaştırdı. Didim Kaymakamı Fuat Ergün de, tapınağın bulunduğu Hisar’ın birinci derece arkeolojik SİT alanı içinde olduğunu, yeni yol için istimlak ve çalışma yapılamadığını söyledi. 
     



 GÜNCEL 





















</TEXT>
</DOC>
