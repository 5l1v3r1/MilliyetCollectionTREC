<DOC>
<DOCNO> 72798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/son/sonspo07.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını "Öcalan olayındaki günler sanki tekrar yaşanıyor" 
</HEADLINE>
<TEXT>

     İtalyan gazeteleri, Avrupa Şampiyonlar Ligi'nde yapılan Roma-Galatasaray maçı sonrası yaşanan olayların artık ''diplomatik bir olay'' olduğunu yazarken, Dışişleri Bakanı İsmail Cem'in, ''Polis, Mussolini'nin zamanındaki gibiydi'' sözüne ''abartılı'' değerlendirmesi yaptı. 
     Tüm gazetelerde Roma-Galatasaray maçı sonrasında yaşanan gelişmeler ve tepkiler manşetten verildi. 
     ''Öcalan olayındaki zor günler sanki tekrar yaşanıyor'' diyen gazetelerde, Dışişleri Bakanı Cem'i suçlayan ifadeler de yer aldı. 
     Corriere della Sera gazetesi, Emniyet Müdürlüğü'nün savcılığa sunduğu raporda, 5 Galatasaraylı'nın ''İtalyan polisine zarar vermek'' iddiasıyla suçlandığını belirtti. 
     Raporu inceleyecek olan Roma Savcılığı'nın bu akşam Galatasaraylı 5 futbolcu hakkında soruşturma başlatabileceği kaydediliyor. 
     İtalyan polisine saldırdığı iddia edilen futbolcular, Mondragon, Ümit Karan, Bülent Korkmaz, Emre Aşık ve Capone olarak açıklandı. 
     Olaylar sonrasında Roma ve Galatasaray'ın UEFA'dan ciddi cezalar alabileceğinin altı çizilirken, ''sahası kapatılabilir'' denilen Roma'da Gabriel Batistuta, Francisco Lima, Francesco Totti, teknik direktör Fabio Capello'nun ceza alma olasılığının gündemde olduğu kaydedildi. 
     Galatasaray'dan ise Farid Mondragon, Ümit Karan, Emre Aşık, Bülent Korkmaz, Carlos Capone ceza alması olası isimler olarak gösterildi. 
     
     UEFA yetkililerinin açıklamaları 

     UEFA Genel Sekreteri Gerhard Aigner, ''Şok edici bir olay, şimdiden endişeleniyoruz'' derken, maçı izlemeyen UEFA Başkanı Lennart Johannson, ''Sadece Şampiyonlar Ligi için değil, futbol için de kötü bir görüntü oldu'' yorumunda bulundu. 
     Kavgaya ilk kıvılcımı atan kişi olarak gösterilen Romalı futbolcu Lima ise basında yer alan demeçlerinde, ''Bana ve anneme hakaret ettiler. Bana 'siyah piç' dediler. Maç içinde her türlü çatışmayı önlemeye çalıştım'' dedi. 
     Romalı yöneticilerden Antonio Del Greco da Lima'nın maç sonrası rahat olduğunu, sadece tahrik edici kelimeleri duyduktan sonra çileden çıktığını savundu. 
     La Gazzetta dello Sport gazetesi, ''Türkiye bizi topa tutuyor'' başlığı altında, ''Büyükelçiler ve bakanlar doğrudan sahada'' ifadesini kullandı. 
     Olimpiyat Stadı'ndaki polis müdürleri ise yaptıkları açıklamalarda, ''Onları korumak zorundaydık, bize vurdular'' iddiasında bulundular. 
     
     "Umarım UEFA sağduyusunu kullanır" 

     Manşetini, ''Roma, herkes Liverpool'a'' şeklinde atan Roma kentinin gazetelerinden Corriere dello Sport'ta yer alan Roma Kulübü açıklamasında, güvenlik ekiplerine teşekkür edildiği belirtildi. 
     Maç sonrasında sahada bulunan İtalyan foto muhabirleri, gazetede yayınlanan demeçlerinde, ''Türkler maç sonrasında memnundular. 
     İstediklerini elde etmiş gibi gülüyorlardı. Daha sonra polise saldırdılar'' iddialarını ortaya attılar. 
     Romalı futbolculardan Batistuta, ''Emre bana maç sırasında dirsek attı. Sahayı terk ederken bana el hareketi yaptı. Konuşmaya başladığımızda kendimden uzaklaştırmak için onu ittim. O anda sadece kavga etmeyi önleyici bir hareket yapmak istiyordum. Roma zarar gördü ve zarardan öte umarım ki bir kader şansızlığı yaşamayız. Umarım ki UEFA sağduyusunu kullanır'' açıklamasını yaptı. 
     Diğer İtalyan gazetelerinde ise şu başlıklar kullanıldı 
     149   La Stampa ''Olimpiyat Stadı'ndaki kavga artık bir politik olay. 
     Türkler İtalya faşist.'' 
     149   La Repubblica ''Türkiye, futbol savaşı. Romalılar Emre'ye 
     karşı.'' 
     149   İl Messaggero ''Roma-Galatasaray diplomatik olay. Bati ve Lima 
     büyük riskteler.'' 
     149   Corriere delle Sera ''Ankara suçluyor. Olimpiyat Stadı'ndaki 
     kavga uluslararası bir olaya dönüşüyor.'' 
     






</TEXT>
</DOC>
