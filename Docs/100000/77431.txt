<DOC>
<DOCNO> 77431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/son/sontur32.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Mecliste görünmez kaza... Milletvekili ayağı takılıp düştü... 
</HEADLINE>
<TEXT>

     DSP Bursa Milletvekili Ali Rahmi Beyreli, Genel Kurul salonunda düştükten sonra fenalaşınca bir süre ilkyardım ünitesinde doktor gözetiminde tutuldu. 
     Beyreli, Genel Kurul'daki görüşmeler sırasında, Bakanlar Kurulu sırasında oturan İçişleri Bakanı Rüştü Kazım Yücelen'in yanına gitmek isterkena ayağı basamaklara takıldı ve sendeleyerek başını masaya çarptı. 
     Fenalaşan Beyreli, arkadaşları tarafından DSP sıralarına oturtuldu. Burada ilk müdahalesi yapılan Beyreli'nin yüzünü kolonyalı mendille silen milletvekilleri, görevlilerden su istediler. 
     Rahatsızlığı süren Beyreli, daha sonra Başkanlık Kürsüsü'nün arkasındaki dinlenme odasına götürüldü. Bu sırada Başbakan Bülent Ecevit ile Başbakan Yardımcısı Hüsamettin Özkan da Beyreli'nin yanına gittiler. 
     Beyreli, daha sonra DSP Balıkesir Milletvekili Mustafa Güven Karahan tarafından TBMM ana binasındaki ilkyardım ünitesine götürüldü. 
     Buradaki sağlık görevlileri tarafından Beyreli'nin gerekli kontrolleri yapıldı. 
     Ali Rahmi Beyreli, sağlık durumunun normal olduğunun belirlenmesi üzerine bir süre dinlenmeye alındı. Bu sürede, Beyreli'nin sağlık durumu hakkında Başbakan Ecevit'e bilgi verildi. 
     






</TEXT>
</DOC>
