<DOC>
<DOCNO> 94832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/10/yazar/zbirand.html </URL>
<DATE> 2002/07/10/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
DSP, Türkiye'nin önünü açmalı 
</HEADLINE>
<TEXT>

     Ankara tozduman. Kimse durumu net biçimde göremiyor. Bu karmaşa birkaç gün daha devam edecek. Senaryolar yazmak ve tahminlerde bulunmak yerine, temel iki nokta üzerinde durmak istiyorum. 
     Bu aşamada en önemli görev DSP'li milletvekkillerine düşüyor. 
     Önlerinde iki yol var. 
     Biri, tek başlarına bir şey yapamayacakları varsayımından hareket edip, Ecevitlerin eteğine yapışmaktır. Ecevitlerden yararlanarak, önümüzdeki seçimlerde yeniden seçilmeyi deneyebilirler. 
     Bu şekilde hareket edenler büyük bir hata yapmış olurlar. 
     Ne kadar saygı duyarsak duyalım, artık Ecevitler dönemi kapanmıştır. Kısa bir süre için ağırlıklarını koyar ve Karaoğlan efsanesine sığınarak partinin bir bölümünü arkalarından sürükleyebilirler. 
     Ancak bu olasılıkta, DSP sürekli kan kaybeder ve daha da küçülür. 
     Diğer bir yol ise, Ecevitlerle değil, gerekiyorsa partiden ayrılmadan Ecevit'siz bir DSP yaratmaya çalışmaktır. 
     Kemal Derviş - İsmail Cem ve Hüsamettin Özkan üçlüsüyle bu parti şahlanır. Önü açılır ve seçimlerde büyük güç kazanır. Avrupa Birliği'ne tam üyelik, Kıbrıs'ta çözüm ve ekonomik reformları bayrak yapacak bir DSP, Türkiye'yi değiştirebilir. Gençliği yanına alır ve yepyeni bir ufuk açar. 
     İşte bu açıdan bakıldığında DSP'liler tarihi bir sorumlulukla karşı karşıyalar. Ya küçük politik çıkarlarına göre hareket edecekler veya daha büyük düşünecekler ve partileriyle birlikte, ülkeyi de kurtaracaklar. 
     Bizlerin beklentisi DSP'lilerin kendilerini "Ecevit Derneği üyesi" olmaktan kurtarıp, bu ülkeyi yönetecek olgunluğa ulaştıklarını göstermeleridir. Bu da zor bir şey değildir. Üstelik artık kaybedecekleri bir şey de kalmamıştır. 
     Artık ülkeyi ön plana çıkarmanın zamanı gelmiştir. 
     
Kasım ayına kadar neden bekleyelim      Mesut Yılmaz da, diğer bazı görüşlere katıldı ve "erken seçimleri daha erkene alınması" çağırısında bulundu. 
     Son derece yerinde bir tutum. 
     Eğer erken seçim kasım başında gerçekleştirilirse, Türkiye Avrupa Birliği'nin 12 Aralık doruk toplantısını kaçıracaktır. Kasım ayı koalisyon kurma, program yapmayla geçeceğinden dolayı, Kopenhag Kriterleri'nin en önemlilerinin gerçekleştirilmesi için zaman kalmayacaktır. 
     12 Aralık doruk toplantısı Türkiye açısından son derece önemlidir. Zira AB bu dorukta genişleme ile ilgili kararlarını alacaktır. 12 aday ülkenin hangi aşamalarda tam üyeliğe geçeceklerinin takvimi açıklanacaktır. 
     Geriye sadece Türkiye kalacaktır. 
     Eğer Ankara Kopenhag Kriterleri'nde atamadığı adımları atarsa, o zaman bu doruktan Türkiye ile ilgili, tam üyelik müzakerelerinin ne zaman başlayabileceği konusunda bir karar çıkabilecektir. 
     Böyle bir kararın çıkmaması ve Türkiye konusunda "reformların devamı" çağırısıyla yetinilmesi durumunda, treni kaçırma olasılığı büyük oranda artacaktır. 
     Aynı durum Kıbrıs için de geçerlidir. 
     Şu andan itibaren seçimlere kadar her şey askıya alınmıştır. 
     Durum böyle olduğuna göre, belirsizliğin bir an önce geçiştirilmesi daha doğrudur. Yani TBMM 1 Eylül'de toplanmak yerine, 1 Ağustos günü seçim kararı alabilir ve ekim ayında da sandık başına gidilir. 
     Neden kasım başı da, ekim başı olmasın 
     Tam aksine, seçimlerin daha da erkene alınması, bu ülkeye hem ekonomik, hem AB açısından çok şey kazandıracaktır. 
     
Her şeyi beklerdim de, bu kadarırı beklemezdim      Sizlerle aynı görüşleri paylaşıyor muyum, bilemiyorum. Ancak Bülent Ecevit'ten çok daha akılcı bir yaklaşım beklerdim. Durumun nereye doğru gittiğini uzunca bir süredir görüyor olması gerekirdi. Daha fazla tutunamayacağı için, DSP'yi parçalamak yerine kendi eliyle yenileyebilirdi. 
     Yapamadı. 
     İşi uzattıkça uzattı ve nihayet bu noktaya gelindi. 
     Siyaset olgunlaşmadıkça, her gelişmeyi bir komplo olarak gördükçe, politikacılarımız kendilerini bu kısır döngüden kurtaramayacaklar. Olan da, sadece bizlere oluyor. Sürekli kan kaybediyoruz. 
     
     







Nereye .. 


Kıs kıs gülün, kah kah keh keh... 


Radikal Bakan 


Ecevit Bahçeli dostça yaklaştı 


Bulanık suda balık avlamak 


Cem, Derviş, Özkan... Ve oyun planı 


DSP'den bir çığ kopar 


Türkiye nereye gidiyor 


Kredibilite, çıkış ve umut arayışları 


Köprü, baraj, tiyatro 


Dış politika zorlanıyor 


Bir dünya yarattım, yalnız ikimiz için 


Çözümsüzlüğün "çözümü" 


Seçim, vefa ve nankör... 


Ecevit ve Özkan Caz Vapuru’na giremediler 


BSG Evi’nde neler oluyor 


Hazine borç bulup borç ödemekten perişan 


</TEXT>
</DOC>
