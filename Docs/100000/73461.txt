<DOC>
<DOCNO> 73461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/19/son/sonspo10.html </URL>
<DATE> 2002/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe pankartına müdahale eden polisler için soru önergesi... 
</HEADLINE>
<TEXT>

     Fenerbahçe ile Malatyaspor arasında geçen hafta sonu Şükrü Saraçoğlu Stadı'nda yapılan maç sırasında tribünlerde açılan pankart TBMM gündemine getirildi. 
     Ak Parti Aksaray Milletvekili ve Adalet Komisyonu Üyesi Ramazan Toprak, Başbakan Bülent Ecevit'in yazılı olarak yanıtlaması istemiyle, pankartı açanlara karşı bazı emniyet görevlilerinin tutumuna ilişkin TBMM Başkanlığı'na soru önergesi verdi. 
     Toprak, 17 Mart Pazar günü oynanan lig maçı öncesi İstiklal Marşı okunurken bazı emniyet görevlilerinin anlaşılmaz bir tavırla, tribünde bulunan ''Sandıkta Görüşeceğiz Mesut Bey'' yazılı pankartı indirmek için seyircilerin üzerine yürüdükleri ve bazı seyircilerin copla dövüldüğünün kameralar tarafından tespit edildiğini belirtti. 
     Ramazan Toprak, bu olay nedeniyle TBMM Başkanlığı'na, Başbakan Bülent Ecevit tarafından yazılı olarak yanıtlanması istemiyle verdiği önergesinde şu soruları yöneltti 
     ''1- İstiklal Marşımız okunurken saygı duruşunda bulunan seyircilere copla vurmak suretiyle müdahalede bulunan görevlilerin bu hareketleri hangi mevzuat gereğince yapılmıştır 
     2- Olay akşamı bütün televizyonlarda olayı değerlendiren futbol 
     otoritelerince de açıkça belirtildiği üzere, copla müdahaleyi haklı gösterecek hiçbir neden bulunmadığı halde, T.C Anayasası'nın 137. maddesinde belirtilen ''Kanunsuz Emir'' verilemeyeceği hükmünü göz ardı ederek, kanunsuz emir veren amir durumundaki görevliler hakkında herhangi bir idari veya adli işlem yapmayı düşünüyor musunuz 3- Kanunsuz emri yerine getirirken TCK 245. maddesindeki ''efrada suimuamele'' suçuna konu olacak şekilde müdahale eden görevliler kimlerdir Bu kişiler hakkında adli veya idari işlem yapmayı düşünüyor musunuz 4- Kimseye zarara vermeyen, kargaşa yaratmayan, sadece masum bir mesaj vermeyi amaçlayan bir pankarta bu denli aşırı, abartılı, suça konu olacak müdahalenin arkasında herhangi bir siyasi irade ve veya baskı var mıdır 5- Fenerbahçe taraftarı olarak, söz konusu olay gerek şahsımı ve gerek tüm takımların taraftarlarını oldukça incitmiş olup, benzeri bir olayın bir daha tekerrür etmemesi için ne tür önlemler almayı düşünüyorsunuz '' 
     






</TEXT>
</DOC>
