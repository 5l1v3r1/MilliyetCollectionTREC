<DOC>
<DOCNO> 55284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/03/spor/yurundul.html </URL>
<DATE> 2001/12/03/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Bu sefer tutmadı 
</HEADLINE>
<TEXT>

     DÜN gece Kadıköy'de ağır tabiat şartlarında, futbol kalitesi vasatı aşmayan, ancak yüksek tempolu, mücadeleci bir derbi izledik. 
     Fenerbahçe ilk yarıda düşündüklerini sahaya yansıtamadı. Beşiktaş'ın takım halinde topun arkasına geçip, kendi alanını iyi kapatması, orta sahanın ortasında Tayfur ile Yasin'in defans blokuna yakın destek vermesi, üretkenliği zorlaştırdı. Mustafa Denizli, yine kimsenin düşünmediği bir değişiklik gündeme getirip Ali Güneş'i, Serhat'ın yanında ikinci forvet kimliğine soyundurdu. Ali Güneş, çok çalıştı, ama sırtı dönük oynamaya alışmadığından olgunlaşmakta olan atakların bir çoğu bozuldu. Ayrıca, sıkışık alanda Ceyhun takımına hiçbir ofansif katkı sağlayamadı. İlk 20 dakikada da savunma güvencesi oluşmadı. Bu bölümdeki fazla top kayıpları ve İlhan'ın da orta sahanın içine girmesiyle Beşiktaş forvetsiz gibi gözüküp, geriden yapılan organize ataklarla, ileride sürpriz çoğalmalarla tehlikeler yarattı. 
     İkinci yarıya Fenerbahçe golle başladı. Ancak bunun moraline rağmen orta sahayı rakibine kaptırdı. Mirkoviç'in kırmızı kartından sonra Johnson defans blokuna çekilip, Ceyhun hiç savunma yapmayınca bu bölgede büyük rahatsızlık belirdi. Sonuçta da, Ronaldo'nun duran toplarda gelip attığı iki sinsi golle yenik duruma düşüldü. Son dakikalardaki baskı neticeyi değiştirmedi. 
     Mustafa Denizli'nin bu seferki takım tertibi ve birçok maçın seyrini değiştiren oyuncu değişiklikleri tamamen ters tepti. Ali Güneş ile forvet başlamak, Ceyhun'da uzun süre ısrar etmek, Johnson'u orta sahadan geriye kaydırmak büyük yanlışlardı. 
     Beşiktaş, çok başarılı bir mücadele sergiledi. Taktik anlayışları doğruy, oyun disiplinleri mükemmeldi. Orta saha - defans blokunu yakınlaştırarak, alışılmış savunma rahatsızlıklarını gündeme getirmediler. Daum da Bayram - Sertan değişikliğini zamanında yaptı. En önemli artıları da kazanma arzularıydı. Bu önemli galibiyet, hem Beşiktaş'ı ligdeki yarışa devam ettirdi, hem de takıma büyük moral depoladı. 
     Hakem Orhan Erdemir, zorluk derecesi yüksek maçta mümkün olduğunca az hata yapmaya çalıştı. Kırmızı kartlarda haklıydı. Yalnız Beşiktaş'ın beraberlik golü açık ofsayttı. Bu da yardımcı hakemin hatasıydı. 
     



 SPOR 





























</TEXT>
</DOC>
