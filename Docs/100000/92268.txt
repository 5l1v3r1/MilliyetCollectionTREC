<DOC>
<DOCNO> 92268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/26/son/sontur09.html </URL>
<DATE> 2002/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursalı yapışık ikizler yaşam mücadelesi veriyor... 
</HEADLINE>
<TEXT>

     Bursa'da, yaklaşık bir hafta önce dünyaya gelen, tıp dünyasında ''siyam ikizi'' olarak adlandırılan yapışık kız ikizlerin, akciğer sorunlarının biraz azalması nedeniyle daha iyi oldukları bildirildi. 
     Bursa'nın Keles İlçesi'ne bağlı Dedeler Köyü'nde oturan Hatice- Mustafa Keskin çiftinin, Uludağ Üniversitesi U.Ü. Tıp Fakültesi Hastanesi'nde 20 Haziran'da sezaryenle dünyaya gelen bebeklerinin tedavileri, Yenidoğan Kliniği Yoğun Bakım Ünitesi'nde devam ediyor. 
     Bebeklerin tedavisini üstlenen U.Ü Tıp Fakültesi Çocuk Neonatoloji Yenidoğan Bilim Dalı Başkanı Prof. Dr. Nilgün Köksal, isimleri henüz konulmadığı için ''1 ve 2 numaralı'' olarak adlandırılan ikizlerin durumunun geçen haftaya göre iyi olduğunu ve sürekli izlendiklerini belirtti. 
     Bebeklerin kalple ilgili sorunlarının devam ettiğini, solunum sorunlarında ise biraz daha iyiye gidiş olduğunu kaydeden Prof. Dr. Köksal, şöyle konuştu 
     ''Akciğer sorunları biraz azaldığı için ikizler daha iyiler. Ancak, hala solunum cihazına bağlılar ve sürekli izleniyorlar. Bebeklerin kalplerinin bitişik olması nedeniyle kalple ilgili sorunlar devam ediyor. İkisinin kalbinde de doğuştan yetersizlik ve gelişmemezlik, kulakçık ve karıncıklarında problemler var. Bu sorunlar doğuştan olduğu için düzelmesi söz konusu değil. Ama, akciğerlerinin biraz rahatlaması sayesinde bebekler geçen haftaya nispeten daha iyi durumdalar. Yine de, durumları her an değişebilir.'' Prof. Dr. Köksal, bebeklerin kalplerinin bitişik olması yüzünden yaşama olasılıklarının çok düşük olduğunu, dünya tıp literatüründe bu türde yaşayan tek vaka bulunduğunu anlattı. Göğüs ve karın bölgesinden yapışık ikizlerin bazı organlarının, ince karın zarı içinde bulunduğunu ifade eden Prof. Dr. Köksal, bu sorunun şu an için ön planda olduğunu anlattı. 
     Prof. Dr. Köksal, 'Karaciğerlerinin ortak olması ve iki kalbin birlikte çalışması nedeniyle, iki bebeğin ayrılması mümkün gözükmüyor. Ama, şu anda problemimiz bebekleri ayırmak değil, ikizlerin acil durumlarını ortadan kaldırmaya çalışıyoruz'' dedi. 
     Bu arada, ikizlerin annesi Hatice Keskin, doğumdan iki hafta önce yatırıldığı U.Ü Kadın Hastalıkları ve Doğum Kliniği'nden taburcu oldu. Hastane yetkililerinin, ''eğitim vakası olarak tedavisini ücretsiz yaptıklarını'' iddia ettikleri Keskin'den, taburcu olduğunda ''İlaç masrafı olarak'' 760 milyon lira tahsil edildiği ileri sürüldü. 
     





</TEXT>
</DOC>
