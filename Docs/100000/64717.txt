<DOC>
<DOCNO> 64717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/spor/spo03.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Florya’da şok kararlar 
</HEADLINE>
<TEXT>

Cim-Bom yönetimi, bir hafta önce transfer ettiği Niculescu ve Vitor’un biletini kesti. Perez’e alternatif olarak Gonzales’in alınması, Siirt’le anlaşılmasına rağmen Sergen’in transferinin gözden geçirilmesi kararlaştırıldı 
     HALİL ÖZER 

     GALATASARAY Yönetim Kurulu, dün gece yaptığı toplantıda şok kararlar aldı. Yönetim, Teknik Direktör Mircea Lucescu’nun isteğiyle geçtiğimiz hafta imza attırılan Rumen Niculescu ve beğenilmeyen Brezilyalı Vitor’un geri gönderilmesini karara bağladı. Ayrıca Fransız Sebastian Perez’in sürekli sakatlanması göz önüne alınarak, Kolombiyalı Jersson Gonzales ile temasa geçilmesi için görüş birliğine varıldı. 
     TOPLANTIDA Niculescu’nun transferi büyük tartışma yarattı. Bu oyuncunun bir sezon içinde ikinci transferini yaptığı ve UEFA kurallarına uymadığı için lisans çıkmasının imkansız olduğu iddia edildi. Bunun üzerine Rumen futbolcunun bileti kesildi. Karar bugün Lucescu’ya da bildirilecek. Yöneticiler, sağ kanada takviye olarak düşündükleri Kolombiyalı Milli futbolcu Gonzales’i ise önümüzdeki günlerde İstanbul’a getirecek. 
     SARI - Kırmızılı kulüp, dün Sergen için Siirt Jetpa ile de 1 milyon 600 bin dolara anlaşmaya vardı. Ancak bu oyuncunun bileğindeki sakatlık nedeniyle takımdan uzak kalacak olması yönetimi telaşlandırdı. Yöneticiler, Siirt Jetpa ile resmi imzayı atmadan önce dün MR’ı çektirilen Sergen’in sağlık raporlarını uzmanlara inceletecek. Doktorlar müzmin bir sakatlık tespit ederlerse, imzadan vazgeçilmesi gündeme gelecek. 
     
Arif kendi rekoruna ulaştı      BU sezon adeta gol patlaması yaşayan Arif kendi rekoruna koşuyor. Sarı - Kırmızılı futbolcu ligde şimdiden 14 gole ulaşırken, 1998 - 99 sezonunda attığı 14 golü egale etti. Bu arada Galatasaray Erkek Basketbol takımı Polonyalı pivot Wilangowski ile anlaşmaya vardı. 
     
Batista bedava oynuyor      GAZİANTEPSPOR’DAN transfer edilen Batista’nın sezon sonuna kadar Galatasaray’da bedava oynayacağı öğrenildi. Yönetim lig bitene kadar Brezilyalı yıldıza tek kuruş para ödemeyecek ve sadece primlerini verecek. Gaziantepspor ile yapılan anlaşma sırasında Başkan Celal Doğan bu oyuncuya 500 bin dolar para ödediklerini belirtmişti. Bu para da Galatasaray’ın iki yıl içinde vereceği 2 milyon dolara dahil edildi. 
     
Hasan Şaş pahalı geldi      FRANSIZ Nantes kulübünün Galatasaray’ın yıldız oyuncusu Hasan Şaş’ı transfer etme girişimi sonuçsuz kaldı. Sarı - Kırmızılı futbolcuyu uzun bir süredir takibe alan Fransızlar, dün menajer Jean Loui’yi İstanbul’a yollayarak resmi tekliflerini ilettiler ve Hasan ile pazarlık masasına oturdular. 
     POLAT Rennaisance Otel’de gerçekleşen görüşmede, Hasan’ın menajerleri Hakan Azman ve Mehmet Soytürk ikilisi de yer aldı. Ancak tecrübeli oyuncunun istediği rakam Fransız menajer tarafından fazla bulununca transfer kilitlendi. Nantes’ın Galatasaray Kulübü ile de temasa geçeceği bildirildi. 
     
Karan’dan özel buluşma      SARI - Kırmızılı takımın golcü oyuncusu Ümit Karan kendi internet sitesi içinde bulunan fan kulübündeki hayranlarıyla Yeşilköy’de bir pizzacıda buluşup, yemek yedi. Çekilişle belirlenen taraftarlarla sohbet eden Karan imzalı bir formasını da bir bayan taraftara hediye etti. 
     
Hazırlıklar başlıyor      RİZESPOR galibiyetiyle zirve yarışında büyük bir avantaj yakalayan Galatasaray, Antalyaspor maçının hazırlıklarına bugün başlayacak. Sakatlıkları düzelen Ergün ve kaleci Mondragon’un da katılacağı çalışmada dizindeki problemi devam eden Perez ile Sergen yer almayacaklar. Sarı - Kırmızılı ekip cumartesi gününe kadar Florya’da antrenmanlarını sürdürecek. 
     



 SPOR 


























</TEXT>
</DOC>
