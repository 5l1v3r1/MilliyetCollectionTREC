<DOC>
<DOCNO> 86347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/27/son/sondun24.html </URL>
<DATE> 2002/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriyeli muhalif gazeteci Belçika'da kayboldu 
</HEADLINE>
<TEXT>

     Suriyeli muhalif gazeteci Nizar Nayyuf, bir ödül almak üzere geldiği Belçika'da kayboldu. 
     Bruges'de yapılan 55. Basın Kongresi'ne katılarak, bu sabah ödül alması öngörülen Nayyuf'un, Pazar sabahından itibaren, kaldığı otelde görülemediği ve ''kayıp olduğu'', Bruges Savcısı Jean-Marie Berkvens tarafından teyit edildi. 
     Nayyuf'un beraberindeki kardeşi Salih Nayyuf, polise başvurarak kayıp duyurusu yaptı. Nizar Nayyuf'un valiz ve pasaportlarının otel odasında bulunduğu bildirildi. 
     Suriye'deki rejime muhalif olarak tanınan ve Demokrasinin Sesi gazetesinin eski Yazı İşleri Müdürü Nayyuf, 9 yıl hapis yattıktan sonra, 2001 yılında tahliye edilmişti. 
     UNESCO'nun Guillermo Cano 2000 ödülüne layık görülen gazeteci, hapiste olduğu için bu ödülü alamamıştı. 
     Belçika polisi, aramalara devam edildiğini bildirirken, ülke sınırlarında ve havaalanında da bazı operasyonlar yapıldığı duyuruldu. 
     





</TEXT>
</DOC>
