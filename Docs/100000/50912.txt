<DOC>
<DOCNO> 50912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/06/son/soneko16.html </URL>
<DATE> 2001/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Uluslararası Kriz Grubu "Irak yeni bir savaş alanı olabilir" 
</HEADLINE>
<TEXT>

     Uluslararası Kriz Grubu ICG Direktörü Gareth Evans, ''Irak da yeni bir savaş alanı olabilir'' dedi. 
     Gareth Evans, basın toplantısı sırasında soruları da yanıtladı. 
     Evans, AGİT ile faaliyet alanlarının paralel olduğunu hatırlatan bir gazeteciye, kendilerinin özel ve bağımsız bir kuruluş olduğunu ve faaliyet özgürlüğüne sahip olduğunu kaydetti. 
     Hatalı gördükleri konularda sert açıklamalarda bulunduklarını kaydeden Evans, ''Özel ve bağımsız bir organizasyon olarak bu bizim gücümüz' diye konuştu. 
     Bir başka soru üzerine de krizleri önlemeye çalışırken yeni fırsatlar oluşabileceğini belirten Evans, ABD'de yaşanan 11 Eylül olayları sonrasında da pekçok fırsat oluşmakta olduğunu söyledi. 
     Evans, bir gazetecinin ''Ankara'da yaptığınız görüşmelerden aldığınız cevapların mükemmel olduğunu söylediniz. Irak'a olası saldırı konusunda nasıl bir görüş aldınız '' diye sorması üzerine, şöyle konuştu 
     ''Biz, diplomaside bir kural olduğunu biliyoruz. Diğer tarafın size ne söylediğini basın toplantısında açıklayamazsınız. Ancak, genel olarak söylemek gerekirse, Irak ile ilgili bir sorun olduğu görüşü var. Irak da yeni bir savaş alanı olabilir. Gerçekten de Türkiye, Irak sorununun halledilmesine büyük ilgi duymaktadır. Ayrıca, görüşmelerde Afganistan ile ilgili iyi bir perspektif edindik. Diğer konularda da çok iyi görüşmeler yaptık.'' ICG Yönetim Kurulu Başkan Yardımcısı, eski ABD Kongresi Üyesi Stephan Solarz ise İsrail'in Birleşmiş Milletler kararına uymadığının söylenmesi ve görüşünün sorulması üzerine, şunları kaydetti 
     ''Hiç şüphe yok ki, Filistin sorunun çözülmesi barışa son derece önemli katkı olacaktır. Ancak, Filistin sorunu memnuniyet verici bir şekilde çözülse bile, devamlı olarak uluslararası terör tehdidini tamamen ortadan kaldırmaya yetmez. Uluslararası terör konusu İsrail ve Filistin arasındaki sorunun çok ötesine gidiyor. Ama, çabalar devam etmeli ve iki tarafta müzakere etmeli.'' Daha sonra konuşan ICG Yönetim Kurulu Başkanı ve eski Finlandiya Cumhurbaşkanı Martti Ahtisaari ise Ortadoğu'da barışçıl bir çözüm bulunabileceğine dikkati çekerek, krizin bütün demokratik devletleri işbirliğine davet etmesi dileğinde bulundu. Ahtisaari, 'Umarız, krizden yeni ve daha güçlü bir dayanışma çıkar'' dedi. 
     ICG Yürütme Kurulü Üyesi ve ABD'nin Türkiye eski Büyükelçisi Morton Abromowitz ise Türk hükümeti yetkilileri ile yaptığı görüşmelerde gösterilen ilgiden memnun olduklarını söyledi. 
     1995 yılında kurulan ICG'nin amacı, dünyanın stabil olmayan 
     bölgelerinde çıkma ihtimali olan veya halihazırda devam eden krizleri önlemeye katkıda bulunmak ve kitlesel şiddet ile insanlara verilen zararın önlenmesine yardımcı olmaya çalışmak olarak açıklanıyor. Verilen bilgiye göre, kuruluş bu amacı gerçekleştirmek amacıyla, kriz bölgelerinde ofisler açarken, uluslararası ve yerel uzman analizcilerin yardımıyla durumu inceliyor. Kuruluş 5 yıl içerisinde, Bosna Hersek konusunda yazdığı raporlar ile Dayton Barış Anlaşması'nın uygulanmasında katkıda bulunuyor. Merkez ofisi Brüksel'de olan ICG, Cezayir, Burundi, Ruanda, Demokratik Kongo Cumhuriyeti, Kosova, Bosna, Arnavutluk'un aralarında olduğu 19 ülkede saha projeleri yürütüyor. Devletlerin, vakıfların, şirketlerin ve kişilerin yaptığı bağışlarla finanse edilen ICG'nin, 2001 yılı bütçesi 7 milyon doları aşıyor. 
     






</TEXT>
</DOC>
