<DOC>
<DOCNO> 98757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/guncel/gun01.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
PİYASA DEĞERİ 240 TRİLYON LİRA 
</HEADLINE>
<TEXT>
Bir fabrika dolusu captagon 
Son yılların en büyük narkotik operasyonunda 15 milyon adet uyuşturucu hap’ ele geçirildi. Olayla ilgili 15 kişi gözaltına alındı 
     ERDAL KILINÇ İstanbul 

     İstanbul Narkotik şubesi polisleri tarafından Gebze’de düzenlenen son yılların en büyük "kaçak hap" operasyonunda piyasa değeri 240 trilyon lira olan 15 milyon captagon hapı ele geçirildi. 
     Gebze Organize Sanayi Sitesi’ndeki bir ilaç fabrikasına düzenlenen baskında Ortadoğu ülkelerine gönderilmek üzere hazırlandığı belirtilen 15 milyon adet captagon hapı ele geçirildi. Helikopterin de destek amacıyla kullanıldığı operasyon sırasında mezarlık dahil, sitenin giriş ve çıkışlarını polis denetim altında tuttu. 
     
     Jandarma da çalıştı 
     Operasyon sonucu mal sahibinin de aralarında bulunduğu 15 kişi gözaltına alındı. Zanlılar sorgulanmak üzere Vatan Caddesi’ndeki Narkotik Şube Müdürlüğü’ne getirildi. Operasyonda İzmit Kaçakçılık Şube Müdürü Ufuk Alacakaya ve ekipleri ile İl Jandarma Komutanlığı’na bağlı timler de görev yaptı. İstanbul Narkotik Şube Müdürü Nihat Kubuş, bugüne kadar ele geçirilen en büyük hap operasyonunu gerçekleştirdiklerini ifade etti. 
     
     Özdemir kutladı 
     İstanbul Emniyet Müdürü Hasan Özdemir ise operasyonu adım adım izledi. Başarıyla sonuçlanmasının ardından Gebze Organize Sanayi Sitesi’ne gelen Özdemir, personeli tek tek kutladı. Özdemir, daha sonra operasyonla ilgili geniş bilgi aldı. 
     



 GÜNCEL 






















</TEXT>
</DOC>
