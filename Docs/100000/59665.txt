<DOC>
<DOCNO> 59665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/30/guncel/gun06.html </URL>
<DATE> 2001/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
YILBAŞI GECENİZ ZEHİR OLMASIN 
</HEADLINE>
<TEXT>
Alkol ve yemeğe saldırmayın 
     İSTANBUL Milliyet 

     Yılbaşı gecenizin zehir olmamasını istiyorsanız, uzmanların alkol ve yemek konusundaki uyarılarına kulak verin. "Yılbaşı gecesi normalin çok üzerinde içki tüketilir" diyen uzmanlar, başta alkol koması ve çeşitli kazalar nedeniyle hastanelere başvuruların arttığına dikkat çekiyor. 
     "Yılbaşı gecesi içki ve yemeklere birden saldırmayın" diye uyaran diyetisyen Aşkın Yüksel, özellikle ağır ve yağlı yiyeceklerden kaçınılmasını, alkolün ise bir iki saatte alınmamasını, bütün geceye yayılmasını öneriyor. 
     Yüksel, şu noktalara dikkat çekiyor 
     
     Hamur işi yemeyin 
     "İster evde ister dışarda kutlayanlar için hareketli bir gece olacak. Dans edilecek, sokaklara çıkılacak. Azar azar yemek, içkiyi mümkün olduğunca geniş zamanda içmek lazım. Hamur işi ve yağlı, ağır yemekler yemeyin. Hindi yağsız olması nedeniyle en ideali. Yanında pilav, zeytinyağlı ve meyve olabilir. Alkol kısa sürede alınırsa bir iki saat sonra şiddetli bir yorgunluk ve ağırlık çöker. Herkesin bir alkol sınırı vardır o zorlanacak ama onu aşmamaya çalışın. Bu sınır aşılırsa alkol koması kaçınılmaz." 
     
     Ertesi gün ne yapılmalı 
     Yüksel, ertesi gün için de şu uyarıları yapıyor "Açlık kan şekeri düştüğünden yorgunluk had safhadadır, baş ağrısı, ishal, mide bulantısı olur. İkinci gün dinlenerek geçirilmeli. Sabah hafif bir kahvaltı yapılmalı, kan şekerinin yükselmesi için meyve, meyve suyu ya da reçel yemeli. Öğle ve akşam yoğurt, bir iki dilim kepek ekmeği, çorba, hafif ızgara ya da zeytinyağlı yemekler, haşlanmış patates, kabuksuz elma yenebilir." 
     



 GÜNCEL 

















</TEXT>
</DOC>
