<DOC>
<DOCNO> 58469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/22/son/soneko08.html </URL>
<DATE> 2001/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bal "Rant ekonomisinin faturasını işçi, işveren ve köylü ödedi" 
</HEADLINE>
<TEXT>

     Devlet Bakanı Faruk Bal, yüksek ve kronik enflasyonun en çok dar ve sabit gelirli işçiler ile işverenleri etkilediğini belirterek, 20 yıldır süren enflasyon çeşitli programlar uygulanmasına rağmen 
     sağlıklı bir büyüme gerçekleştirilemediğini söyledi. 
     Enflasyonun üretime yönelen işadamlarını menfi yönde etkilediğini ve adeta bu kesimi cezalandırdığını belirten Bakan Bal, ''bu sistemden kazançlı çıkan kesim sadece paradan para kazanan kesimdir'' dedi. 
     Devlet Bakanı Bal, 20 yıldır uygulanan popülist politikalar neticesinde kamu açıklarının arttığını ve giderek artan borçlanma ihtiyacı nedeniyle reel faizlerin yüzde 50'lere kadar ulaştığını söyledi. 
     
     Rant ekonomisi 
     Rant ekonomisinin faturasının işçi, işveren, köylü ve toplumun bütün kesimleri tarafından ağır biçimde ödendiğini vurgulayan Bal, 57. 
     hükümet olarak konuların üzerine cesaretle gittiklerini ve rant ekonomisinden üretim ekonomisine dönüştürmede önemli mesafeler kat ettiklerini bildirdi. Bal, bu mücadelede tünelin ucunun göründüğünün farkedildiğini, Türkiye'nin bu mücadeleyi kararlılıkla sürdürmesi halinde ülkeyi daha iyi günlerin beklediğini söyledi. 
     
     Bayındırlık Bakanı 
     Bayındırlık ve İskan Bakanı Abdülkadir Akcan, da ''müsteşarlığı bile olmayan bakanlıkların sayısının azaltılmasının ciddi ciddi devletin küçültülmesi olarak takdim edilmesi yanlıştır'' dedi. 
     Akcan, Türkiye İşveren Sendikaları Konfederasyonu'nun TİSK 
     Ankara Hilton Oteli'ndeki 21. olağan genel kurulundaki konuşmasında, devletin küçültülmesiyle ilgili 3046 sayılı kanun çerçevesinde beş yıllık bir plan doğrultusunda konunun ele alınması gerektiğini söyledi. 
     Bakan Akcan, yapı hizmetlerinin tek elde toplanmasının tasarruf sağlayacağını ve dağınıklığı gidereceğini belirterek, ''eğer devletin küçültülmesi Türkiye'nin yeniden yapılandırılması için önemli ise, bu işi sağlıklı bir biçimde yapmak zorunludur'' dedi. 
     Akcan, bütün bakanlıklar bünyesinde yapı işleri müdürlüklerinin kurulması ve Bayındırlık ve İskan Bakanlığı'nın diğer birimlerini de diğer bakanlıklara verilerek bakanlığın kapatılabileceğini ya da yapı hizmetlerinin kendi bakanlığında tek elde toplanabileceğini kaydetti. 
     Hizmetlerin tek elden toplanması için çabalanmak zorunda olunduğu bildiren Akcan, yapı malzemeleri yönetmelik taslağının 2002 yılı Ocak ayında yayımlanmasının düşünülür hale geldiğini bildirdi. Bakan Akcan, İhale Kanunu tasarısıyla şeffaflığın ve eşitliğin getirileceğini de vurguladı. 
     






</TEXT>
</DOC>
