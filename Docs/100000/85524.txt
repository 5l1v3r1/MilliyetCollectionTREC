<DOC>
<DOCNO> 85524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/son/sontur07.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Eğitim Bakanlığı 30 bin yeni öğretmen alacak... 
</HEADLINE>
<TEXT>

     Milli Eğitim Bakanlığı MEB , gelecek öğretim yılı için 27 branşta toplam 30 bin yeni öğretmen alacak. 
     MEB'den yapılan açıklamaya göre, öğretmen ihtiyacının karşılanması amacıyla 2002 atama döneminde 30 bin öğretmenin atanması kararlaştırıldı. 
     Öğretmen atamaları, Öğrenci Seçme ve Yerleştirme Merkezi'nce ÖSYM 6-7 Temmuz 2002 tarihinde gerçekleştirilecek Kamu Personel Seçme Sınavı KPSS sonuçlarına göre yapılacak. Bundan dolayı öğretmen adaylarının, bu sınava girmeleri gerekiyor. 
     KPSS'ye girecek öğretmen adayları, başvurularla ilgili işlemleri 31 Mayıs Cuma günü mesai saati bitimine kadar tamamlayacaklar. 
     Daha önce yapılan Kurumlar İçin Merkezi Eleme Sınavı KMS 
     sonuçları 2 yıl süreyle geçerli olduğundan KMS'ye giren adayların KPSS'ye girmeleri gerekmiyor. KMS'de aldığı puanı yükseltmek isteyen adaylar ise KPSS'ye girebilecekler. KPSS'de öğretmenlik için ''Genel yetenek, genel kültür ve eğitim bilimleri'' alanlarında üç ayrı test uygulanacak. KPSS puanının hesaplanabilmesi için adayların bu testlere ilişkin sınav oturumlarına katılması gerekiyor. Öğretmen olarak atanacakların branşlar itibariyle mezun oldukları yükseköğretim programlarının, MEB Talim ve Terbiye Kurulu Başkanlığı'nın 1 Haziran 2000 tarihinde aldığı karara uygun olması koşulu bulunuyor. 
     
     İNGİLİZCE ÖĞRETMENLİĞİ 
     İngilizce Öğretmenliği branşındaki açığın kapatılması için bu alanda kaynak gösterilen yükseköğretim programları dışında, İngilizce öğretim yapan yurtiçindeki yükseköğretim programları ile Yükseköğretim Kurulu'nca YÖK aynı alanda denkliği kabul edilen yurtdışı yükseköğretim programlarından mezun olanların da ataması yapılabilecek. 
     ÖSYM'nin, KPSS sonuçlarını sınav yapıldıktan sonra iki hafta içinde açıklamayı planladığı bildirildi. Bu nedenle adayların, atama için yapacakları başvuru tarihinde, mezun durumda olmaları gerekiyor. 
     
     ATAMA YAPILACAK BRANŞLAR 
     MEB'in, gelecek öğretim yılı için KPSS sonuçlarına göre atama yapacağı branşlar ile kontenjanların dağılımı şöyle 
     ''Beden Eğitimi 1000 , Bilgisayar 1000 , Din Kültürü ve Ahlak Bilgisi-İlköğretim 200 , Elektronik-Telekomünikasyon 100 , Fen Bilgisi 1500 , İngilizce 3500 , İş Eğitimi-İş ve Teknik Eğitimi 200 , İş Eğitimi-Ev Ekonomisi 300 , İş Eğitimi-Ticaret 100 , Kuaförlük-Cilt Bakımı ve Güzellik 25 , Matematik 3000 , Muhasebe grubu 200 , Müzik 750 , Okul Öncesi Öğretmenliği 1100 , Sağlık Meslek Bilgisi Dersleri 20 , Sekreterlik grubu 100 , Sosyal Bilgiler 2000 , Sınıf Öğretmenliği 10000 , Sınıf Öğretmenliği-Görme Engelliler 30 , Sınıf Öğretmenliği-İşitme Engelliler 75 , Sınıf Öğretmenliği-Zihin Engelliler 200 , Radyo-Televizyon 15 , Resim-Grafik 50 , Resim İş-Resim 350 , Rehber Öğretmen 670 , Turizm ve Otelcilik grubu 15 , Türkçe-Türk Dili ve Edebiyatı 3500 .'' 
     





</TEXT>
</DOC>
