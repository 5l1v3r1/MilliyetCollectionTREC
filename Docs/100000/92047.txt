<DOC>
<DOCNO> 92047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/son/sontur01.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa'da 6 HADEP'liye gözaltı... 
</HEADLINE>
<TEXT>

     Bursa'da oğullarının HADEP tarafından kaçırıldığını öne süren bir ailenin, partinin Yıldırım ilçe binasına zarar vermesi üzerine soruşturma başlatıldı. Soruşturma kapsamında, HADEP Yıldırım İlçe Başkanı Kemal Yıldrak ve 5 partili gözaltına alındı. 
     17 yaşındaki Halit Tosun, iki gün önce Yavuzselim Mahallesi'ndeki evinden ayrılarak bir daha geri dönmedi. Çocuklarının eve dönmemesi üzerine baba Arif Tosun ve abla Felek Arasan, Halit'in HADEP tarafından kaçırıldığını öne sürerek, 
     yanlarındaki 3 kişiyle birlikte partinin Yıldırım İlçe Teşkilatı'na giderek camları kırıp içeride bulunan elekronik eşyalara zarar verdiler. 
     Olay yerine gelen güvenlik güçlerince sakinleştirilen Tosun ailesi, daha sonra ifade vermek üzere Bursa Emniyet Müdürlüğü'ne götürüldü. 
     Baba Arif Tosun verdiği ifadesinde, oğlunun kendisine 2 aydır HADEP'te folklor eğitimi aldığını belirterek, ''Oğlum 2-3 arkadaşıyla birlikte sürekli parti binasına gidip geliyordu. Önceki gün evden ayrılarak bir daha gelmedi. Kızım Felek, ilçe başkanı Kemal Yıldrak ile görüşmüş. Bize telefonla bilgi vereceklerini söylemişler'' dedi. 
     Yaklaşık 1 saat sonra eve gelen telefonda, Halit'in örgüte kazandırıldığını, bir daha eve gelmeyeceğini söylediklerini belirten baba Arif Tosun, telefondaki kişilerin polise bilgi vermemesi için kendilerini ölümle tehdit ettiklerini de ileri sürdü. 
     Tosun ailesinin ifadesinin ardından soruşturmayı genişleten Terörle Mücadele Şube Müdürlüğü, HADEP Yıldırım İlçe Başkanı Kemal Yıldrak'ın da aralarında bulunduğu 6 partiliyi gözaltına aldı. 
     İfadeler doğrultusunda Halit Tosun ile birlikte 3 gencin daha evlerinden ayrıldıkları, ailelerinin ölüm tehditi aldığı için polise başvuruda bulunamadığı öğrenildi. 
     Olayla ilgili soruşturmanın sürdüğü bildirildi. 
     





</TEXT>
</DOC>
