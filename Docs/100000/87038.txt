<DOC>
<DOCNO> 87038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/30/son/sontur06.html </URL>
<DATE> 2002/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yoksulluk, deprem korkusunu bastırdı... Tersine göç başladı... 
</HEADLINE>
<TEXT>

     17 Ağustos'ta meydana gelen Marmara 
     Depremi'nin ardından İzmit, Sakarya, İstanbul ve Yalova'dan memleketleri Erzurum'a gelen depremzede aileler, ekonomik ve sosyal nedenlerden dolayı terk ettikleri illere geri dönmeye başladılar. 
     17 Ağustos 1999'da Marmara 
     Bölgesi'nde meydana gelen büyük depremin ardından, evleri yıkılan, yakınlarını ve işlerini kaybeden depremzede vatandaşların bir kısmı yıllar önce göç ettikleri memleketlerine geri döndüler. 
     Depremin etkili olduğu İzmit, Sakarya, Yalova ve İstanbul'da yaşayan Erzurumlu yaklaşık 700 aile de, geçmişte iş umuduyla gittiği yerleri terk ederek Erzurum'a geldi. 
     Erzurum'da bulundukları süre içinde istedikleri iş ortamını bulamayan ve kentin sosyal yaşantısına da uyum sağlayamayan, ayrıca deprem korkusunu üzerlerinden atan depremzede ailelerin çoğunluğu tekrar geri dönüyor. 
     
     EKONOMİK VE SOSYAL NEDENLER 
     17 Ağustos depremine İzmit'te yakalanan depremzede ailelerden 2 
     çocuk babası Necdet Özünal, 25 yıl önce Erzurum'dan İzmit'e göç ettiklerini ifade etti. 
     İzmit'te depreme kadar, ekonomik olarak durumlarının çok iyi olduğunu, ancak depremin ardından işyerinin ve evinin enkaz haline geldiğini anlatan Özünal, birlikte iş yaptığı kardeşiyle beraber ailelerini alarak 1999 yılında Erzurum'a geri döndüklerini söyledi. 
     Özünal, yaklaşık 2.5 yıl önce geldikleri Erzurum'dan ekonomik ve sosyal nedenlerden dolayı tekrar İzmit'e göç etmeye karar verdiklerini ifade ederek, eşinin de deprem korkusunu üzerinden atmasının bu kararlarında önemli bir etken olduğunu belirtti. 
     
     ''DEPREMZEDE VATANDAŞLARA YARDIMLAR YAPILDI'' 
     Sosyal Yardımlaşma ve Dayanışma Vakfı'ndan SYDV sorumlu Erzurum Vali Yardımcısı Murteza Balcı da, depremden etkilenen çok sayıda vatandaşın Erzurum'a göç ettiğini ve bunlara devletin imkanları ölçüsünde çeşitli yardımlar yapıldığını söyledi. 
     SYDV'ye müracaat eden ihtiyaç sahibi depremzedelere aylık 100 milyon liranın yanı sıra deprem bölgesinden eşyalarını getirmek amacıyla nakliye parası da verdiklerini dile getiren Balcı, ''Ancak bizim verdiğimiz paralarla bu insanların hayatlarını devam ettirmeleri mümkün değildi. Erzurum'un da ekonomik yapısı belli, iş olanakları kısıtlı'' diye konuştu. 
     





</TEXT>
</DOC>
