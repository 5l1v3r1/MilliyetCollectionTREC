<DOC>
<DOCNO> 73580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/son/sondun08.html </URL>
<DATE> 2002/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Emekli Orgeneral Çevik Bir "ABD Irak'a operasyon yapmaz" 
</HEADLINE>
<TEXT>

     Emekli Orgeneral Çevik Bir, ABD'nin Irak konusundaki diplomatik görüşmeleri ve değerlendirmeleri sonucunda, Bağdat'a karşı bir askeri harekat düzenlemeyeceğine inandığını söyledi. 
     Amerikan Türk Konseyi'nin ATC Washington'daki konferansına katılmak üzere ABD'de bulunan Bir, soruları yanıtladı. 
     Çevik Bir, ABD'nin Irak'ta başarısızlıkla sonuçlanabilecek bir işe girişmeyeceğini belirterek, askeri müdahale olmayacağını savundu ve ''ABD, Irak'a operasyon yapmaz'' dedi. Emekli Orgeneral Bir, Türkiye'nin, Irak lideri Saddam Hüseyin'in görevden uzaklaştırılmasına karşı olmadığını, ancak Irak'ın bölünmesinden endişe ettiğini belirterek, ''Irak bölünürse güneyde de bir Şii devleti ortaya çıkar ki o zaman ABD'nin, bölgede İran ile sorunları ağırlaşır. Şii devleti ABD'nin istemediği bir şey ve bu kurulursa ABD'nin, Basra Körfezi'ni unutması lazım'' dedi. 
     Orgeneral Çevik Bir, 1991 Körfez Savaşı'nda ABD'ye destek veren ve 100 milyar dolarlık kayba uğrayan Türkiye'nin, Irak'a yeni bir ABD 
     müdahalesiyle bir 100 milyar dolar daha kaybetmeye tahammülü olmadığını da söyledi. Türkiye'nin Avrupa Birliği üyeliği sürecine ilişkin sorular üzerine Çevik Bir, ''ordunun, Türkiye'nin Avrupa Birliği üyeliğini desteklemediği doğru değil. Bunu, AB'ye girmeyi gerçekten istemeyen başka çevreler kullanıyor'' dedi. Bu arada, Washington'da bir restoranda yemek yiyen Bir'den, oturduğu masaya servis yapan Etiyopyalı garson, ''Etiyopya davasına destek'' talebinde bulundu. Emekli Orgeneral Bir'in, Somali'de Birleşmiş Milletler Barış Gücü'ne komuta ettiğini öğrenen garson Daniel, yemek sonunda bir mektupla Çevik Bir'den yardım istedi. Daniel, Bir'e hitaben yazdığı mektupta, 25 Mart'ta New York'ta BM önünde Etiyopya davasını savunmak için bir yürüyüş düzenleyeceklerini belirterek, Orgeneral Bir'i de kendilerine destek vermeye çağırdı. Emekli Orgeneral Bir, daha sonra garson Daniel ile birlikte fotoğraf çektirdi. 
     






</TEXT>
</DOC>
