<DOC>
<DOCNO> 54881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/30/son/sondun11.html </URL>
<DATE> 2001/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz kadınlar çapkın çıktı... Çok sık sevgili değiştiriyorlar 
</HEADLINE>
<TEXT>

     İngiltere'de, saygın tıp dergisi Lancet'te yayınlanan bir araştırmanın sonuçlarına göre, İngiliz kadınları, tarihlerinin en aktif cinsel yaşamını günümüzde sürdürüyorlar. 
     Araştırmacılar, bu ''patlamanın'' 1960'larda yaşanan cinsel devrimden en önemli farkının, doğum kontrol haplarının istenmeyen gebelikler sorununu çözmesinin oluşturduğunu belirtiyorlar. 
     Gebelikten korunarak cinsel ilişki önündeki tüm engellerin kalktığına dikkat çeken uzmanlar, bu konuda yapılan ve 11 bin kadın ile erkeği kapsayan en büyük 2. ulusal araştırmanın, son 10 yılda İngilizlerin cinsel hayatında önemli değişikliklerin meydana geldiğini, hem erkek hem de kadınların sık sık partner değiştirdiklerini ortaya koyduğunu bildirdiler. 
     Uzmanlar, özellikle kadınların partner sayısının önemli ölçüde arttığını vurguladılar. 
     Araştırmaya göre, 16-24 yaş arası grupta, 10'dan fazla partner değiştirmiş olanların oranı kadınlarda yüzde 14,6, erkeklerde ise yüzde 19,7. 25-34 yaş grubu kadınların yüzde 23'ü, en az 10 partner değiştirmiş. 
     35-44 yaş grubu kadınların ise yüzde 19,4'ünün, 10'dan fazla 
     partneri olmuş. 
     Uzmanlar, partner sayısındaki artışın eşcinseller arasında da arttığına dikkat çektiler. 
     Araştırmaya göre, her 19 erkekten biri ve her 20 kadından biri, kendi cinsiyle ilişkiyi deniyor. Her 11 kadından birinin ise, aynı anda birden fazla partneri oluyor. 
     Araştırma sonuçları, erkekler arasında para karşılığı cinsel ilişkiye girme oranının da arttığını ortaya koydu. Bundan 5 yıl önce her 23 erkekten biri para karşılığı cinsel ilişkiye girerken, bugün her 11 erkekten biri, para karşılığı cinsel ilişkiye giriyor. 
     Uzmanlar, bu gelişmelerin toplumda yozlaşma ve AİDS gibi cinsel yolla bulaşan hastalıklarda artışa neden olacağı konusunda uyarıyorlar. Aynı araştırma, 16-44 yaş grubu kadın ve erkeklerin yüzde 10'unun, en az bir kez, cinsel yolla bulaşan bir hastalığa 
     yakalandığını gösterdi. 
     






</TEXT>
</DOC>
