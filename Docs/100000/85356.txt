<DOC>
<DOCNO> 85356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/guncel/agun.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Tülin Sırma ve Şefik Yıldırım... 8 yıl önce gazetede çıkan iş ilanı ile yolları birleşti... 
</HEADLINE>
<TEXT>
İlanla tanıştılar, 3 ayda evlendiler 
Genç kadın, yanında huzuru bulduğu patronu Yıldırım’la evlendi, ancak mutluluğu kısa sürdü. Tartışıp kavga ettiği eşi tarafından av tüfeğiyle öldürülen Tülin Hanım, son yolculuğuna uğurlandı 
     ASLI ÖKTENER İstanbul 

     Fenerbahçe Kulübü Başkanı Aziz Yıldırım’ın babası Şefik Şevki Yıldırım’ın 77 av tüfeğiyle öldürdüğü belirtilen Tülin Yıldırım 31 , gözyaşlarıyla son yolculuğuna uğurlandı. Yıldırım çiftinin cinayet gününden beri haber alınamayan 3 yaşındaki oğulları Şevki Tahir’in de baba Şefik Şevki Yıldırım’ın avukatı Ahmet Kurtuluş’ta olduğu ortaya çıktı. 
     Tülin Sırma ile Şefik Şevki Yıldırım’ı, bundan 8 yıl önce bir iş ilanı birleştirdi. O dönemlerde sevgilisi tarafından terk edilen, anne babası ayrılan genç kadın, huzuru patronu Yıldırım’da aramış ve tanıştıktan üç ay sonra da evlenmişti. Ancak çiftin mutlu günleri kısa sürdü. Koca Yıldırım, genç kadına sürekli, "Sen ve ailen benim paramın peşindesiniz" diyerek tepki gösteriyordu. Evliliklerinin dördüncü yılında oğulları Şevki Tahir dünyaya geldi. Ancak oğula rağmen karı koca arasındaki tartışmalar sürdü. Bir süre de ayrı yaşadılar. 
     
     Bakıcı silahı çaldı 
     O dönemde Şefik Yıldırım’ın Suadiye’de kaldığı evinde bakıcısı tarafından silahı çalındı. Kadın 1.5 ay sonra silahı satmak isterken yakalandı. 
     Tülin Yıldırım geçen yıl eşinden ayrılmak istedi. Ancak eşinin ısrarları ve çocuğun hatırına vazgeçti. Sorunları bitmemişti. Tülin Yıldırım, geçtiğimiz perşembe günü babasını aradı. Market dönüşünde eşinin, kendisini ve oğlunu eve almadığını söyledi. Cumartesi günü dışarıya çıkan genç kadın yine kocası tarafından içeriye alınmadı. Kısa bir tartışmadan sonra arka kapıdan içeriye girdi. 
     İddiaya göre Şefik Şevki Yıldırım, ailesini aramaması için genç kadının cep telefonuna da el koymuştu. Tülin Yıldırım, o gece av tüfeğiyle vurularak öldürüldü. "Paşa" diye çağrılan oğulları da bu sırada salonda oyun oynuyordu. 
     
Arkadaşı Tülin ayrılmak istiyordu      Tülin Yıldırım’ın arkadaşı Seda Akkaya, genç kadının Şefik Şevki Yıldırım’la parası için evlenmediğini belirtti. Tülin’in merhametinin kurbanı olduğunu söyleyen Akkaya, şunları söyledi "Tülin, Frankfurt’ta yaşayan annesinin yanına gitmek istediğini söylüyordu. Eşinden ayrılmak istiyordu çünkü aralarında şiddetli geçimsizlik vardı. Şefik Bey içki içmediği gibi dövme huyu da yoktu. Ancak daha önce Akçay’daki evlerinde Tülin’e yine aynı silahla ateş etmiş. Kurşun izini vitrinde gördük... Eşi kanser de değildi, sadece boynunda damar tıkanıklığı vardı." 
     
     Baba Şefik Bey, yalvardı’ 
     Genç kadının babası Süleyman Sırma da "Yıldırım Ailesi, kızımın babalarıyla evli olduğunun öğrenilmesini istemiyordu. Kızım daha önce de ondan ayrılmaya kalktı. Ancak, Şefik Bey, yalvardı ve kızımı vazgeçirtti. Oğullarının terk ettiği babalarına kızım bakıyordu. Şimdi çocuğu arıyoruz. Edirne Savcılığı’na çocuğun bulunması için dilekçe verdim" dedi. 
     Avukat Kurtuluş ise "Çocuk şu anda bizim yanımızda. Ancak yerini söylemek istemiyorum. Vasi tayin edeceğim için, bu konu ile ilgili daha fazla konuşmak da istemiyorum" diye konuştu. 
     
     Polis, alarma geçti... 
Cinayetin tek tanığı küçük Şevki mi      Fenerbahçe Başkanı Aziz Yıldırım’ın babası Şefik Şevki Yıldırım’ın, eşi Tülin Yıldırım’ı av tüfeğiyle öldürdüğü gerekçesiyle başlatılan soruşturmayı, çiftin üç yaşındaki çocukları Şevki Tahir aydınlatacak. Çocuğun cinayete tanık olduğu ve ifade vermesini önlemek için gizli bir yerde tutulduğu ihtimalini değerlendiren Edremit Savcılığı, çocuğun nüfus bilgilerini gönderdiği tüm illerin emniyet müdürlüklerini harekete geçirdi. Savcı Ender Coşkun, Şevki Tahir’i yanında tutan kişinin polise ya da adli makamlara başvurmasını istedi. 
     
     Çorlu’ya gitmiş... 
     Bu arada, polisin olay yerine cinayetten bir gün sonra girmesi suç delillerinin ortadan kaldırılmış olabileceği ihtimalini gündeme getirirken, Edremit Emniyet Müdürlüğü, Yıldırım’ın cinayet günü evden ayrılışıyla ilgili bilgi toplamaya başladı. Yıldırım’ın komşularının ifadesini alan polis, cinayetin işlendiği villanın yakınındaki Çınar Taksi’de çalışan Murat Yılmaz’ın da ifadesini aldı. Yılmaz, geçen cumartesi saat 06.00’da Şefik Şevki Yıldırım ve oğlunu Çorlu’ya götürdüğünü anlattı. Villanın kapı - pencerelerinde zorlama izine rastlanmadı. 
     
     İlk inceleme yapıldı 
Tüfekte parmak izi bulunamadı      Balıkesir Emniyet Müdürü İhsan Yılmaztürk, Tülin Yıldırım cinayetinde kullanılan tüfekte yapılan ilk incelemede parmak izine rastlanmadığını söyledi. Parmak izlerinin silinmiş olabileceğini belirten Yılmaztürk, "Bu nedenle Tülin Yıldırım’ın cenazesi ve suç aleti tüfek Bursa Adli Tıp’a gönderildi. Cinayetle ilgili kapsamlı incelemeler orada yapılacak. Silah balistik incelemeye alınacak" dedi. 
     
     Ölüm nedeni iç kanama 
     Bursa Adli Tıp Kurumu’nda yapılan otopside, Tülin Yıldırım’ın karın bölgesine yakın mesafeden av tüfeğiyle üç el ateş edildiği tespit edildi. Rapora göre genç kadın, vücuduna isabet eden saçmaların neden olduğu iç kanama yüzünden yaşamını yitirdi. 
     



 GÜNCEL 

















</TEXT>
</DOC>
