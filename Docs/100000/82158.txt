<DOC>
<DOCNO> 82158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/05/guncel/gunz1.html </URL>
<DATE> 2002/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Muhabirimize karting çaptı 
     ASLI ÖKTENER 

     İşadamı Sakıp Sabancı, Sabancı Üniversitesi Tuzla’daki yerleşkesinde düzenlenen 2. Su Bahar Şenliği’ne katıldı. Hakemlik yapan Sabancı, kask takarak karting aracı kullandığı sırada, bir başka karting kullanıcısının Sabancı’yı görüntülemek isteyen gazetecilerin arasına dalması sonucu muhabirimiz Aslı Öktener ile bir koruma yaralandı. Sol kolu incinen ve ezilen Öktener ile sırt bölümünde sıyrıklar bulunan koruma görevlisinin tedavileri hastanede yapıldı. 
     
     300 metrelik yürüyüş suç değil’ 
     Yargıtay 8. Ceza Dairesi, Dalaman Asliye Ceza Mahkemesi’nin özelleştirmeyi protesto eden Türk-İş’e bağlı 10 sendika yöneticisi hakkında 2911 sayılı Toplantı ve Gösteri Yürüyüşleri Yasası’na aykırılıktan verdiği mahk miyet kararını oybirliğiyle bozdu. Yargıtay, sanıkların özelleştirme uygulamalarını protesto etmek amacıyla Atatürk Anıtı’na çelenk koymak ve 300 metre yürümekten ibaret eylemini suç saymadı ve "Demokratik bir tepkiyi ortaya koymak" olarak nitelendirdi. 
     
     İnsülin direnci artık kırıldı 
     Çağımızda en sık rastlanan Tip 2 diyabetin tedavisinde dönüm noktası olarak adlandırılan "Avandia" isimli ilaç artık Türkiye’de. 3 milyondan fazla Tip 2 diyabet hastasında kullanılan ve GlaxoSmithKline tarafından üretilen Avandia, kalıcı ve sürekli kan şekeri kontrolü sağlayarak böbrekler, göz, damar ve kalp üzerinde meydana gelebilecek ağır hasarları önlüyor. Avandia, mevcut tedavilerin aksine, Tip 2 diyabetin altında yatan temel sebep olan "insülin direnci"ni kırarak, etki gösteriyor. Böylece kan şekeri düşürülerek, kalıcı ve sürekli kontrol sağlanıyor. 
     
     İlk Türkçe tıp sözlüğü 
     Trakya Üniversitesi Tıp Fakültesi Farmakoloji Anabilim Dalı Başkanı Prof. Dr. İsmet Dökmeci, sağlıkla ilgili terimlerin Türkçe karşılıklarının yer aldığı "Yeni Tıp Sözlüğü" hazırladı. Dökmeci, 50 bin tıp teriminden oluşan sözlüğün doktorlara ve tıp öğrencilerine büyük kolaylık sağlayacağını da söyledi. Dökmeci, "Yeni Tıp Sözlüğü"nü 12 yılda tamamladığını ve 1500 sayfadan oluştuğunu söyledi. 
     



 GÜNCEL 
















</TEXT>
</DOC>
