<DOC>
<DOCNO> 52600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/16/son/sondun04.html </URL>
<DATE> 2001/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonya'dan iyi haber.. 
</HEADLINE>
<TEXT>

     Japonya Dışişleri Bakanlığı, Türkiye'yi 2. derece riskli ülkeler arasından çıkardı. 
     Bakanlık, bugün aldığı kararla, Türkiye'ye yönelik ''Birinci derece riskli ülke'' değerlendirmesi yaparak, vatandaşlarına, ''seyahatlerinizde ihtiyatlı olun'' tavsiyesinde bulundu. 
     Bakanlığın bugün yayımladığı Seyahat Tavsiye Bülteni'nde, Türkiye'yi ''İkinci derece riskli ülkeler'' arasından çıkararak, 11 Eylül saldırılarından sonra aldığı kararda olduğu gibi, ''Birinci derece riskli ülkeler'' arasında gösterdi. 
     Bu kararla, Türkiye'ye yönelik, ''Turistik seyahatlerinizi erteleyin'' uyarısı kaldırılarak, ''Seyahatlerinizde ihtiyatlı olun'' çağrısı yapıldı. Dışişleri Bakanlığı'nın bu kararı, Japonya'dan Türkiye'ye yapılacak turistik seyahatlerin önündeki resmi engelin kalkması anlamına geliyor. Seyahat acentaları bundan böyle Türkiye'ye yönelik paket tur düzenleyebilecek. 
     Yetkililer, bunun Japonya'dan Türkiye'ye gelen turist sayısındaki düşüşü önleyebileceğini bildirdiler. 
     
     Süreç tamamlanmadı 

     Tokyo Büyükelçisi Yaman Başkut, Japonya Dışişleri Bakanlığı'nın Seyahat Tavsiye Bülteni'nde Türkiye'nin 2. derecede değerlendirilmesi ve turist gruplarına Türkiye'ye gitmemesi tavsiyesinde bulunması kararını başından beri üzüntüyle karşıladıklarını belirtti. 
     Hem Türkiye'de, hem de Japonya'da çeşitli düzeylerde gerçekleri anlatma yönünde girişimlerde bulunulduğunu anımsatan Başkut, ''Umarız, aradan geçen süre içerisindeki turizm kaybımızı yakın bir gelecekte telafi etme olanağına kavuşuruz'' dedi. 
     Sürecin henüz tamamlanmadığını ifade eden Başkut, ''Birinci derecenin de en kısa zamanda kaldırılacağını umuyoruz. Türkiye diğer Batı ülkelerinden daha az güvenlikli bir yer değildir'' diye konuştu. 
     -JAPON DIŞİŞLERİ BAKANLIĞI'NIN KARARI- Japonya Dışişleri Bakanlığı, vatandaşlarının yabancı ülkelere yapacakları seyahatlerde göz önünde bulundurmaları için ülkeleri risk düzeyine göre birden beşe kadar bir sınıflandırmaya tabi tutuyor. 
     En az riske sahip ülkeler 1. gruba, en fazla risk taşıyan ülkeler de 5. gruba dahil ediliyor. 
     Buna göre, 1. gruptaki ülkelerle ilgili ''ihtiyatlı olun'', 2. 
     gruptakilerle ilgili ''turistik seyahatlerinizi erteleyin'', 3. 
     gruptakilerle ilgili ''her türlü seyahatinizi erteleyin'', 4. 
     gruptakilerle ilgili ''ailenizi geri gönderin'', 5. gruptakilerle ilgili de ''ülkeyi terk edin'' çağrısında bulunuluyor. 
     ABD'deki 11 Eylül saldırılarından önce sadece İstanbul ve Güneydoğu Anadolu bölgesinden 4 şehir birinci gruba dahil edilirken, 17 Eylül'den itibaren Türkiye'nin geneli bu gruba dahil oldu. 
     Türkiye, ABD'nin Afganistan harekatının başladığı günün hemen ertesinde, 8 Ekim tarihinden itibaren de, Suriye, Lübnan, Mısır, Sudan, Özbekistan, İran ve Suudi Arabistan gibi ülkelerin de aralarında bulunduğu 19 ülkeyle birlikte 2. grupta değerlendirilmeye başlandı. 
     Türkiye'nin Tokyo Büyükelçiliği yetkilileri, bu kararın kaldırılması için Dışişleri Bakanlığı nezdinde girişimlerde bulunarak, bazı bakanlar ve Türk-Japon Parlamentolararası Dostluk Grubu üyelerinden destek istediler. 
     Japon Dışişleri Bakanlığı'nın 2. derece riskli ülke değerlendirmesi, Japon seyahat acentalarının Türkiye'ye yönelik düzenledikleri paket turları iptal etmesine, bu da, turist sayısında büyük bir düşüşe yol açtı. 
     THY, önce Osaka-İstanbul seferlerini üçten ikiye düşürdü, daha sonra da tamamen iptal etti. Haftada iki gün düzenlenen İstanbul-Tokyo seferlerinden biri de Seul bağlantılı yapılmaya başlandı. 
     
     Önemli döviz kaynağı 

     Seyahat ettikleri ülkelerde en fazla döviz bırakan turistler arasında yer alan Japonlar, deniz, kum ve güneş turizminden çok daha fazlasını, tarih ve kültür ağırlıklı programları tercih ediyor. 
     Bu açıdan bakıldığında, Türkiye'de aradıklarından çok daha fazlasını bulan Japonlar, özellikle İstanbul, Kapadokya, Efes ve Pamukkale gibi bölgeleri ziyaret ediyor. 
     Japon turistlerin bir özelliği de, beğendikleri yerleri birden fazla kez ziyaret etmeleri. Türkiye'ye giden turistler de ''repeater'' adı verilen bu grupta yer alıyor. 
     Bu yılın ilk sekiz ayında, yani 11 Eylül saldırılarından önceki dönemde, Türkiye'ye giden Japon turist sayısı 75 bini geçerek, geçen yılın aynı dönemine oranla yüzde 41.5 oranında artış gösterdi. 
     Bu gelişmeler yaşanmasıydı, 2001 yılında Türkiye'yi 100 binden fazla Japon turistin ziyaret etmesi bekleniyordu. 
     






</TEXT>
</DOC>
