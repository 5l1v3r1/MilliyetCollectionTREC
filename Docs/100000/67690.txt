<DOC>
<DOCNO> 67690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/14/son/sontur18.html </URL>
<DATE> 2002/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM, Koray Aydın için toplandı 
</HEADLINE>
<TEXT>

     TBMM Genel Kurulu'nda, eski Bayındırlık ve İskan Bakanı Koray Aydın hakkında kurulan Meclis Soruşturması Komisyonu raporu üzerindeki görüşmelere başlandı. 
     Komisyon Bakanı, DSP Adana Milletvekili İbrahim Yavuz Bildik, iki aylık çalışma süresince 10 toplantı yapıldığını, 13 kişinin ifadesine başvurulduğunu, 57 yazışma ile toplanan bilgi ve belgelerin 5 uzman tarafından değerlendirildiğini söyledi. 
     Bildik, raporun Meclis Başkanlığı'na sunulmasından sonra ilgili video kasetlerini izlemek için 5 milletvekilinin başvurduğunu belirterek, bunlardan ancak birinin görüntüleri izlemeye geldiğini kaydetti. 
     Raporun verilmesinden sonra gelen temel eleştirinin ''çalışmanın zamanında bitirilmesi'' yönünde olduğunu anlatan Bildik, daha önce kurulan soruşturma komisyonlarının ortalama 4 ay çalıştığını söyledi. 
     Bildik, şöyle konuştu 
     ''İlk defa bir komisyonun çalışması alışılmışın dışında zamanında bitirildi. Biz, bir işe başladığımızda hep sallantıya bırakmışız. 
     Meclis olarak, paranın döndüğü her ortamda usulsüzlük ve yolsuzluğun olabileceğini dikkate almalıyız. Bunun için, soruşturma komisyonu kurmak yerine, soruşturmayı gerektirmeyecek bir ortam sağlamalıyız. 
     Mazlumun hakkı yendi ve böyle gitti diye, hep geciken adaletten yakınıyoruz. Bir çalışma zamanında bitti diye niye tavır takınıyoruz '' Genel Kurul'da yapılacak görüşmelerde, 6 milletvekiline kişisel görüşlerini dile getirmek üzere 10'ar dakika söz hakkı verilecek. 
     Koray Aydın'ın, hakkındaki iddiaları yanıtlamak üzere süresiz konuşma hakkı bulunuyor. 
     






</TEXT>
</DOC>
