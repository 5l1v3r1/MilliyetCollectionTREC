<DOC>
<DOCNO> 88541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/07/son/sonspo09.html </URL>
<DATE> 2002/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İngilizlerde Dünya Kupası duygusallığı..Arjantin şarapları satmıyor 
</HEADLINE>
<TEXT>

     17. Dünya Kupası finallerinde ilk tur grup müsabakalarının en önemlisi olarak nitelendirilen İngiltere-Arjantin karşılaşması öncesi, İngiltere süpermarketlerinde Arjantin yapımı şarapların satışında büyük oranda düşüş olduğu bildirildi. 
     Süpermarket zinciri Safeway'den yapılan açıklamada, siyasal ve sportif açıdan büyük rekabet yaşanan 2 ülkenin takımlarının bugün yapacağı ve Fransa-98'deki 2. tur maçının rövanşı niteliğindeki karşılaşma öncesi, Arjantin yapımı şarapların satışında yüzde 16'ya varan oranda düşme olduğu kaydedildi. 
     Buna karşılık kupaya ev sahipliği yapan Japonya'da üretilen Asahi birasının satışında yüzde 8, Japon yemeği Sushi satışında da yüzde 10 ila 15 arasında artış gözlendiği ifade edildi. 
     Yetkililer ayrıca Arjantin maçı öncesinde ağız kokusunu gideren maddelerin satışında da büyük bir patlama yaşandığını ifade ederken, maçı izlerken alkol almayı planlayan İngilizlerin, işyerinde içkili olduklarını belli etmemek için bu maddeleri bol miktarda aldıkları bildirildi. 
     





</TEXT>
</DOC>
