<DOC>
<DOCNO> 57932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/19/son/soneko11.html </URL>
<DATE> 2001/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hesaplamalara göre "Dolar" hala aşırı değerli... 
</HEADLINE>
<TEXT>

     Son günlerde istikrarlı bir düşüş çizgisi ile yeniden 1 milyon 400 bin lira dolaylarına inen ABD Doları, buna rağmen hala yüksek düzeyini koruyor. 
     Kasım sonu itibarıyla Türk Lirası TL , yılbaşından bu yana ABD Doları karşısında reel olarak toptan eşya fiyatları endeksine TEFE göre indirgendiğinde yüzde 18,04, tüketici fiyatları endeksine TÜFE göre indirgendiğinde de yüzde 26,16 değer kaybetti. 
     Kasım 2001 sonu itibariyle, 2 Ocak 2001 baz alındığında doların satış fiyatının 1 milyon 94 bin lira ile 1 milyon 214 bin lira arasında olması gerekiyor. 
     2 Ocak 2001 tarihinde Türkiye Cumhuriyet Merkez Bankası TCMB ABD 
     Doları döviz satış kuru 669 bin 989 liraydı. Bu rakam, dövizin dalgalanmaya bırakıldığı 21 Şubat gecesinden önce 688 bin 696 liraydı. 
     Yıl içinde yükselen ABD Doları, 19 Ekim 2001'de 1 milyon 644 bin 837 lirayla zirveye ulaştı. Bu tarihten sonra düzenli olarak düşen ABD Doları, 13 Aralık Perşembe günü 1 milyon 408 bin 944 liraya kadar indi. Bayram öncesi son işlem günü olan 14 Aralık Cuma günü ise 1 milyon 434 bin 750 lira oldu. 
     Döviz satış kuru olarak ABD Doları, 1 Ocak-30 Kasım tarihleri arasında yüzde 121,06 arttı. Bu dönemde enflasyon ise TEFE'de yüzde 81,18, TÜFE'de yüzde 63,24 oldu. 
     Buna göre TEFE bazında TL, dolar karşısında reel olarak yüzde 18,04, TÜFE bazında da yüzde 26,16 geriledi. 
     Reel bazdaki bu görüntüye karşılık, eğer dolar TEFE'ye göre artsaydı Kasım sonunda 1 milyon 213 bin 886, TÜFE'ye göre artsaydı 1 milyon 93 bin 690 lirada kalacaktı. 
     
     Aralık ortası tahminleri... 

     Enflasyondaki eğilim dikkate alındığında, Aralık ayı için tahmini yüzde 3,3'lük TEFE, yüzde 2,8'lik TÜFE enflasyon rakamı üzerinden, hesaplamayı Aralık ayına taşımak da mümkün. 
     Buna göre Aralık ayının ilk yarısında tahmini yüzde 1,65'lik TEFE, yüzde 1,4'lik TÜFE rakamından hareket edildiğinde, 14 Aralık 2001'de TEFE'ye göre doların 1 milyon 233 bin 915, TÜFE'ye göre 1 milyon 109 bin 2 liralık bir dolar satış kuru hesabı ortaya çıkıyor. 
     Bu durumda, TL'nin dolar karşısında reel değeri TEFE'ye göre yüzde 14, TÜFE'ye göre yüzde 22,70 oranında düşük çıkıyor. 
     
     Çok düşmesi de programa ters... 

     Buna karşılık, TL'nin değerinin çok yükselmesi de, uygulanan program nedeniyle istenmiyor. TL değer kazandığında, ihraç malları pahalanırken, ithal mallar ucuzluyor. Türkiye, dolar cinsinde daha pahalı ülke haline geliyor ve gelen turist sayısı azalıyor. 
     TL, değer kazandıkça, ihracat yeterince artmazken, ithalatta patlama yaşanıyor, turizm gelirleri de düşüyor. Bütün bunlar, Türkiye'nin, sürdüremeyeceği bir cari işlemler açığı vermesiyle sonuçlanıyor. Nitekim, 2000 yılı 9,8 milyar dolarlık bir cari işlemler açığıyla kapandı. Bu nedenle TL'nin 22 Şubat öncesi değerine ulaşması da pek istenmiyor. 
     






</TEXT>
</DOC>
