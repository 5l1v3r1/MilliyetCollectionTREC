<DOC>
<DOCNO> 89885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/14/son/sonspo17.html </URL>
<DATE> 2002/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını kutsal suya, Del Piero'ya ve Ekvador'a minnettar... 
</HEADLINE>
<TEXT>

     İtalyan basını, takımın 2002 Dünya Kupası finallerinde bir üst tura çıkmasından dolayı teknik direktör Trapattoni'nin kutsal suyuna, golünden Del Piero'ya ve Hırvatistan'ı yendiğinden Ekvador'a teşekkür ediyor. 
     G Grubu'nda halen Ekvador'un Hırvatistan'ı yenmesine akıl sır erdiremeyen İtalyanlar, Ekvador'un golüne imzasını atan 23 yaşındaki Edison Mendez için ''İtalya'yı kurtarsan da hiçbir İtalyan takımı seni almayacak, ama yardım ettiğin için sana kucak dolusu teşekkürler'' diyor. 
     İtalyan gazetelerinde bugün yer alan başlıklarda Corriere dello Sport ''Kutsanmış Trap'', La Gazzetta dello Sport ''Teşekkürler Alex'', Tutto Sport, Dünya Kupası anlamına gelen mondiali sözüne atıfla ''Mondialex '', İl Messaggero ''Dünya Kupası'nda İtalyan mucizesi'', Corriere della Sera ''Ekvador ve Del Piero İtalya'yı kurtarıyor'' denildi. 
     Dün oynanan maçın baş aktörü İtalya Teknik Direktörü Giovanni Trapattoni'ydi. Juventus, Milan, Bayern Münih, Fiorentina gibi birçok büyük takımda önemli başarılara imza atmış olan 62 yaşındaki tecrübeli İtalyan teknik adamın, dindar bir Katolik olduğundan, Roma'dan Japonya'ya götürdüğü kutsal suyun, İtalyanların Dünya Kupası'ndaki uğuru ya da bir bakıma batıl inancı olduğu belirtiliyor. 
     İtalyan televizyonu Rai'nin kameraları, Meksika maçının 82. dakikasında kulübede oturan Trapattoni'nin çaktırmadan yere bu kutsal sudan serpiştirdiğinin görüntülerini yakaladı. Gerek meşhur ıslıkları, gerek kaş-göz mimikleri, gerekse sert ve düşünceli bakışları ile şüphesiz Dünya Kupası'nın en renkli teknik direktörü olarak gösterilen Trapattoni'nin, bu kutsal sularla milli takımı nereye kadar götüreceği ülkede tartışılırken, şimdilik herkes mucizeden memnun gözüküyor. 
     Öte yandan İtalyan basını, Dünya Kupası'nda bu zamana kadar oynadıkları 3 maçta karşılaştıkları hakem hatalarını da sert dille eleştirdi. İfadelerde, ''3 atıyoruz, 1 sayılıyor, artık yeter'' şeklinde tepkiler dile getirildi. 
     Trapattoni tarafından ilk 11'de oynatılmayan, ancak Meksika karşısında oyuna girdikten sonra beraberlik golünü atan Del Piero'nun ise bundan sonra nasıl kulübede tutulabileceği merak ediliyor. 
     





</TEXT>
</DOC>
