<DOC>
<DOCNO> 89619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/13/son/sondun20.html </URL>
<DATE> 2002/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Tel Aviv'deki saldırıyı El Aksa Şehitleri Tugayı üstlendi 
</HEADLINE>
<TEXT>

     AB, Filistin yönetiminden ''terörü önlemek için harcadığı çabaları artırmasını'', İsrail'den de yeni Filistin kabinesinin çalışmasını engellememesini istedi. 
     AB dönem başkanlığı tarafından yapılan açıklamada, Ortadoğu'daki şiddet ikliminden derin kaygı duyulduğu belirtildi. 
     AB başkanlığı, ''terör eylemlerini'' kınadı ve bunların, Filistin ve İsrail halklarının barış içinde bir arada yaşama umudunu tükettiğini kaydetti. 
     Filistin yönetiminin terör eylemlerini önlemek için çabalarını artırmasını isteyen AB, İsrail'in Filistin hükümetinin toplanmasını engellemesinin mazur görülemeyeceğini de vurguladı ve İsrail ordusunun, işgal altında tuttuğu Filistin kentlerinden derhal çekilmesini istedi. 
     Bu arada, İsrail'in Tel Aviv kentinin Herzliya bölgesinde önceki akşam düzenlenen intihar saldırısını, El Aksa Şehitleri Tugayı adlı Filistinli grup üstlendi. 
     Grup açıklamasında, Tel Aviv'deki eylemin, Filistin kentleri, kasabaları ve köylerine karşı işgallerini sürdüren İsrail'e yönelik bir misilleme hareketi olduğu belirtildi. 
     Grup, eylemi düzenleyen militanın 30 yaşındaki Ömer Ziyade olduğunu açıkladı. 
     Herzliya'da bir lokantaya düzenlenen intihar saldırısında, saldırganla 15 yaşındaki İsrailli bir kız ölmüştü. 
     





</TEXT>
</DOC>
