<DOC>
<DOCNO> 51836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/12/yazar/congar.html </URL>
<DATE> 2001/11/12/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Bu ilişkilere dikkat 2 
</HEADLINE>
<TEXT>

     Dünyaya meram anlatma derdindeki Bush yönetimi, geçen hafta katılımın davete bağlı olduğu bir basın toplantısı düzenledi. 15 ülkeden 15 gazeteci, genelde basın önüne çıkmayan üst düzey bir yetkiliye her konuda soru sorma fırsatı bulduk. 
     Aldığımız yanıtlardan biri, 11 Eylül sonrasında, uluslararası ilişkiler arenasında oluşmaya başlayan yeni diyalogların işaretçisiydi. Yetkili, bir anlamda "Bush doktrininin" etkisini ölçen yanıtında, bugüne dek ABD’nin "terör destekçisi" saydığı ülkelerden bazılarının şimdi tutum değiştirdiğini ima etti ve "Terörizmle bağlantılandıran bir dizi ülke, durumu yeniden değerlendirip tavırlarını gözden geçiriyorlar. Bu ülkelerden bazılarının bu alanda jestler yaptığına da tanık olduk" dedi. 
     Başkan Bush’un "Ya bizimlesiniz, ya teröristlerin yanındasınız" ve "Sadece teröristleri değil, onlara destek verenleri de sorumlu tutacağız" sözlerinin etki yaptığını savunan yetkili, teröre karşı bu tavrın somut adımlara yansımasının önemini de vurguladı. 
     Verilen mesaj, üstü kapalı da olsa, önemliydi. 11 Eylül’e kadar, "terör destekçisi" diye çizilen devletlerden bazıları hakkında, Bush yönetiminin en tepesinde, şimdi yeni bir bakış oluşmaya başladığını yansıtıyordu. 
     
Tahran’dan çıkış...      Geçen hafta, 11 Eylül sonrasında yeniden kurulan dünya dengeleri içinde merkezi yere sahip olan ABD - Rusya ilişkilerinin yeni kapsamına ilişkin ipuçlarıyla başlattığımız geziyi, İran ile sürdürelim. 
     Kasım 1979’da İranlı radikal öğrencilerin Tahran’daki Amerikan Büyükelçiliği’ne düzenledikleri ve 52 Amerikan diplomatının tam 444 gün rehin tutulduğu baskından beri kesik olan ABD - İran ilişkilerinde yeni bir döneme giriliyor mu Washington, anti - Amerikan hissiyatın kalesi olmuş bir ülkeyle bu ortamda yakınlaşabilir mi Tahran, Ayetullah Humeyni’nin "Büyük Şeytan" saydığı güçle işbirliğine yanaşır mı 
     Washington’da başta İsrail yanlısı lobinin sözcüleri olmak üzere geniş bir kesim, İran - ABD yakınlaşmasını hem olası görmüyor, hem de buna sert biçimde karşı çıkıyor. Öyle analistler var ki, ABD’nin terörle mücadelesinde, Afganistan’dan sonra sadece Irak değil, İran cephesinin de açılması gerektiğini savunabiliyorlar. 
     Oysa Bush yönetimi yetkilileri, İran konusunda giderek daha "ılımlı" bir üslup kullanıyor, "Tahran’ın çarpıcı çıkışlarına" dikkat çekiyorlar. 
     
Nedir bu çıkışlar      İran’ın siyasi liderliğinin 11 Eylül saldırılarını hemen kınaması, ABD’ye taziye bildirmesi...Taliban’ı "düşman" sayan Tahran’ın, Afganistan’daki harekata karşı keskin muhalefetten kaçınması ve Birleşik Cephe içindeki gruplara desteğini, harekatın akışına paralel sürdürmesi... ABD askerlerinin saldırıya hedef olup yaralanmaları durumunda, harekat bölgesinden İran hava sahasını kullanarak çıkarılmalarına izin verilmesi... İran Meclisi’nden bir grubun ABD ile diyalog çağrısı yapması, İran’ın dini lideri Ayetullah Hameney’den gelen sert tepkiye rağmen bu çağrıyı yineleyen üyeler olması... 
     Hatemi’nin yankılanan sözleri... 
     Şimdi bu "çarpıcı çıkışlar" listesine, İran Cumhurbaşkanı Muhammed Hatemi’nin önceki gün Birleşmiş Milletler’de yaptığı konuşma da eklendi. Hatemi, kendi önerisiyle geçen yıllarda başlatılan "Uygarlıklar Arası Diyalog" forumunda, Washington’daki beklentileri hayli aşan bir profil çizdi 
     "11 Eylül saldırıları dehşet vericidir bu saldırılar, kendi kendisini kulaksız ve gözsüz bırakmış ve rakibi sandığı çevrelerle sadece kıyım ve yıkım yoluyla iletişimde bulunan bir fanatik grubun eseridir. Bu saldırılar, kör bir vahşeti temsil etmektedir ve uygarlıklar arası diyalogla ulaşmaya çalıştığımız şeylerin anti - tezidir." 
     Bir ABD’li diplomata, Hatemi’nin bu sözlerini nasıl bulduğunu sordum. Yanıtı ilginçti 
     "Türkiye dahil, birçok ülkede siyasi İslam’ın sözcülerinin, 11 Eylül değerlendirmeleriyle kıyaslanamayacak kadar ileri ve net bir mesaj verdi. Hatemi, 11 Eylül’ün arkasındaki zihniyeti, o gün, aynı forumda ABD ve Avrupa yetkililerinden çok daha etkili biçimde kınadı." 
     İran Cumhurbaşkanı’nın, 10 Kasım tarihli "The New York Times" gazetesindeki mülakatı da, benzer bir ton taşıyor. Hatemi, burada, İsrail konusunda da ilk kez, "esnek" bir mesaj veriyor ve "Karar Filistinliler’in. Filistin halkı, bu devleti kabul ettikçe, dünyanın geri kalanının da, bu karara saygı göstermesi gerekir" diyerek bir kapı aralıyor. 
     
Çok engelli bir süreç...      Bütün bu işaretler, ABD - İran ilişkilerinde, hızlı bir açılım yaşanabileceği anlamına gelmiyor. Gerçi ABD Dışişleri Bakanı Colin Powell, "The Wall Street Journal" gazetesine, yakında New York’ta bir İranlı yetkiliyle buluşabileceğini söyledi ve Washington ile Tahran arasındaki gayriresmi diyaloğun, şimdi yeni kulvarlarda sürmesi de mümkün sayılıyor. Ancak bu kulvarlar engellerle dolu. 
     Başlıca engel, Ortadoğu çıkmazı. ABD’nin İran’la yakınlaşmasını zorlaştıran iki ana unsur, İsrail düşmanlığı ve terör destekçiliği. Hatemi, ikinci konudaki suçlamayı başından beri reddediyor ayrıca 11 Eylül saldırılarını düzenleyenlerden hiçbirinin İran’la bağlantısı olmadığını, herhangi bir bağ saptanırsa, soruşturmaya yardımcı olacaklarını söylüyor. 
     Ancak Tahran’ın, Lübnan Hizbullahı’na, Hamas’a, Filistin İslami Cihadı’na kol kanat gerdiği de malum. İşte son dönemde "durgunlaştığını" ABD yetkililerinden işittiğimiz bu desteğin tümden durması da, Arap - İsrail barışı yönünde ciddi mesafe kaydedilmesine bağlı. Zira Ortadoğu yarası kanadıkça, terör tartışması da, "Onlar terörist değil, özgürlük savaşçısı" anlayışında gelip düğümlenmeye mahkum. 
     Öte yandan, İran’ın dini liderliği, ABD ile diyaloğa karşı muhalefetini sürdürüyor. 
     Ancak, bazı ABD’li yetkililer, bütün bu engellere rağmen, 11 Eylül’ün Tahran - Washington ilişkisini, yeni bir açılımın eşiğine taşıdığı inancında. Olsa olsa, yavaş, sessiz ve derinden bir açılım olabilir bu dikkatle izlemekte yarar var. 
     
     







Türkçenin zenginliği 


Zengin devlet küçülebilir 


Bu ilişkilere dikkat 2 


Üşütmenin ekonomisi 


Hizbullah liderine İran’dan pasaport 


Kemal Derviş kadınlar ve edebiyat... 


Valinin hukuk savaşı 


Olaylar böyle gelişti 


Türkiye ekonomisine iyimser senaryo 


Biz iyiyiz’ de devlet kötü’ mü 


</TEXT>
</DOC>
