<DOC>
<DOCNO> 50336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/03/yasam/yas02.html </URL>
<DATE> 2001/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Uganda’da odunu müdür bey yedi... 
</HEADLINE>
<TEXT>

Ugandalı öğrenciler, kötü yönetim ve yolsuzlukla suçladıkları müdürü taş ve sopalarla linç etmeye kalktı 
     DIŞ HABERLER SERVİSİ 

     Kars'ın Sarıkamış ilçesinde Eşmeçayır ilköğretim okulu 5. sınıf öğrencisi Nilüfer Polat ile okulunun müdürü Münir Keskin arasında geçen korkunç olayın benzeri Uganda'da yaşandı. 
     Ancak Türkiye'de, Dünya Bankası'nın 50 milyon liralık yardımını müdürün sürekli zenginlere dağıtmasına karşı çıkan küçük Nilüfer odunla dövülürken, Uganda'da canını zor kurtaran, bu kez yolsuzluk ve kötü yönetimle suçlanan müdür oldu. Olay, Uganda'nın Tororo kasabasındaki bir ortaokulda yaşandı. 
     
Polise de sopa      Tororo Koleji Müdürü Benard Wackwale'e karşı ayaklanma, öğrenci velilerinin, geçen cumartesi okulun yıllık toplantısında müdürün yurt ve revir hizmetlerindeki başarısızlığını ve yolsuzluklarını protesto etmesiyle başladı. 
     Çarşamba günü de öğrenciler, okulun günlük genel toplantısına katılmayı reddedince, gerginlik doruğa ulaştı. Ve olaylar, kendine 'Usame bin Ladin' adını takan öğrencilerden birinin "Dostum Taliban, bana ölmüş müdürün kellesini getir" diye bağırmasıyla patladı. Taş ve sopalı linç girişimi üzerine paniğe kapılan Müdür Wackwale telefonuyla polisten yardım istedi. 
     Ancak öfkeden gözü dönen öğrenciler, olay yerine gelen polisi de taş ve sopa yağmuruna tuttu. Linç girişiminin ardından okul süresiz kapatılırken, Müdür Wakcwale de polis korumasına alındı. 
     



 YAŞAM 




















</TEXT>
</DOC>
