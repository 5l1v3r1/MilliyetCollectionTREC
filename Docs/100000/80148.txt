<DOC>
<DOCNO> 80148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/24/son/soneko07.html </URL>
<DATE> 2002/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin'de Ekonomi Bakanı istifa edince belirsizlik geri döndü.. 
</HEADLINE>
<TEXT>

     Arjantin Ekonomi Bakanı Jorge Remes Lenicov'un, Hükümete istifasını sunmasının ardından, krizle mücadele eden Arjantin'de, ekonomi programının geleceği yine belirsizleşti. 
     Bankalardaki para çekişini durdurarak, finans sektöründeki çöküşü önlemek için çalışma içinde bulunan Ekonomi Bakanı Lenicov'un, kriz sonrasında dondurulan ve toplam değeri 29 milyar doları bulan mevduatların Hazine bonosuna çevrilmesini içeren planını Kongre tarafından geciktirilirken, Devlet Başkanı Eduardo Duhalde tarafından da destek görmüyordu. 
     Devlet Başkanı Duhalde'nin, popülist olmayan böyle bir planın, sosyal huzursuzluğu daha da arttıracağından kaygı duyduğu belirtiliyor. 
     Lenicov'un yerine, Ortodoks bir ekonomist olarak tanınan Enerji Bakanı Alieto Guadagni'nin getirebileceği belirtilirken, Guadagni'nin, katı bir sabit döviz kuru taraftarı olduğu ifade ediliyor. 
     Bu arada, binlerce mevduat sahibi ise Kongre binası etrafındaki protesto gösterilerine devam ederek, mevduatlarının Hazine kağıtları ile değiştirilmesini yani konsolidasyonu kabul etmeyeceklerini ifade ediyorlar. 
     
     Ekonomi programından dönülüyor mu 

     Ekonomi Bakanı Lenicov'un istifasının, Arjantin'in, IMF destekli ekonomik programdan dönebileceğinin de bir işareti olduğu vurgulanıyor. 
     Arjantin'in, serbest dalgalanmaya bırakılan ulusal para birimi Peso'yu, dövize sabitleyebileceği, bunun ardından da, sosyal kesimleri rahatlatmak için sıkı para politikasından vazgeçebileceği belirtiliyor. 
     Serbest dalgalı kur nedeniyle, peso ABD Doları karşısında, üçte iki oranında değer kaybetmiş ve enflasyon da yeniden yükselişe geçmişti. 
     İstifanın, Devlet Başkanı Duhalde'nin görev süresinin sona ereceği 2003 yılından önce bir genel seçim yapılması konusundaki baskıları da arttırabileceğine dikkat çekiliyor. 
     Ocak ayından bu yana uygulanmakta olan fiili devalüasyon nedeniyle, dış borçların 140 milyar doları aştığı, ekonominin de yüzde 15 oranında küçülebileceği kaydediliyor. 
     Bu arada, analistlere göre, IMF, Arjantin'e yardım elini uzatmak için bazı şartların oluşmasını beklerken, Arjantin'in sıkı para politikası uygulayacağına da inanmıyor. 
     Hükümet kamu çalışanlarının ücretlerini düzenli olarak ödeyemezken, bir çok dükkan ise bankaların geleceğinin belirsiz olması nedeniyle kredi kartıyla alışverişi kabul etmeyerek, nakit talep ediyor. 
     





</TEXT>
</DOC>
