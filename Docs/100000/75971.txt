<DOC>
<DOCNO> 75971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/02/son/sondun27.html </URL>
<DATE> 2002/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Beytüllahim'de Katolik Kilisesi'ne saldırı 
</HEADLINE>
<TEXT>

     Batı Şeria'da Beytüllahim kentindeki bir Katolik Kilisesi'ne ateş açılması sonucu 1 rahip öldü, 6 kişi de yaralandı. 
     Filistinli hastane kaynakları, rahip ve diğer kişilerin İsrail tanklarının girdiği Beytüllahim kentindeki Santa Maria Kilisesi'nin içinde bulundukları sırada ateş açıldığını belirttiler. 
     
     El Halil ve Ramallah'ta 1'i kadın, 2 Filistinli öldü 
     Bu arada, El Halil'in güneyindeki Dahariye'de İsrail güvenlik güçleriyle Filistinliler arasında çıkan çatışmada 1 Filistinli'nin öldüğü bildirildi. 
     Hastane kaynakları, 21 yaşındaki Şadi El Batat'ın Filistin güvenlik biriminden olduğunu belirtirken, İsrail askeri kaynakları, El Batat'ın Filistinlilerin İsrail askeri aracını hedef alarak ateş açmasından sonra açılan ateşte vurulduğunu söylediler. 
     Ramallah kentindeki hastaneden çıkmakta olan bir Filistinli kadının da, İsrail askerlerinin açtığı ateşte vurularak öldüğü bildirildi. 
     
     İsrail askerleri Filistinli foto muhabirini yakaladı 
     Öte yandan, İsrail ordusunun Filistinli bir foto muhabirini yakaladığı bildirildi. 
     Başka gazetecilerle aynı zırhlı araç içinde bulunan 31 yaşındaki Atta Ivisat'ın İsrailli Yediot Ahranot gazetesi ve Gamma ajansı için çalıştığı, ancak yapılan kimlik kontrolü sırasında akreditasyon belgelerinde eksiklik bulunduğu ve elleri kelepçelenerek bilinmeyen bir yere götürüldüğü belirtiliyor. 
     






</TEXT>
</DOC>
