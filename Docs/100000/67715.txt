<DOC>
<DOCNO> 67715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/ekonomi/eko08.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Enron gibiydik’ 
</HEADLINE>
<TEXT>

     HARUN GÜREK Ankara 

     Niyet mektubundaki ön koşullardan biri olan kamu finansmanı ve borç yönetimi yasası tasarısı Plan Bütçe Komisyonu’na geldi. Devlet Bakanı Kemal Derviş, borçlanma krizinin atlatıldığını söyledi. Derviş, bir ailede bile fazla borçlanmanın vahim sonuçlar yarattığını belirterek, Amerikan şirketi Enron’un batışını örnek gösterdi ve "Borçlanarak, borçlarını gizleyerek, daha fazla borçlanan şirketin nasıl felaket bir biçimde battığını hep birlikte izledik" dedi. 
     
     Hazine repo yapacak 
     Görüşmelerin ardından tasarı hükümetin 20 ayrı önerge vermesi nedeniyle Alt Komisyon’a sevk edildi. Önergelerle istenen değişiklikler şöyle Merkez Bankası’ndan avans kullanması yasaklanan Hazine’ye bankalar arası piyasadan repo yaparak gecelik borçlanmaya gitme yetkisi veriliyor. Hazine’nin bu yolla sağlayacağı kaynak bütçe harcamalarının yüzde 1’nden fazla olamayacak. 
     Özerk kuruluşların yapacağı borçlanmalar, Hazine garantili borçlar, yap işlet, yap - işlet - devret ve işletme hakkı devirleri borçlanma limiti kapsamında olacak. Belediyeler ve il özel idareleri şirketlerinin kredi borçlarından müteselsilen sorumlu tutulacak. Belediyeler ve diğer kamu kuruluşları yıllık bütçelerini hazırlarken yatırımlara değil, önceliği dış ödemelerine verecek ve bütçelerine ödenek koymak zorunda olacak. Ödenmeyen dış borçlar sorumlu olan belediye başkanları ya da bürokratlardan tahsil edilecek. 
     
"Ulusal Fon" Derviş’e emanet      Hazine Müsteşarlığı, AB tarafından Türkiye’ye gönderilen mali yardımları, kurulacak olan "Ulusal Fon" ile yönetileceğini açıkladı. Ulusal Fon, Ekonomiden Sorumlu Devlet Bakanı Kemal Derviş tarafından kontrol edecek. 
     Hazine Müsteşarlığı, Türkiye’nin AB’ye üyelik sürecini desteklemeye yönelik mali yardımların, AB Komisyonu Genişlemeden Sorumlu Üyesi Günter Verheugen ve Türk Hükümeti arasında imzalanan iki mutabakat muhtırası ile daha etkin hale geleceğini bildirdi. 
     



 EKONOMİ 






















</TEXT>
</DOC>
