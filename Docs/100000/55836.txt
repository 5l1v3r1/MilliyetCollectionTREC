<DOC>
<DOCNO> 55836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/06/son/sondun14.html </URL>
<DATE> 2001/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan basını "Ankara'nın adımı sonrasında Atina zor durumda" 
</HEADLINE>
<TEXT>

     Yunan basını, Avrupa Güvenlik ve Savunma Politikası'na AGSP ilişkin görüşmelerde, Ankara'nın şartlarını kabul etmesi için baskı yapılan Atina'nın zor durumda olduğu değerlendirmesini yaptı. 
     ABD ve İngiltere'nin Atina'ya Ankara ile varılan uzlaşmayı onaylaması için baskı yaptığını duyuran gazeteler, Yunanistan'ın bu uzlaşma formülünü kabul etmediğini ve vetosunu kullanma olasılığı bulunduğunu yazdılar. 
     Yunan basını, ''şaşkın'' durumdaki Atina'nın vetosunu kullanmaktan çekindiğini de vurguladı. 
     ''Atina'ya Ankara'nın şartlarını kabul etmesi için baskı'' başlığını kullanan Elefteros Tipos gazetesi, ABD ve İngiltere'nin yoğun baskısı altındaki Yunanistan'ın AGSP'nin eylem alanına coğrafi kısıtlamalar getirilmesini önleyecek bir formül arayışı içinde olduğunu yazdı. 
     Elefteros Tipos, diplomatik çevrelerin karamsar olduğunu vurguladığı haberinde, Atina'nın sert bir müzakere süreciyle yüz yüze olduğunu belirtti. 
     Atina'nın vetosunu kullanma olasılığı bulunduğunu yazan Ethnos gazetesi, İngiltere Dışişleri Bakanlığı Siyasi Direktörü Peter Ricketts'in, Ankara ile varılan uzlaşmayı içeren metni kabul ettirmek için Atina'da temaslarda bulunduğunu belirtti. Ethnos, Yunanistan Dışişleri Bakanlığı kaynaklarının, Yunan taleplerinin kabul görmemesi halinde Laeken zirvesinde anlaşma sağlanamayacağına dikkati çektiklerini yazdı. 
     Atina'nın İngiliz formülünü kabul etmediğini vurgulayan Ta Nea gazetesi, Yunanistan'ın Nice kararlarının uygulanması ve milli çıkarlarının korunması için sert bir müzakere yürüteceğini duyurdu. 
     Ta Nea, Dışişleri Bakanı Yorgo Papandreu'nun, NATO toplantısı sırasında Atina'nın sunulan metni kabul etmediği mesajını vereceğini savundu. 
     ABD, İngiltere ve Ankara'nın uzlaşmasını içeren metnin düne kadar ''gayrı resmi'' olarak nitelendiğine dikkati çeken Elefterotipiya gazetesi, ''Bu metin şimdi el yakmaya başladı. Atina, müzakerelere sıkı hazırlanıyor'' dedi. 
     Elefterotipiya, metindeki AGSP'nin NATO ve AB üyeleri arasındaki ihtilafların dışında kalacağını belirten maddenin Atina'yı tedirgin ettiğini vurguladı. 
     Atina'nın uzlaşma formülünden rahatsız olduğunu ama vetosunu kullanmaktan da izole edileceği korkusuyla çekindiğini belirten To Vima, formülün, Türkiye ve AB üyelerinin büyük çoğunluğu tarafından kabul edilmiş olması nedeniyle gözlerin Yunanistan'a çevrildiğini duyurdu. To Vima, ABD Başkanı George Bush'un Atina'yı ikna etmek için Başbakan Kostas Simitis'i telefonla aramasının söz konusu olduğunu yazdı. 
     ''Atina Avrupa ordusu konusunda şaşkın'' başlığını kullanan Apoyevmatini gazetesi ise, ABD ve İngiltere'nin inisiyatifi ellerine almalarından dolayı şaşıran Yunanistan'ın müzakerelerde zayıf bir pozisyona sahip olduğu değerlendirmesini yaptı. Gazete, hükümetin veto ifadesini kullanmadığına da dikkati çekti. 
     Katimerini gazetesi de, Atina'nın hiçbir biçimde Türkiye'nin AGSP'nin karar alma mekanizmasında yer almasını ya da egemenlik haklarının kısıtlanmasını kabul etmeyeceğini yazdı. 
     Katimerini, Atina'nın başka AB üyeleriyle uzlaşma formülü üzerinde ''düzeltme'' yapabilmek için ittifak arayışında olduğunu savundu. 
     






</TEXT>
</DOC>
