<DOC>
<DOCNO> 66558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/08/yazar/akyol.html </URL>
<DATE> 2002/02/08/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Bölükbaşı ve Özdağ 
</HEADLINE>
<TEXT>

     ÇOCUKLUK ve gençlik yıllarımda etkili olmuş iki politikacı Osman Bölükbaşı ve Muzaffer Özdağ... 
     Ailem hem Menderesçi hem Bölükbaşıcı idi. Bölükbaşı'nın evimizde misafir olduğunu zar zor hatırlıyorum. 
     DP iktidarında Bölükbaşı'nın hapse atılmasının evimizde nasıl bir teessür yarattığını çok iyi hatırlarım. Anadolu'da, "taşra"da, benim gibi birçok kimsenin siyasete ilgi duymasında Bölükbaşı'nın rolü büyüktür. 
     Bölükbaşı, Anadolu insanının demokrasiye "katılımında" kesinlikle çok önemli ve olumlu bir rol oynamıştır. 
     Anadolu'da çok sevilir, bir ağabey, bir baba gibi görülürdü. Çok büyük kalabalıkların toplandığı mitinglerde saatlerce konuşur, tek kişi bile sıkılıp ayrılmazdı. Ve Bölükbaşı derdi ki 
     - Harmanınız büyük ama taneniz az 
     Milyonlar Bölükbaşı'yı seviyor, oyları Menderes'e veriyordu. 
     
     BÖLÜKBAŞI, DP'ye kök söktürmüş, DP de ona çok çile çektirmiş, hapse atmış, Kırşehir'i ilçe yapmıştır. Çünkü Kırşehir daima Hacıbektaşlı Bölükbaşı'ya oy verirdi. 
     CHP'ye karşı da sert mücadeleler vermişti. Onu şöhrete kavuşturup ilerideki liderlik yolunu açan DP'nin 1947 Büyük Kongresi'nde yaptığı ateşli konuşmadır 
     - Çankaya'daki Kızıl Sultan 
     Yani Milli Şef... 
     DP'yi yumuşak bulanlar ayrılıp Millet Partisi'ni kuracak, kısa sürede Bölükbaşı lider olacaktır. DP'nin biraz sağındadır. 
     Aynı Bölükbaşı 1957 seçimlerine giderken DP'ye karşı CHP ile "güç birliği" yapacaktır. Siyasetin değişen şartları... Ama o daima "kendisi" olacak, daima "Anadolu" olarak kalacaktır. 
     İktidarları ve iktidar olmayı sevmemiştir. 27 Mayıs'tan sonra partisi CKMP, koalisyona girince kendisi ayrılıp eski adıyla Millet Partisi'ni kuracak ve CHP de Türkeş ve Muzaffer Özdağ ile arkadaşlarının partisi olacaktır. 
     
     MUZAFFER Özdağ, 27 Mayıs cuntasında genç bir yüzbaşıdır. Tipik bir Kemalist subay - entelektüel örneğidir. 
     Türkeş'in 27 Mayıs arkadaşlarından iki isim gençler üzerinde etkiliydi, onlara "ağabey" derdik Muzaffer Özdağ "Türkçü" ve "inkılapçı" idi, Dündar Taşar'ın ise "Osmanlı" yanı ağır basardı. 
     Taşar bir trafik kazasında vefat etti, Özdağ ise Türkeş'le anlaşmazlığa düşerek MHP'den ayrıldı. 
     Başlangıçta Türkeş'i "İkinci Atatürk" gibi gören ve hareketi "Yeni Kemalizm" olarak niteleyen Özdağ'ın MHP'den ayrılması bu hareketin tarihi bakımından fevkalade önemlidir. 
     Özdağ, ülkücülüğü sadece "daha iyi, daha başarılı bir Türk genci olmak" diye niteliyordu. Türkeş siyasi misyon yüklüyordu. 
     Özdağ daha ilkeli, etik kurallarda titizdi. Katılmadığım yönü, doktriner bir "inkılapçı" olması, 27 Mayıs'ı savunmaya devam etmesiydi. 
     Türkeş karizmatikti. Sanılanın aksine 'doktriner' değildi, esnekti. Siyasete girdikten sonra 27 Mayıs'ı hiç savunmamış, muhafazakar değerlere tereddütsüz açılmıştır. 
     Keşke Bölükbaşı hatıralarını yazsaydı... Aileden öğrendim, Özdağ yazmış 27 Mayıs ve Türkeş'le yollarının ayrılması konusunda neler yazdığını merak ediyorum. 
     Bölükbaşı'yı ve ve Özdağ'ı rahmetle anıyorum. 
     
     







Bölükbaşı ve Özdağ 


Namus cezası 


Saddam’dan ters rüzg rlar 


TBMM çatısı altındaki uzlaşma ruhu 


Mayını imha 


Sosyetik okullar bitlendi 


Emlak Vergisi fazla mı 


Bakalım, uygulama nasıl olacak 


Televizyon haberlerinin gösterdiği gerçek 


Uzan kavgasının nedeni 


Değişim dolmasını yutanlara sunulur 


Uyum fırtınası ardından 


Oğul Bush'tan Arjantin'e Enron için baskı 


Kaygan akıl, kaçak gönül 


Faiz de, enflasyon da kendiliğinden düşmez 


</TEXT>
</DOC>
