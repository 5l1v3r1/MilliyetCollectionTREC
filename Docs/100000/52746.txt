<DOC>
<DOCNO> 52746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/17/spor/ygokberk.html </URL>
<DATE> 2001/11/17/ </DATE>
<TIME>  </TIME>
<AUTHOR> BİLGİN GÖKBERK  </AUTHOR>
<HEADLINE>
Adamım, Trabzonluyum, Türküm 
</HEADLINE>
<TEXT>

     Çok seneler önceydi. Ne zamandı, tam hatırlayamıyorum. Arabayla Avusturya sınırından geçiyordum. Türk’ün biri bağırıyordu "Ben Saint Josef mezunuyum. Belçika’da Siyasal Bilgiler Fakültesi’ni bitirdim. Babam da eski milletvekilidir"... Avusturyalı gümrükçünün cevabını hala hatırlıyorum "Ben size Saint Josef’i bitirmediniz demedim. Belçika’da Siyasal Bilgiler okumadınız da demiyorum. Babanızın milletvekili olmadığını da söylemedim. Bavulunuzda kaçak mal var, niye deklare etmediniz diyorum". Şenol Güneş’in sözleri bunu hatırlattı bana "Adamım, Trabzonluyum, Türküm"... Kimse sana adam değilsin demiyor ki. Hatta herkes adam gibi adam olduğunu söylüyor. Trabzonlu değilsin diyen de yok. Tam tersine Trabzonlu olduğun için oradasın deniyor. Sanki biz seni "İnciluz" zannediyorduk. Bilmiyor muyuz Türk olduğunu Doğrusu şuydu "İyi antrenörüm, kariyerim parlak, bu göreve hak ederek geldim". Böyle desen bir anlamı olurdu söylediklerinin. 
     
Bu maç niye      Mükemmel bir geceydi. Ali Sami Yen’in içi müthişti. Futbol adına her şey vardı. Ve saha kenarından, hatta tribünde en az oynayanlar kadar değerli bir başka milli takım. Beş de güzel gol. 90 dakika bitti. Ali Sami Yen’den çıkıldı ve başka bir maç başladı. En az saha içindeki maç kadar ilgi çeken bir maç. Avusturyalılar duşlarını alıp gitmişti, Collina ve arkadaşları da... Aramızda oynuyorduk, her zamanki gibi. Hakemsiz, rakipsiz. Suçlamalar, iç hesaplaşmalar, herkesi bıktırıcı hamasi konuşmalar. Saha içinde 5 - 0 kazandığımız maçı, dışarıda attıklarımızdan bile fazla yiyerek kaybettik. İçeride Arif 2 , Okan, Hakan Şükür ve Yıldıray atmıştı. Dışarıdaki maçın gollerini kim mi attı diye soruyorsunuz, Ulusoy, Güneş vesaire. Yani kendi kalemize anlayacağınız. 
     
Örs ve Güneş      Avrupa Basketbol Şampiyonası öncesi yazmıştım. Yeniden yazalım, bugüne uyarlayarak. Sacramento’dan Hido. Atina’dan İbo. Moskova’dan Mirso, Tel Aviv’den Hüso. "Eskiden var mıydı böyle birşey" demiştim. Belki vardı. Berlin’den Ahmet’ler, Frankfurt’tan Mehmet’ler, Münih’ten İsmet’ler. Onlar hasret çeken gurbetçi delikanlılardı. Radyoları arayıp, analarına, babalarına, kardeşlerine selam yollarlardı. "Aydın Örs şanslı coach" demiştim. Hido’lar, Hüso’lar, İbo’lar, Mirso’lar, istek parçası peşinde değiller, milli takımda oynamaya geliyorlar. 10 Eylül’de tüm radyolarda çalan parçanın ismi, Basketbol Milli Takımımız’ın Avrupa ikinciliğiydi. Güneş’e geçelim. Terim’den başlayalım. Hamama giren oydu. Terleyen de. Onlar Galatasaray’dan Hakan, Emre, Okan, Tugay, Fatih, Ümit’ti. Beşiktaş’tan Alpay, Fenerbahçe’den Tayfun’du. Üstelik sonlardaki torbadaydılar. Hiç Avrupa Şampiyonası da görmemişlerdi. Güneş’in eline geldiklerinden Interli Okan, Emre, Hakan. Milanlı Ümit, Mallorcalı Fatih Sonradan girdi , Aston Villalı Alpay, Blackburnlü Tugay, Real Sociedadlı Tayfun Oynamadı olmuşlardı. Üstelik sonlardaki torbalardan, önlerdeki torbalara gelmiştik. Azerbaycan, İsveç, Slovakya, Moldova, Makedonya eşleşmesi. Cepte de iki Avrupa Şampiyonası, bir UEFA Kupası, bir Süper Kupa. Terim ve Denizli’nin üzerine geldiği için Güneş hem şanssızdı, hem de şanslı. Ama bu grupta olduğu için de çok ballı. Güneş’i bir de böyle tartışalım. Belki de bir 47 sene daha gidemeyeceğiz. Dünya Kupası bir amaç mı, yoksa araç mı Uzakdoğu’daki hedefimizi konuşmalıyız. Bu yalnız Güneş ve Ulusoy’u değil hepimizi ilgilendiriyor. Eleştirilere kızmayın. Türk futbolunun çıtası yükseldi tabii. Ama eleştirmenlerin de çıtası alçaldı galiba, ne dersiniz 
     
Allah versin      Haluk Ulusoy’un maç sonrası konuşması "hamaset" kokuyordu. Aslanlarım diye başladı, "kardeşlerim" diye devam etti, "Bu çocuklar yeter ki istesin" diye bitirdi. Demek ki "47 senedir neden istemiyorlardı" sorulmadı, sorulamadı başkana. "Herkesten Allah razı olsun" dedi. Ondan da Allah razı olsun, bundan da Allah razı olsun... Nasıl bağlayacak sözü diye düşünürken, birden aklıma geldi. Ulusoy yatırım yapıyordu veya nabız yokluyordu. "Ya primler, sayın başkan" deseydi spiker, o da "Allah versin" diyecekti 
     
47 dakika bile sevinemedik      Biz böyleyiz işte. 47 yıl sonra, 47 dakika bile sevinemedik. Böyle bir gecenin içine bile limon sıkıyorlar. Üstelik sıkan da 5 - 0’ın baş aktörü, Milli Takım Teknik Direktörü. Maç sonrasını keyifle yaşamak varken, Güneş’in istifasını konuşuyoruz. Etti mi, etmedi mi edecek mi, etmeyecek mi. Yok efendim salı günü açıklayacakmış. Bize ne senin istifandan, üzerine çok gelindiğinden. Yok saldırılar varmış da, yok eleştiriler terbiye sınırını aşmış da. Bırak, 5 - 0’ı kutlayalım. Ama olmaz. Bizlere 47 yıl sonra, polemiksiz 47 dakika huzuru bile fazla görüyorlar. Sanki sabah konuşsa olmaz. Ya da salıya kadar beklese. Hani İsveç maçından sonra söylese "helal olsun" diyeceğiz. Ama 5 - 0’dan sonra gereksiz bir şov, sahte kahramanlık. Biliyorsun ki Ulusoy da senin yanında, Yönetim Kurulu da. Danışıklı dövüş. Madem güven tazeleyeceksin, Ulusoy’dan değil sporseverlerden tazele o zaman. Güvenoyunu federasyondan değil, kamuoyundan al. "Gideyim mi, kalayım mı" diye onlara sor bakalım ne diyecekler. 
     
Neren eğri nerem doğru      Haber Milliyet’ten. Hakan Şükür, Avusturya maçından sonra Haluk Ulusoy dışında herkesi soyunma odasından dışarı çıkarmış ve Güneş’e "Takım adına konuşuyorum. Bizi bırakırsan, bizler de milli takımdan affımızı isteriz" demiş. Sonra sarılmışlar, gözyaşları, duygusal anlar falan filan. Şükür yine konuşmuş olmak için konuşmuş. Her zaman aynı şeyi yapıyor. Saha içindeki futbolunun, attığı olağanüstü golün, güzelim asistlerinin iki cümleyle içine ediyor. Konuşma etkileyici tabii. Ama beş küçücük hata var. 1. Bunu İstanbul’da değil Milano’da söylemeliydi, 2. Ali Sami Yen’de değil San Siro’da, 3. Güneş’e değil, Cuper’e, 4. "Bizi bırakacaksan" değil "bırakmayacaksan", 5. "Affımızı değil, affımı istiyorum Inter’den" demeliydi. Ve üstüne üstlük, bu Hakan Şükür’ün ve arkadaşlarının üstüne vazife değildi. Hani deveye "Neren eğri" diye sormuşlar, "Nerem doğru ki" demiş. Ah Hakan Şükür, ah... 
     
     SERİ İLANLAR 



 SPOR 


























</TEXT>
</DOC>
