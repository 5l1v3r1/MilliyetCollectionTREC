<DOC>
<DOCNO> 67767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/yasam/yas04.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Olimpiyatlarda hamburger zulmü 
</HEADLINE>
<TEXT>

Sporcularına sabah akşam hamburger verildiği için başarısız olduklarını söyleyen Belarus kayak takımı, Sulu yemek isteriz’ diye kazan kaldırdı 
     DIŞ HABERLER SERVİSİ 

     ABD’nin Utah kentinde düzenlenen Kış Olimpiyatları, madalya mücadelesinin yanı sıra bir de yemek mücadelesi’ne sahne oluyor. Olimpiyat organizatörlerini, öğle ve akşam yemeklerinde sporculara fast food vermekle suçlayan Belarus kayak takımı yetkilileri, dengesiz beslenme yüzünden performansı düşen takımlarının şansının azaldığını söylediler. 
     
     Bizi perişan ettiler 
     Takımlarının, oyunların düzenlendiği Salt Lake City’den 80 kilometre uzaktaki bir tesise yerleştirildiğini söyleyen Belarus Spor Bakan Yardımcısı Alexander Grigorov, organizatörlerin görevlerini yerine getirememesi yüzünden olimpiyatlarda başarısız olduklarını açıkladı. 
     Grigorov, "Sporcularımıza normal yemek, taze meyva suları, sıcak çorba servisi yapmaları gerekirken sandviçler, çeşit çeşit hamburgerler veriyorlar" diyerek yetkilileri suçladı. 
     
     Sulu yemeğe hasretiz 
     Pazartesi yapılan biatlon yarışında 30 sporcu arasından ancak 20’inci olabilen Belarus Milli Takım Kaptanı Ivan Ryzhenkov da en büyük sorunun yemek olduğunu söyleyerek başarısızlığını fast food’a bağladı. 
     Salt Lake City’den Belarus Devlet Televizyonu’na bir açıklama yapan Ryzhenkov, "Biatlon sporcularına üç gündür normal yemek verilmedi. İlk günden beri başımız yemeklerle belada" dedi. 
     Aynı zamanda Belarus Olimpiyat Komitesi’nin de başkanı olan Devlet Başkanı Alexander Lukaşenko konuyla ilgili olarak olimpiyat organizatörlerine yazılı bir protesto gönderdi. 
     Şu ana kadar oyunlarda Belarus’un henüz madalyası yok. Ancak Belarus buz hokeyi takımı büyük bir sürpriz yaparak finallere kalan ilk takım olmayı başardı. 
     



 YAŞAM 


















</TEXT>
</DOC>
