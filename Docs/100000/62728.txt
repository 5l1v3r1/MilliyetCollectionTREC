<DOC>
<DOCNO> 62728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/17/yazar/dundar.html </URL>
<DATE> 2002/01/17/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Krakerle gelen ecel 
</HEADLINE>
<TEXT>

     ABD Başkanı George Bush'un Beyaz Saray'da futbol maçı izlerken ani bir "kraker saldırısı"na uğrayıp ölümün eşiğinden dönmesi esprilere konu oldu. 
     İçki sigara içmeyen, kendine iyi bakan ve 11 Eylül'de bir kamikaze saldırısından kurtarılan Bush'un, "Lokmanı çiğnemeden yutma" diyen annesinin sözünü dinlemediği için ölmesi tuhaf bir tecelli olurdu doğrusu... 
     Fakat, şu da bilinen bir gerçek ki, dünya tarihi, elinde büyük güç tutan sıra dışı kahramanların, sıradan ölüm hikayeleriyle dolu... 
     
     
     
     Mesela ABD'nin kurucu Başkan'ı George Washington... 
     Ona, cephede sade bir siperde veya amansız bir suikastın kalleş pençesinde ölmek yakıştırılırdı. 
     Oysa Başkan, emekli olduktan sonra 67 yaşında tipileyen karla karışık yağmur altında 5 saat at sürdüğü için anjin olmuş, sonra da "mikrobu vücudundan atar" inancıyla kanı akıtıldığından güçsüz kalıp ölmüştür. 
     Ya İkinci Dünya Savaşı'nın efsanevi generali General Patton .. 
     Almanlara karşı verdiği acımasız savaşla tanınan Patton, savaşın bittiği yıl yine Almanya'da yaveriyle çıktığı sülün avında, Limuzin'iyle 2.5 tonluk bir askeri araca çarparak veda etti dünyaya... 
     
     
     
     Amerikan tarihinin gelmiş geçmiş en büyük gangsteri Al Capone da rakip çetelerin kurşun yağmuru altında veya polisle giriştiği bir çatışmada değil, metresinden kaptığı frengi sonucunda ölmüştür. 
     Soğuk savaş döneminde solculara kan kusturan Amerikalı senatör McCarthy mi 
     Senato tarafından suçlu bulununca kendini içkiye vermiş ve alkolizmin pençesine düşmüştü. Karaciğeri iflas edince öldü. 
     Rockefeller servetinin varisi torun Michael Rockefeller ise bambaşka zevkler peşinde kaybetti hayatını... Bir film ekibinin ses teknisyeni olarak gittiği Yeni Gine'de kafatası avcısı kabilelerden ilkel oymalar toplamaya çalışırken bindikleri tekne alabora olunca sulara kapılıp kayboldu. Ne dedesinin büyük serveti, ne yardıma koşmak isteyen Amerikan 7. Filosu, 23 yaşındaki milyarderin cesedini bulamadı. 
     
     
     
     Büyük İskender, Babil seferi öncesi giriştiği bir içki içme yarışmasında 6 litre şarap içip ölmüştür. 
     Hun Hakanı Attila ise İtalya'yı işgal planları yaptığı bir dönemde haremine yeni kattığı güzel kızla çekildiği gerdekte, burnundan gelen kan, sarhoş genzine dolunca... 
     Bu bilgileri toparladığım Aksoy Yayıncılık'tan çıkan "Nasıl Öldüler" kitabının İst. 2000 önsüzünde Malcolm Forbes, "Dünyaya gelişimiz hep birbirine benzer, ama dünyadan ayrılışımız kişiye özeldir" diyor. 
     Dünyevi iktidarın ya da servetin geciktirmeye bile yetmediği o veda anı, kişinin bütün tarihini sıfırlayacak kadar saçma, beklenmedik ve sıra dışı olabiliyor. 
     21. yüzyılın en güçlü koltuğunda oturan adamı, o koltuktan bir kraker parçasının devirmiş oluşu, ecelin iktidar karşısındaki pervasızlığını ve güç gösterilerinin anlamsızlığını düşündürmüyor mu size de... 
     
     







Örgüt ve birey 


Tarih tekerrür... 


Bush'tan Ecevit'e tam destek 


Ecevit'in Washington sloganları üzerine... 


Nazım yüzünden başıma gelenler 


Derviş ve keramet 


Krakerle gelen ecel 


İnsanın tek gerçeği 


Ya biz ABD’ye nasıl bakıyoruz 


Lara’lar için ağlamak yeterli mi 


Bilgi arbitrajı... 


Cumhurbaşkanım Bu insanlar için af yetkinizi kullanınız 


Asparagas haberin müellifi diyor ki 


Ecevit'e ABD rüzgarı 


Dubai içi evliliğe 70 bin dirhem 


Dolar fiyatı yakında ya "U" ya "V" yapar 


Mavi Akım iddianamesi çıkıyor 


</TEXT>
</DOC>
