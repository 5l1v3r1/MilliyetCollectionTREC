<DOC>
<DOCNO> 93880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/son/sondun25.html </URL>
<DATE> 2002/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda hükümetini Jan Peter Balkenende kuracak 
</HEADLINE>
<TEXT>

     Hollanda'da 15 Mayıs'ta yapılan seçimlerden sonra, üç parti arasında varılan koalisyon anlaşmasının ardından Kraliçe Beatrix, Hıristiyan Demokrat lider Jan Peter Balkenende'yi hükümeti kurmakla görevlendirdi. 
     Seçimlerden birinci parti olarak çıkan Hıristiyan Demokratlar ile, Pim Fortuyn Listesi ve Liberal Parti arasında bir ayı aşkın bir süredir devam eden koalisyon görüşmelerinde, hafta başında anlaşmaya varıldığı açıklanmıştı. 
     Hükümeti kurmakla görevlendirilen Balkenende, koalisyonu oluşturan diğer parti yetkilileriyle bakanlar kurulu listesi üzerinde çalışmalarına başladı. 
     Hıristiyan Demokratların lideri 46 yaşındaki Balkenende'nin, 15 Temmuz'a kadar bakanlar kurulu listesini oluşturarak, onay için Kraliçe Beatrix'e sunması bekleniyor. 
     Merkez sağ ağırlıklı yeni hükümetin koalisyon protokolünde, yabancılar politikasının sertleştirilmesi ile iç güvenlik birinci öncelikli konular olarak yer alıyor. 
     





</TEXT>
</DOC>
