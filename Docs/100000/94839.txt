<DOC>
<DOCNO> 94839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/10/son/sondun07.html </URL>
<DATE> 2002/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak operasyonunda Türkiye'den yardım istenecek iddiası 
</HEADLINE>
<TEXT>

     Amerikalı emekli Korgeneral Thomas G. McInerney, Irak'a yönelik olası bir askeri harekatta, en önemli müttefik konumundaki Türkiye'den yardım isteneceğini söyledi. 
     McInerney, Washington Institute adlı düşünce kuruluşunda, Irak'a yönelik olası bir harekatla ilgili seçenekleri değerlendiren bir konuşma yaptı. Emekli Korgeneral, ''Irak'a karşı bir operasyonda, Türkiye'den daha önemli bir müttefik olmayacak. Türkiye'nin yardımı mutlaka istenecek'' dedi. 
     ''ABD Başkanı George Bush'un Cumhurbaşkanı Ahmet Necdet Sezer'e 'Size ihtiyacımız var' dediğinde, Türkiye'den de bu yardımın gelmesini beklediğini'' söyleyen McInerney, ABD'nin ihtiyacı olduğunda Türkiye'nin daima yardıma koştuğunu ve Türkiye'nin ihtiyacı olduğunda da ABD'nin bu değerli müttefikinin yanında olduğunu söyledi. 
     Emekli Korgeneral McInerney, Türkiye'nin mükemmel bir ordusu, olağanüstü bir hava üssü ile seçkin bir liderliğe sahip Müslüman bir ülke olduğunu, Irak'ın yeniden yapılandırılması sürecinde de Türkiye'ye önemli rol düşeceğini ifade etti. 
     Irak'a yönelik iki tür askeri seçenek olduğunu belirten McInerney, birinci seçeneğe göre 200 bin kadar askerin kullanıldığı geleneksel ''işgal'' yöntemiyle hareket edilebileceğini, ancak kendisinin bu seçenekten yana olmadığını söyledi. McInerney, 30 ile 50 bin arasında askerin katıldığı, ağır hava bombardımanı destekli bir harekatın daha yerince olacağını ve ABD'nin ''küçük ayak izleri'' bırakmasının tercih edileceğini kaydetti. 
     McInerney, ABD'nin askeri gücünün, Irak'ın özgürleştirilmesini yine Irak halkının gerçekleştirmesine sadece yardım edeceğini, Irak halkı ve ordusunun, liderleri Saddam Hüseyin'e kolayca sırt çevirmesini beklediğini söyledi. Irak'ın bölünmesine izin verilmeyeceğini söyleyen McInerney, yeniden yapılandırma sürecinde ABD'nin önemli rol alacaını belirtti. 
     





</TEXT>
</DOC>
