<DOC>
<DOCNO> 92510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/son/sontur27.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinema sanatçısı Turgut Özatay toprağa verildi... 
</HEADLINE>
<TEXT>

     Sinema sanatçısı Turgut Özatay'ın cenazesi, Teşvikiye Camii'nde öğleyin kılınan cenaze namazının ardından Feriköy Mezarlığı'nda toprağa verildi. 
     Teşvikiye Camii'ndeki cenaze töreninde, Özatay'ın tabutunun yanında dua eden sanatçı Hülya Koçyiğit, Türk sinemasının ''temel direklerini birer birer kaybettiğini'' söyledi. 
     Koçyiğit, ''Ama onlar öylesine Türk halkını etkilemiş insanlar ki Türk sineması var oldukça aramızda yaşayacaklar. Turgut ağabeyden çok şey öğrendik. O, çok iyi bir aktör olmanın yanında, her zaman düşünceli ve kibar bir beyefendiydi'' diye konuştu. 
     Ferdi Tayfur da Özatay ile 4 filmde rol aldıklarını dile getirerek, ''Çok beyefendi bir insandı. Zaten kötü adam rollerini hep iyi insanlar oynar'' dedi. 
     Sinema Oyuncuları Derneği Başkanı Selda Alkor, ''Turgut Özatay ile oynamayan sanatçı arkadaşımız olmadı, hepimiz çok üzgünüz. Bize düşen, onun Türk sinemasına bıraktığı mirası korumak'' diye konuştu. 
     Törene, Özatay'ın eşi Metin Özatay, Türk sinemasında ''kötü adam'' tiplemeleriyle ünlenen ve sanatçıyla sayısız filmde rol alan Kazım Kartal, Ali Güney, Mehmet Ali Akpınar ve İhsan Gedik ile aralarında Yusuf Sezgin ve İzzet Günay'ın da bulunduğu çok sayıda meslektaşı katıldı. 
     Öte yandan, kalp krizi sonucu ölen, tiyatro sanatçısı Tekin Akmansoy'un eşi Meral Akmansoy'un cenaze namazı da Teşvikiye Camii'nde kılındı. 
     Fenerbahçe Spor Kulübü Başkanı Aziz Yıldırım ile aralarında Leman Çıdamlı, Ahmet Uğurlu, Nejat ve Behzat Uygur'un da bulunduğu çok sayıda sanatçı, Tekin Akmansoy'a başsağlığı diledi. 
     Babası Tekin Akmansoy'un da rol aldığı ''Kaynanalar'' dizisinin yönetmeni Arzu Akmansoy, tören boyunca gözyaşlarını tutamazken, babası ile cenaze namazı kılarak, annesinin tabutunu taşıdı. 
     Akmansoy'un cenazesi, Zincirlikuyu Mezarlığı'nda toprağa verildi. 
     





</TEXT>
</DOC>
