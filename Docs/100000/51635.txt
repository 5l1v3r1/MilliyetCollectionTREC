<DOC>
<DOCNO> 51635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/10/son/sontur14.html </URL>
<DATE> 2001/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Çakmakoğlu "Türkiye'nin menfaatlerine göre hareket ederiz" 
</HEADLINE>
<TEXT>

     Milli Savunma Bakanı Sabahattin Çakmakoğlu, ''Irak'da Saddam rejimi konusunda BM Güvenlik Konseyi'nin aldığı tedbirlerin ciddi olarak uygulanması ve denetlenmesi zaten gündemde. Bunun etkin hale getirilmesi maksadı sağlayacaktır'' dedi. 
     Çakmakoğlu, Türkiye Gaziler Kültür ve Yardımlaşma Vakfı'nın Pursaklar'da oluşturduğu ''Türkiye Gaziler Vakfı İlk Hedef Ormanı'' fidan dikim törenine katıldı. 
     Burada, gazetecilerin sorularını yanıtlayan Çakmakoğlu, ''Türk askerinin Afganistan'a 20 Kasım'da gideceği söyleniyor. Bu doğru mu '' şeklindeki bir soru üzerine, ''Hayır. Tarih kesinleşmedi'' karşılığını verdi. 
     Bir gazetecinin, ''Genelkurmay Başkanı'nın Irak ile ilgili sözlerini nasıl değerlendiriyorsunuz '' sözlerine de Çakmakoğlu, bu konuda daha önce Hırvatistan'a giderken Etimesgut Askeri Havalanı'nda açıklama yaptığı karşılığını verdi. 
     Çakmakoğlu, şunları kaydetti 
     ''Bunu, tekrar değerlendirdiğimizde, Genelkurmay Başkanımızın dün yaptığı açıklama doğrultusunda olduğunu göreceksiniz. Çünkü, arzu etmediğimizin gerekçeleri var. Bir kere Körfez Krizi dolayısıyla olumsuz bir hatıra bizde. 40 milyar dolarlık kayıplar var, zarara uğramışızdır. İkincisi, 500 bin civarında Iraklı sığınmacı kapılarımıza dayanmışlardır. İki tarafta da çeşitli zararlara sebebiyet vermenin dışında, insani yardımları da birlikte yaşadık. 
     Bunların tekrarlanmasını istemiyoruz. 
     Bir başka gerçek, Irak'ta Saddam rejimi dolayısıyla yapılması istenler var. Bu konuda BM Güvenlik Konseyi'nin aldığı tedbirlerin ciddi olarak uygulanması ve denetlenmesi zaten gündemde. Bunun etkin hale getirilmesi maksadı sağlayacaktır diye düşünüyoruz.'' Çakmakoğlu, ''Irak'a yönelik bir operasyona dair ABD'den bir mesaj geldi mi '' sorusuna ise ''Hayır, benim bilgi hudutlarım içerisinde böyle bir istek gelmedi. Medyada sık sık gündeme geliyor. Biz de cevap veriyoruz. Biz arzu etmiyoruz. İleride şartlar ne gösterir... 
     Türkiye'nin menfaatlerine göre hareket ederiz, öyle şartlar olduğu takdirde'' yanıtını verdi. 
     -GÜRCİSTAN- Milli Savunma Bakanı Çakmakoğlu, Gürcistan'ın Abhazya sınırına Türk askeri istediği yolundaki haberlerin hatırlatılması üzerine, bunun Türk Silahlı Kuvvetleri'nin hem performans bakımından, hem de caydırıcı güç olarak nasıl iyi seviyede yetişmiş olduğunu gösterdiğini söyledi. Çakmakoğlu, söyle konuştu 
     ''Bu, Türkiye'nin güçlü ve bölgesinde istikrarı sağlayacak kabiliyetlerle donanmış olduğunu gösteriyor. İkincisi, Gürcistan, iki yakın ülke komşuluğunun ötesinde ittifaka dayanan ilişkilerimiz olan bir ülkedir. Kafkasya'nın huzur içinde, güvenlik içinde kalabilmesi için dostlarımıza her türlü desteği yapmamız gerekiyor. Bunlardan birisi Azerbaycan ise hemen onun yanında Gürcistan gelmektedir. 
     Gürcistan'ın içinde yaşanan birtakım olaylar var. Olayların içindeki Abhazyalar, Osetyalar, Acarlar dahil iç meseleleri dışına objektif bakmayı bilen bir ülke konumundayız. Ancak, biz sıcak çatışmalar değil tesis edilecek güvenlik sonrası barış gücüne katılmayı hep düşünmüşüzdür. Dünyadaki diğer uygulamalara bu şekilde katılmışızdır.'' Bir gazetecinin, ''Gürcistan'dan somut bir talep geldi mi '' sorusu üzerine de Çakmakoğlu, Makedonya, Bosna-Hersek, Arnavutluk, Somali'de yaşanan olaylarda da Türkiye'nin barış gücü göndermenin dışında başka bir şekilde katılmadığına işaret ederek, ''Sayın Cumhurbaşkanı'nın görüşmeleri dışında benim başka bir bilgim yok. Onun basın açıklamasından yola çıkarak bu değerlendirmeyi yapıyorum'' dedi. 
     Çakmakoğlu, ''Afganistan'a gönderilecek birliğin mevcudunun azaltılması söz konusu mu '' sorusunu da şöyle cevaplandırdı 
     ''Bu, bizden beklenen operasyonlar için, askeri hizmetler için yetecek bir güçtür. Sayısal rakamlara bakmayın. Bazı ülkeler şu kadar gönderiyor falan... Esas olan orada size verilecek görevleri yapabilecek sayıda olmasıdır. Bizim göndereceğimiz birlik, zaten profesyonel, bu konuyu meslek edinmiş, bu işleri bilen bir gruptur. O bakımdan sayı verilecek görevler için yeterlidir.'' 
     






</TEXT>
</DOC>
