<DOC>
<DOCNO> 95872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/15/son/sontur15.html </URL>
<DATE> 2002/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İpler gerildi... Herşey Çarşamba günü belli olacak... 
</HEADLINE>
<TEXT>

     Başbakan Bülent Ecevit, yazarlarımız Derya Sazak ve Fikret Bila ile yaptığı görüşmede açık bir mesaj verdi 
     "Derviş giderse ben de kalmam...". 
     Ecevit, MHP'nin Derviş'in istifası yönünde baskılarının sürmesi halinde nasıl davranacağını böyle net olarak dile getiriyor. 
     Ancak MHP'nin tavrı da net... 
     Ancak MHP de Kemal Derviş'in istifa etmesi yada görevinden alınması için bastırıyor, geri adım atmıyor. 
     Devlet Bahçeli bugün saat 16 00'da basın toplantısı düzenledi. Toplantıda erken seçimin artık kaçınılmaz olduğunu vurguladı. Derviş'e gösterdikleri tepki ve Bakanlar Kurulu'na katılmayacakları iddialarıyla ilgili sorulara ise "Bu bir medya sorunu. Biz basın toplantısı yapmadan herşey yazılıp çiziliyor" dedi. 
     Bahçeli, sözlerinin iddiaları doğruladığı anlamına gelip gelmediği yolundaki soruları ise yanıtsız bıraktı. 
     MHP 40 dakika süren basın toplantısında Derviş ile ilgili olarak " Biz Derviş'in siyasi arayışlarını anlayışla karşılarız. Ancak bu durumun siyasi etik kuralları ile bağdaşmayacağını ve ahlaki bulmadığımızı belirttik. Derviş'in bu durumu Başbakan'ın takdir ve tasarrufundadır. Ecevit ile liderler zirvesi öncesinde bir görüşmemiz olmayacak. Zirve olursa görüşlerimizi orada söyleriz." MHP'nin yarı resmi yayın organı Ortadoğu Gazetesi'ne göre Devlet Bahçeli Ecevit'e Derviş sorununu çözmesi için iki gün süre verdi. 
     İki gün önemli çünkü Çarşamba günü Bakanlar Kurulu toplantısı var. 
     MHP tarafı Kemal Derviş'in Çarşamba günü yapılacak Bakanlar kurulu'na katılmamasını istiyor. 
     Hatta Derviş'in katılması halinde Bahçeli ve MHP'li bakanların Bakanlar Kurulu'na girmeme yolunda karar aldıkları belirtiliyor. 
     Ankara'da herkes gözünü Çarşamba günü yapılacak Bakanlar Kurulu toplantısına dikti. 
     MHP lideri Bahçeli bu sabah kurmayları ile birlikte toplantı yaptı. Toplantıda Derviş'e duyulan tepkiler dile getirildi ve izlenen politikaların değiştirilmemesi yolunda karar alındı... 
     Haftanın en kritik görüşmesi Bahçeli ile Ecevit arasında gerçekleşecek. Bu görüşme belki de hükümetin kaderini belirleyecek... 
     
</TEXT>
</DOC>
