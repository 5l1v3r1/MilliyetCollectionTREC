<DOC>
<DOCNO> 81850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/03/son/sondun17.html </URL>
<DATE> 2002/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
"Büyük kalçalı kadın" 2 asır sonra yurduna döndü 
</HEADLINE>
<TEXT>

     ''Büyük kalçalı kadın'' olarak bilinen ve 1816'da ölen Güney Afrikalı kadının mumyalanmış bedeni yaklaşık 2 asır sonra ülkesinin topraklarına ulaştı. 
     Devlet radyosu SABC'nin haberinde, 19. yüzyıl Avrupasının insan tacirlerinin eline düşen ve kalçası büyük olduğu için bir hayvan gibi sergilenen Saartjie Baartman adlı kadının ölümünden sonra mumyalanan ve uzun yıllar Fransa'nın başkenti Paris'teki İnsan Müzesi'nde sergilenen bedeninin, bu sabah Johannesburg Havaalanı'na ulaştığı duyuruldu. 
     Haberde, Güney Afrika Havayolları'na ait bir uçakla gelen mumyalanın, gün içinde Saartjie Baartman'ın doğum yeri olan Cape Town'a nakledileceği belirtildi. 
     Güney Afrika'da 9 Ağustos'ta kutlanan Kadın Günü'nde Saartjie Baartman onuruna bir tören düzenlenecek. 
     Fransız Parlamentosu, 21 Şubat'ta onayladığı kanunla Saartjie Baartman'ın mumyalanmış bedeninin vatanına gönderilmesine olanak sağlamıştı. 
     





</TEXT>
</DOC>
