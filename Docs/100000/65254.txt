<DOC>
<DOCNO> 65254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/31/son/sontur19.html </URL>
<DATE> 2002/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Muş'ta yola çığ düştü.. 10 kişinin kurtarılmasına çalışılıyor 
</HEADLINE>
<TEXT>

     Muş'ta, yola çığ düşmesi sonucu bir minibüste bulunan 10 kişi mahsur kaldı. İçinde hastaların da bulunduğu minibüstekilerin kurtarılması için çalışma başlatıldı. 
     Muş'un Üçeller Köyü'nden il merkezine giden Gıyasettin Korkmaz yönetimindeki 49 D 2171 plakalı minibüs, merkeze 25 kilometre uzaklıktaki Derecik Tepesi mevkiine çığ düşmesi sonucu içindeki 10 yolcuyla birlikte mahsur kaldı. 
     Muş Devlet Hastanesi'ne getirilmekte olan 2 hastanın da aralarında bulunduğu yolcuların kurtarılması için çalışma başlatıldı. 
     Bu arada sürücü Korkmaz, cep telefonu aracılığıyla bulundukları yerde şiddetli tipi ve fırtına olduğunu, Köy Hizmetleri ekiplerini beklediklerini ifade etti. 
     Minibüste bulunan Nadir Bozkurt ve Selahattin Toplu'nun durumlarının iyi olmadığını ifade eden Korkmaz, şu anda çaresiz olduklarını ve kendi imkanlarıyla bulundukları yerden kurtulmalarının imkansız olduğunu kaydetti. 
     






</TEXT>
</DOC>
