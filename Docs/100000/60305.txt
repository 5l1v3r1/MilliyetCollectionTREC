<DOC>
<DOCNO> 60305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/03/siyaset/siy05.html </URL>
<DATE> 2002/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
SHP ile 15 Ocak’ta yeniden 
</HEADLINE>
<TEXT>
Yeni Sol’ eski partisini kuruyor 
SHP’nin kurucuları arasında Murat Karayalçın, Ercan Karakaş, Aydın Güven Gürkan, Celal Doğan ve Fikri Sağlar’ın adı geçiyor 
     ANKARA Milliyet 

     Yeni Sol’un ilk partisi kuruluyor. 1995’te kendi kendini feshederek CHP çatısı altında birleşen SHP, 15 Ocak’ta tekrar kuruluyor. SHP’nin tüzük ve program hazırlığının sona erdiği, partinin kuruluş açıklamasının 15 Ocak’ta Ankara’da yapılacağı öğrenildi. SHP’nin kurucuları arasında Murat Karayalçın, Ercan Karakaş, Mehmet Moğultay, Aydın Güven Gürkan, Celal Doğan, Onur Kumbaracıbaşı ve Fikri Sağlar’ın adı geçiyor. 
     Türkiye genelinde geniş bir örgütlenmeye sahip olan Sosyal Demokrat Hareket Dergisi’nin Başkanı Murat Karayalçın, dün yaptığı yazılı açıklamada yeni partinin sinyallerini verdi. Kendini fesheden SHP’nin eski Genel Başkanı Karayalçın, kadroları, tüzüğü ve programıyla yeni bir sosyal demokrat oluşumun ivedilikle gerçekleştirilmesi gerektiğini belirterek, "Bireysel olarak bu sürecin önünde de, sonunda da görev üstlenmeye hazırım" dedi. 
     Yeni bir sosyal demokrat oluşumun önemini yineleyen Karayalçın, bunun için gerekli siyasal altyapının tüm unsurlarıyla hazır olduğunu kaydetti. 
     İstanbul’da dün Yeni Sol’un kurmayları ile görüşen Karayalçın, şunları söyledi 
     "Sayın Erdal İnönü’nün çekilmesiyle ortaya çıkan boşluğun doldurulamaması, tüm sosyal demokrat siyasetçiler için ağır bir vebal olacaktır. Tarihi bir zaman aralığı içinde bulunuyoruz. Sonuçta yeni sosyal demokrat oluşum kuyrukluyıldızın tılsımlı dokunuşu ile ortaya çıkacak değildir. Çözümler getirmek ya da ortaya konulan önerileri değerlendirmek, ilgili herkes için bir görevdir." 
     



 SİYASET 















</TEXT>
</DOC>
