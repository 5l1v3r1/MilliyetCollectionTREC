<DOC>
<DOCNO> 50692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/05/son/sondun03.html </URL>
<DATE> 2001/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de "teröristler eşcinsel" tartışması... 
</HEADLINE>
<TEXT>

     ABD'de yayınlanan magazin dergisi National Enquirer, 11 Eylül terörist saldırılarını düzenleyen Muhammed Atta ve arkadaşlarının eşcinsel olduğunu iddia ederken, Newsweek dergisi, bu haberi eleştirerek, kötülerle eşcinselleri özdeşleştirmenin yanlış olduğunu yazdı. 
     National Enquirer, Atta'nın, 11 Eylül'de kaçırılan uçaklarda kamikaze saldırıları düzenleyen diğer teröristlerle eşcinsel bir yaşam sürdürdüğünü ileri sürerken, Atta'nın babasının, ''oğlum kız gibiydi'' sözlerine yer verdi. 
     Amerikan Newsweek dergisi ise, 11 Eylül olaylarının hemen ardından medyada, teröristlerin eşcinsel olduğuna dair haberlerin yayıldığını ve hatta Federal Soruşturma Bürosu FBI'ın, bu konunun üzerinde durduğunu yazdı. 
     Ancak Newsweek, bu iddianın FBI tarafından doğrulanmamasına karşın, spekülasyonların sürdürüldüğünü belirterek, kötüler ile eşcinsellik arasında bağlantı kurmaya çalışmanın yanlış olduğunu ifade etti. Dergi, modacı Gianni Versace'nin katili Andrew Cunanan, seri katil Jeffrey Dahmen ve Adolf Hitler'in de eşcinsel olduğu iddialarına dikkat çekerek, ''kötüler neden hep eşcinsel olsun '' sorusunu yöneltti. 
     Newsweek, Atta veya arkadaşlarının eşcinsel olup olmadığının önem taşımadığını ancak teröristlerle eşcinsellik arasında bağlantı kurularak, eşcinsellere karşı nefretin sergilendiğini savundu. 
     Dergi, 11 Eylül saldırılarında, Pennsylvania'daki uçağın düşmesini sağlayan kahraman yolculardan Mark Bingham'ın, eşcinsel kimliğini saklamayan bir kişi olduğunu, kahramanlık girişiminde bulunan diğer yolcuların hayatları sergilenirken, sırf eşcinsel olduğu için Bingham'dan bahsedilmediğini de ileri sürdü. 
     Düşen uçağın, Beyaz Saray veya kongreyi hedef aldığı, cep telefonuyla, Dünya Ticaret Merkezi ve Pentagon'un başına gelenleri öğrenen yolcuların ise, nasıl olsa ölecekleri düşüncesiyle, saldırganlarla boğuşarak, amaçlarına ulaşmalarına engel oldukları zannediliyor. 
     Newsweek, iki hafta önce, Amerikan Associated Press haber ajansının yayınladığı bir fotoğrafa da değindi. Olay fotoğrafta, bir donanma subayının yanındaki bombada, ''alın bunu eşcinseller'' High Jack This, Fags yazıyordu. Donanma, bombanın üzerindeki eşcinsel karşıtı ifade dolayısıyla özür dilerken, Associated Press, bunun bir ''gazetecilik hatası'' olduğunu açıklamıştı. 
     






</TEXT>
</DOC>
