<DOC>
<DOCNO> 78841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/17/yazar/zbirand.html </URL>
<DATE> 2002/04/17/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Hollanda ve Belçika h l direniyor... 
</HEADLINE>
<TEXT>

     Lüksemburg 

     Türkiye, uzun süredir AB’nin kapısını çalıyor. 11 Eylül ertesinde baskısını daha da arttırdı. İstediği, PKK ile DHKP-C’nin AB terör listesine alınmalarıydı. 
     Avrupa Birliği’nin bir terör listesi var. Birlik içinde veya uluslararası alanda terör yapan örgütler bu listeye alındıkları andan itibaren, faaliyetleri hemen hemen imkansızlaşıyor. Bu örgütün paralarına el konuyor. Çalışmaları kısıtlanıyor. Üyeleri çok daha dikkatli şekilde izlenmeye başlanıyor. 15 ülke polisi arasında kurulan bir haberleşme sayesinde, örgütün attığı her adım bildiriliyor. Özetlemek gerekirse, örgüt çelik bir çembere alınıyor. Yaşam hakkı yok ediliyor. 
     Türkiye, PKK ve DHKP-C’nin de bu listeye eklenmesini ve faaliyetlerinin bu şekilde izlenmesini istiyor. Ancak bazı AB ülkeleri buna karşı çıkıyorlar. 
     Örneğin Almanya, Belçika, Hollanda ve İskandinav ülkeleri PKK’nın artık terörü bıraktığı ve siyasi faaliyet yapan bir örgüt konumuna girdiği görüşündeler. Yıllardır faaliyet gösteren PKK’nın, siyasileşme aşamasına geldiği yani silah bıraktığı sırada üstüne varılmasının aksi tepki yaratacağını ileri sürüyorlar. 
     Bizler ne kadar "30 bin insanın katili olduklarını" söylersek söyleyelim, AB ülkeleri için PKK artık terörist değil. Terörden vazgeçmiş bir siyasi akım... 
     Aslında, bu açıklamaların ötesinde, bir de korkuları var. 
     Almanya başta olmak üzere, AB ülkelerinde yaklaşık 600 bin Kürt kökenli insan yaşıyor. PKK’nın terör listesine alınması ve üzerine gidilmesi durumunda bu 600 bin insanın sokaklara dökülmesinden kaygılanılıyor. Bundan önceki örneklere bakılıyor ve Avrupa’nın savaş alanına dönmemesi için, AB temkinli davranıyor. 
     Belçika için ayrıca DHKP-C sorunu var. 
     Bu örgüt yıllardan beri yerleşmiş, ilişkiler kurmuş ve kendini, Türkiye’deki sistemi değiştirmeye çalışan bir "sivil toplum kuruluşu" olarak kabul ettirmiş. Belçikalıların sıkıntısı da işte bu... 
     
Baskılar sonuç veriyor...      Türkiye bu direnişi kırabilmek için elinden geleni yapıyor. 
     Özellikle 11 Eylül sonrasında gündemin başına geçen "terörle mücadele" eylemi çerçevesinde, özellikle bir iki örgütün listeye eklenmesi için bastırıyor. 
     Ankara’nın girişimine en büyük destek, Amerika Birleşik Devletleri’nden geldi. Bush yönetimi, kapalı kapılar ardında, Türkiye’nin isteğinin çok haklı olduğunu ve AB’nin listesini genişletmesi gerektiğini anlattı. 
     Aylardır süren kampanya sonuç verme aşamasında. 
     AB yetkilileriyle yaptığım konuşmalarda, listenin genişletilmek üzere olduğu ortaya çıktı. 
     Hollanda ve Belçika’nın dışındaki bütün üye ülkeler, PKK ile DHKPC’nin listeye eklenmeleri yönünde oy kullanmaya hazırlar. 
     AB Komisyonu’nda ve Parlamento’da bu konuyu yakından izleyen yetkililer, son adımın önümüzdeki günler veya haftalarda atılabileceğini söylediler. Mesut Yılmaz "Bu iş tamam" diye açıklama yaptı, ancak benim edindiğim bilgiler, Yılmaz’ınki kadar kesin değil. 
     Hollanda’nın PKK, Belçika’nın ise hem PKK hem de DHKPC konusunda hala çekinceleri var. Açıkça söylememekle birlikte, korkuları sürüyor. Aynı kaynaklara göre, cuma günü AB ülkeleri daimi delegeleri konuyu bir defa daha ele alacaklar. Ancak kesin bir kararın alınıp alınmayacağı, Hollanda ve Belçika’nın ısrarlarından vazgeçip geçmeyecekleri heniz kesin değil. Bu iki ülke, kuşku ve kaygılarını tümüyle giderebilmiş değiller. dışişleri bakanlıkları listenin genişletilmesini isterken, içişleri veya adliye bakanlıkları çekimser davranıyorlar. 
     Belçikalı bir yetkili benimle konuşurken, "Bu örgütler insanı korkutuyorlar. Ancak fazla dayanamayacağımızı da biliyoruz" deyince, bu direnmenin sonuna yaklaşıldığını anladım. Eğer biraz sabırlı olursak, istediğimizi elde edebileceğiz. 
     Bu olay, AB’nin nasıl işlediğini de ortaya çıkarıyor. 
     Biz hemen tepki gösteriyoruz. Oysa AB’de, Ankara gibi herşeye karar veren bir merkez yok. 15 üyeden 15 farklı görüş çıkabiliyor. Tartışılarak ortak bir çözüme ulaşılıyor. Bu da zaman alıyor. Biz sabırsız olduğumuz için, bu tutumun ülkemize karşı bir politika sanıyoruz. Oysa, ilgisi yok. 
     Göreceksiniz, eninde sonunda terör listesi Türkiye’nin beklentisi yönünde genişleyecek. O zaman mekanizmayı anlayabilmemiz daha kolay olacak... 
     
     







Kürt ve İslam 


"Söylemeye gerek yok, insanlık salak biraz" 


Beypazarı’ndan 


Hortum işleri 


Internet neden bizi korkutuyor 


Ecevit'li DSP seçimde ne yapar 


Liderin ayakları 


Hangisi yalan söylüyor DİE mi, MEB mi 


Çırpınırdı kurlar... 


Geometri, evren, Tanrı 


Tepkide ölçü... 


Hırsız var’ demeden önce düşünmek şart 


TOBB’da denge hesabı 


Yok mudur durduracak bu futbol kepazeliğini 


Dedikodu tatlı şeydir... 


Beyoğlu'nun sinema ile artan büyüsü 


Filistin Muhalefetin ölüm dili 


Önümüzdeki günler zor 


ABD’de paranın yumuşağı da var serti de 


</TEXT>
</DOC>
