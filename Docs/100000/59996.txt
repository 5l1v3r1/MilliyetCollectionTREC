<DOC>
<DOCNO> 59996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/31/son/soneko07.html </URL>
<DATE> 2002/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
1.3 trilyonluk otomobile Türk parçası... 
</HEADLINE>
<TEXT>

     DaimlerChrysler Group, dünyanın en prestijli otomobili olarak kabul edilen 800 bin dolarlık ''Maybach''ta kullanacağı kauçuk-metal titreşim kontrol elemanları için, Bursa'da faaliyet gösteren Beltan Firması'nın ürününü tercih etti. 
     İlk olarak üretildiği 1929 yılında statü ve zenginliğin simgesi olan ve 1941 yılında üretimine son verilen ''Maybach'', aradan geçen 60 yılın ardından DaimlerChyrsler tarafından tasarlanan ultra lüks otomobilde yeniden hayat bulurken, Bursa'da üretilen bir yedek parçanın bu otomobilde kullanımı, Türk otomotiv yan sanayiinin geldiği noktayı ortaya koydu. 
     Satış fiyatı 800 bin dolar olan ''Maybach''ın, yoldan gelen titreşim ve sesleri en aza indiren kauçuk-metal titreşim kontrol elemanlarını üreten Beltan'ın Genel Müdürü Halil Akgül, böyle prestijli bir otomobile yedek parça üretmenin mutluluğunu ve gururunu yaşadıklarını söyledi. 
     
     ''TÜRK OTOMOTİV YAN SANAYİİNİN BAŞARISI'' 
     DaimlerChrysler'in, bu tür bir otomobile parça üretecek firmaları çok sıkı denetimden geçirdiğini ifade eden Akgül, şöyle konuştu 
     ''DaimlerChrysler'in görevlileri fabrikamıza gelip, incelemelerde bulundular. Bütün üretim sürecini kontrolden geçirdiler ve fabrikanın yeterliliğini yerinde gözlediler. Bunun yanı sıra, parçanın özel bir anlamı olduğu için, garanti şartlarını da imzalamamız gerekiyordu. Bütün bu süreç, çok sıkı bir denetim ve kontrolü kapsıyor. Bir firmanın DaimlerChrysler ile anlaşma yapabilmesi için, denetimlerde 100 üzerinden 95 alması gerekiyor. Biz, bunu başardık. Ama bu sadece bizim değil, Türk otomotiv yan sanayiinin bir başarısıdır.'' Akgül, yapılan anlaşma doğrultusunda, bu yılın başında çalışmalara başladıklarını ve haziran ayından itibaren ''Maybach'' için kauçuk-metal titreşim kontrol elemanlarını üretmeye başladıklarını dile getirerek, bugüne kadar yaklaşık 300 bin adetlik ihracat gerçekleştirdiklerini bildirdi. 
     
     PORSCHE VE LAMBORGHİNİ'YE DE PARÇA 
     ''Maybach''ın dışında, Porsche, Lamborghini, Volvo, Audi ve Mercedes gibi markalara da yedek parça üretimi yaptıklarını anlatan Akgül, bu firmalara, değişik titreşim kontrol elemanları, motor takozları ve dinamik sönümleyiciler ihraç ettiklerini kaydetti. 
     Akgül, Japonya'ya yedek parça ihracatında bulunmak amacıyla da çalışmaların sürdüğünü belirterek, şunları söyledi 
     ''Japonya'da üretim yapan Mazda ile temasa geçtik. Bu firma için gelecek yılın ilk ayında, numune olarak yedek parça üretimi yapacağız. Bu, Türk otomotiv yan sanayii için yine çok önemli bir olay. Japonya, ithalat konusunda tutucu bir ülke. Almanlar bile, bu ülkeye çok zor şartlar altında ihracat yapabiliyor. Mazda ile anlaşmayı sağlayabilirsek, ilk etapta 1 milyon dolarlık ihracat yapmayı hedefliyoruz. Böylece, Japonya pazarının kapısını da açmış olacağız.'' 
     
     STATÜ VE ZENGİNLİK SİMGESİ ''MAYBACH'' 
     Gottlieb Daimler ile birlikte 1899 yılında otomobil üretmeyi başaran Wilhelm Maybach'ın ölümünün ardından, oğlu Karl Maybach, 1929 yılında ''Maybach'' adını taşıyan ilk lüks otomobili üretti. Bantlarda kaldığı 12 yıl boyunca bin 800 adet üretilen ''Maybach'', o dönemde statü ve zenginliğin simgesi olarak kabul edildi. 
     DaimlerChrysler Group tarafından üretilen ve ''Maybach'' adı verilen ultra lüks otomobilin de, sağladığı üstün konfor, performans ve güvenlik unsurlarıyla, selefini aratmayacağına kesin gözüyle bakılıyor. 
     Üretiminde en küçük detaylara bile son derece dikkat gösterilen ve çok kaliteli parçalar kullanılan ''Maybach''ta, 5.5 litre hacimli ve çift turbo beslemeli V12 motor görev yapıyor. 
     Bu motor, sahip olduğu 900 Nm'lik tork değeriyle, ağırlığı 3 tona yaklaşan otomobile üstün bir performans kazandırırken, ''Maybach''ın birinci sınıf kaliteli kabininde, DVD'den, bilgisayar ve telefona kadar her türlü multimedya ve haberleşme sistemleri bulunuyor. 
     





</TEXT>
</DOC>
