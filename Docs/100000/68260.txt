<DOC>
<DOCNO> 68260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/18/son/sondun15.html </URL>
<DATE> 2002/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum acemi erler "Vatan sınırları Girne'dedir" sloganıyla eğitiliyor 
</HEADLINE>
<TEXT>

     Larnaka Acemi Er Eğitim Kampı'nın komutanlığını yapan Panayotis Hristodulu, acemi erlerin, ''yarı işgal altındaki vatanın sınırları Girne'dedir sloganını fiiliyata dönüştürmek için eğitildiklerini'' söyledi. 
     Hristodulu, kampı gezen Simerini gazetesi muhabirlerine yaptığı açıklamada, ''Acemi erler bu kampta, sorumlu ve daha sonraki yaşamları için ise yeterli insanlar olacak, ayrıca 'yarı işgal altındaki vatan sınırlarımız Girne'dedir' sloganını fiiliyata dönüştürmek amacıyla onları göreve çağırınca ruhen ve bedenen buna hazır olacak şekilde eğitilmektedir'' dedi. 
     Acemi erlerin ulusal eğitiminin ''vatan-din-aile'' üçlüsüne dayandığını belirten Hristodulu, acemi erlerin, genelde de hizmet süreleri içerisinde askerlerinin haykırdıkları sloganlardan bazılarını da şöyle açıkladı 
     ''-Sınırlarımız Girne'dedir. 
     -Kartalların bastığı yerde yer titrer, yer titrer. 
     -Evagora'nın Kıbrıs'ı Evagora'nın Kıbrıs'ı özgürlük saati geldi.'' Kampta söylenen şarkıların bazıları ise şöyle 
     ''Bayrağımız. 1955-59 Mücadelecileri Şeref Sizin. Askerler Geçiyor. 25 Mart.'' Larnaka Acemi Er Eğitim Kampın'da, geçtiğimiz günlerde, acemi erler yemin töreni sırasında, EOKA terör örgütü lideri Grivas lehine slogan atmaya zorlanmış, slogan atmak istemeyenler bu durumu şikayet etmişti. 
     Rum Yönetimi Sözcüsü Mihalis Papaetru, bu konuda hazırlanan raporun, Rum Yönetimi lideri Glafkos Klerides'e bu sabah sunulduğunu açıkladı. Papapetru, Klerides'in raporu inceleyeceğini ve ne yapılacağına karar vereceğini söyledi. Papapetru, raporun, kamuoyuna açıklanıp açıklanmayacağı konusunda kararı Klerides'in vereceğini kaydetti. 
     






</TEXT>
</DOC>
