<DOC>
<DOCNO> 57928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/19/son/soneko07.html </URL>
<DATE> 2001/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Mart - Kasım döneminde maç biletleri zam şampiyonu oldu... 
</HEADLINE>
<TEXT>

     Dalgalı kur sonrası yaşanan fakirleşmeye karşın, fiyat artışları durmadı. 
     İstanbul Ticaret Odası İTO tarafından bazı temel tüketim mallarında perakende ve toptan fiyatlar karşılaştırılarak yapılan bir araştırma, kriz sürecinde yüzde 230'lere varan oranlarda fiyat artışını ortaya çıkardı. 
     Bu yılın Mart-Kasım ayları perakende fiyatları karşılaştırıldığında, en yüksek artış yüzde 233.3 ile maç giriş ücretinde görüldü. Bilet ücreti 1 milyon 500 bin liradan 5 milyon liraya yükseldi. 
     Gıda ve yiyecekteki yüksek fiyat artışları da dikkat çekiyor. Sıvı yağlar yüzde 202.2 artışla 3 milyon 373 bin liraya, toz şeker yüzde 95.3 artışla 1 milyon 260 bin liraya, buğday unu yüzde 93.6 artışla 
     881 bin liraya, mercimek yüzde 91.1 artışla 1 milyon 835 bin liraya, 
     pirinç yüzde 74.5 artışla 2 milyon 240 bin liraya çıktı. 
     Giyim ürünlerindeki fiyat artışları, gıda ve yiyecekteki artışları geçti. Bayan pardesüsü yüzde 192.5 artışla 146 milyon liraya, süveter yüzde 175.3 artışla 59 milyon liraya, erkek paltosu yüzde 174.5 artışla 209 milyon liraya yükseldi. 
     Ulaşım ve benzin fiyatları da cep yaktı. Şehir içi otobüs bilet fiyatları yüzde 87.5 ve benzin yüzde 72 artış göstererek sırasıyla 750 bin lira ve 1 milyon 178 bin liraya ulaştı. 
     Bir evin en önemli ihtiyaçlarından beyaz ve elektronik eşya fiyatlarındaki artış, evlenmlek isteyenlerin bütçelerini sarsacak boyutlarda gerçekleşti. Sadece buzdolabı, çamaşır makinesi ve televizyon almak isteyenler bile yaklaşık 3 milyar lirayı gözden çıkarmaları gerekiyor. 
     Araştırmaya göre, Kasım ayında buzdolabı fiyatları yüzde 93.1 artışla ve çamaşır makinesi yüzde 95.5 artışla 1 milyar lirayı aşarken, renkli televizyon fiyatları yüzde 68 yükselerek 561 milyon lirayı buldu. 
     Kışın gelmesiyle ısınma derdine düşen vatandaşlar, odun için yüzde 106, taş kömürü için yüzde 73.4 daha fazla fiyat ödediler. 
     






</TEXT>
</DOC>
