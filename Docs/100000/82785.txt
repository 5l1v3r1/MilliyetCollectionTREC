<DOC>
<DOCNO> 82785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/son/sondun11.html </URL>
<DATE> 2002/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Vanity Fair "Chelsea Clinton seks sembolü haline geldi" 
</HEADLINE>
<TEXT>

     ''Vanity Fair'' dergisi, ABD'nin eski başkanı Bill Clinton'ın kızı Chelsea'nin ''seks sembolü haline geldiğini'' yazdı. 
     ''Chelsea Clinton'un, çekicilik bakımından, kullandığı uçakla denize düşerek ölen John Kennedy Jr.'a denk hale geldiğini'' belirten dergi, ''Chelsea'nin büyük değişiklik geçirerek, Oxford Üniversitesi'nde okuyan sünepe öğrenci olmaktan çıkıp, kamuoyunun gözü önünde aşk hayatı yaşayan bir şöhret haline geldiğini'' kaydetti. 
     Derginin bugün çıkan sayısında, ''Chelsea'nin Paris ve Milano'daki moda defilelerinden Londra'daki film prömiyerlerine kadar değişik yerlerde görüldüğüne'' dikkat çekildi ve Chelsea'nin erkek arkadaşı Ian Klaus ile sarmaş dolaş çekilmiş fotoğraflarını yayınladı. 
     Vanity Fair, ''bu ateşli fotoğraflar, birkaç yıl öncesine kadar hayal bile edilemeyecek bir değişikliği gözler önüne seriyor. Chelsea Clinton bir seks sembolü oldu'' yorumunda bulundu. 
     22 yaşındaki Chelsea'nin dergide yayınlanan fotoğraflar için poz vermeyi kabul ettiği, ancak dergi muhabirine demeç vermeyi reddettiği bildiriliyor. 
     Chelsea, ''anne ve babanız gibi politikacı olmayı düşünüyor musunuz '' sorusuna kısaca, ''şimdilik sadece öğrenci olmaya çalışıyorum'' karşılığını verdi. 
     





</TEXT>
</DOC>
