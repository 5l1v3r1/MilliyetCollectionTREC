<DOC>
<DOCNO> 96169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/ekonomi/eko13.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüketici kredisi batığı 360 trilyona ulaştı 
</HEADLINE>
<TEXT>

     Krizden bu yana ikiye katlanan batık tüketici kredileri 360 trilyon liraya ulaştı. Merkez Bankası verilerine göre, bankaların tüketicilerden zamanında tahsil edemedikleri için tasfiye kapsamına aldıkları batık kredileri, haziran sonunda 359.5 trilyon liraya yükseldi. Bunun 244.6 trilyonunu tasfiye olunacak kredi kartı alacakları, 114.9 trilyonunu ise tüketici kredileri oluşturdu. 
     Batık kredilerin, toplam tüketici kredileri içindeki payı yüzde 7’ye yükseldi. Bu oran, krizi öncesinde yüzde 2.6 düzeyindeydi. Tasfiye kapsamındaki tüketici kredileri ile kredi kartı alacaklarının kasım krizinin ardından 177.7 trilyon lira olduğu ve yüzde 102’lik artışla ikiye katlandığı belirlendi. 
     
     Kredi artışı sürüyor 
     Öte yandan iç talepte gözlenen canlanmaya bağlı olarak tüketici kredileri son ikibuçuk ayda 290.8 trilyon lira artarak 2 katrilyon 376.3 trilyon liraya ulaştı. Krizin başladığı günlerde bu rakam 4.7 katrilyon lira düzeyindeydi. Kredi kartlarıyla kullandırılan krediler ise haziranın son haftasında 118.2 trilyon liralık artışla 3 katrilyon 71.4 trilyon liraya çıktı. Kredi kartı kredilerinde, ocak - haziran döneminde 625.9 trilyon liralık artış gözlendi. 
     



 EKONOMİ 





























</TEXT>
</DOC>
