<DOC>
<DOCNO> 62129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/14/siyaset/siy01.html </URL>
<DATE> 2002/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İranlı Başkan’a Meclis’in şartı 
</HEADLINE>
<TEXT>
Anıtkabir’i ziyaret edeceksen gel 
AKP, İran Meclis Başkanı’nın davet edilmesini istedi. TBMM, Anıtkabir’i ziyaret etmesini ve Atatürk’ün kabrine çelenk koymasını şart koştu 
     GÜNSELİ ÖNAL Ankara 

     AKP’nin İran İslam Cumhuriyeti İslami Şüra Meclis Başkanı’nı TBMM Dışişleri Komisyonu Başkanı Kamran İnan’ın da Romanya Dış Politika Komisyonu Başkanı’nı Türkiye’ye davet ettirmek istemesi, TBMM Başkanlık Divanı’nda sıkıntılı anlar yaşattı. TBMM Başkanı Ömer İzgi’nin İranlı Başkanı resmen davet etmesi, konuk Başkanın resmi programına, "Anıtkabir ziyareti ve Atatürk’ün kabrine çelenk koyması"nın alınması koşuluyla kabul edildi. 
     İzgi, divanın gündeminde yer alan ve İranlı Meclis Başkanı’nın resmen davet edilmesine ilişkin maddenin görüşülmesine geçince, AKP’li üye Mehmet Elkatmış’a dönerek, "Arkadaşlarınız bana geldi. İranlı parlamenterlerin 'siz bizi ziyaret ediyorsunuz ama bizi hiç davet etmiyorsunuz’ diye serzenişte bulunduklarını aktardı" dedi. 
     
     Yine Kamer Genç 
     Divan üyeleri İran Meclis Başkanı’nın İzgi tarafından resmen davet edilmesine, Türkiye’yi ziyareti sırasında Anıtkabir’i ziyaret etmesi ve Atatürk’ün kabrine çelenk koyması koşuluyla onay verdi. 
     Toplantıda TBMM Dışişleri Komisyonu Başkanı Kamran İnan’ın, Romanya Dış Politika Komisyonu Başkanı’nı Türkiye’ye davet etmesi gündeme gelince, DYP’li Kamer Genç, "Kamran İnan kendisini Romanya’ya davet ettirdi. Şimdi de kendi davetini bize yaptırıyor. Tasarruf önlemleri uygulanırken ne gerek var " diyerek karşı çıktı. 
     Komisyon üyeleri İnan’ın kişiliğinin böyle bir eleştiriye uygun olmadığını, ayrıca Ermeni ve Yunan lobilerinin etkili çalışmaları karşısında ülkeler arasındaki parlamenter gidiş gelişlerinin Türkiye’nin tanıtımı açısından kullanılabileceğine dikkat çektiler. Genç, davetin kabul edilmesi üzerine muhalefet şerhi koyacağını bildirdi. 
     



 SİYASET 














</TEXT>
</DOC>
