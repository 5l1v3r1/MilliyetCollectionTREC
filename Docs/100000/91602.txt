<DOC>
<DOCNO> 91602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/23/son/sonspo22.html </URL>
<DATE> 2002/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan basını "Yarı final komşunun hakkıydı" 
</HEADLINE>
<TEXT>

     17. Dünya Kupası çeyrek finalinde, Türkiye'nin, Senegal karşısında aldığı 1-0'lık galibiyetle yarı finalle yükselmesi, Yunan basını tarafından, ''Kırmızı-beyazlılar güçlerini kanıtladı. 4 dev arasında yer almak komşunun gerçekten 
     hakkıydı'' biçiminde değerlendirildi. 
     Yunan televizyonları, Türkiye'deki zafer coşkusunu dakikalarca ekranlarına taşıdıkları haber bültenlerinde, ''Ay yıldızlılar Türkiye'yi adeta cennete taşıdı. Galibiyet dünyanın her yerinde Türkler tarafından delice kutlanıyor. Avrupa ülkeleri dahil birçok kent, ellerinde bayraklarla yollara dökülen insan seliyle kırmızıya boyandı'' yorumunu yaptı. 
     Atina'da yayımlanan spor gazeteleri ise, ''Komşumuz galibiyete alınteriyle ulaştı. Futbolun 4 tanrısından biri Türkiye'' görüşünde birleşti. 
     ''Türk efeleri'','' ''Yalnızca takım değil, ekstra güçlü takım'' başlıklarını kullanan Derby gazetesine Ora, ''Komşumuz, örnek alınacak ülke. Her maçta tüm ruhuyla oynuyor. Türkiye'de dünden beri zafer kutlamaları yapılıyor'' ve ''Türkler, bizde duygusal çöküntü yarattı'' ifadeleriyle eşlik etti. 
     ''Türkler, tarih sayfalarını doldurmayı sürdürüyor'' diyen Skore ise, ''Uyanın, yarı finalde Güney Kore-Almanya, Brezilya-Türkiye, Anlaşılması güç mü geldi O zaman açıklayalım. Olayların gelişme tarzına baktığınız zaman kim Türklerin gücünden kuşku duyabiliyor ki Ev sahibi Japonları alaşağı ettiler, sürpriz takım Senegal karşısında muhteşem futbollarını sergilediler. Biz mi Başlangıçta Türk galibiyetleri bize batarken, şimdi desteklemeye bile başladık. Bu belki de bizde, gün gelip bizim de onların becerdiğini becerebileceğimiz inancını yarattıkları içindir'' yorumuyla dikkat çekti. 
     Fos Gazetesi, ay yıldızlıların galibiyetini, ''Muhteşem futbol'' ve ''Türkler, Senegal'in kara büyüsünü aşmayı başardı'' başlıklarıyla okuyucularına duyururken, ''Aferin'' başlığını Türkçe olarak kullanan Sportime, ''Türkler, dansı sürdürüyor'' ve ''Kırmızı-beyazlılar finale yalnızca bir adım uzaklıkta'' başlıklarını da kullandı. 
     Filathlos ile Protathlitis, ''Türkiye'yi gören Senegal oyundan vazgeçti'' ve ''Ani ölüm, Türk elinden geldi'' başlıklarını seçti. 
     ''Türk çiftetellisi, sambaya karşı'' diyen Goal News ise İlhan Mansız'ın 94. dakikadaki golünü ''Senegal rüyasını söndürdü'' başlığıyla sayfalarına taşıdı. 
     





</TEXT>
</DOC>
