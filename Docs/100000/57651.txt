<DOC>
<DOCNO> 57651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/17/son/sontur08.html </URL>
<DATE> 2001/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de can alan yağışlar devam edecek 
</HEADLINE>
<TEXT>

     İzmir'de, dün akşam başlayan şiddetli yağışın süreceği bildirildi. 
     Meteoroloji Bölge Müdürlüğü yetkililerinden alınan bilgiye göre, bu sabah saat 07.00'ye kadar, 24 saatlik süre içerisinde metrekareye 59.1 kilogram yağış düştüğünü söylediler. 
     Yetkililer, etkili ve sağanak yağışın akşam saatlerine kadar sürmesinin beklendiğini belirttiler. 
     Büyükşehir Belediyesi İtfaiye Müdürlüğü yetkilileri, yağışın özellikle Karşıyaka İlçesi'nde etkili olduğunu ve bu bölgeden yaklaşık bin ihbar aldıklarını söylediler. 
     Ekiplerin aralıksız çalıştığını belirten yetkililer, her yağmur sonrası özellikle Poligon Deresi civarından ihbar aldıklarını, bu yağış sırasında, bu bölgeden sadece 15 ihbar geldiğini söylediler. 
     İhbarların bu kez Karşıyaka ve Çiğli ilçelerine bağlı yerleşim birimleri Mavişehir, Bostanlı, Balatçık, Çiğli Organize Sanayi Bölgesi'nden geldiği, her ihbarın değerlendirildiği, çalışmaların devam ettiği kaydedildi. 
     Yetkililer, çok sayıda ekibin su basan evlerde tahliye çalışmalarını sürdürdüğünü kaydettiler. 
     Bölgede, sel nedeniyle mahsur kalan vatandaşların kurtarılmasında, İzmir Emniyet Müdürlüğü Çevik Kuvvet Şube Müdürlüğü'ne ait panzerler de kullanıldı. 
     İzmir Emniyet Müdürü Halil Tataş'ın talimatıyla panzerler, 155-Polis İmdat telefonuna yapılan ihbarlarla yönlendirildi. 
     Böylelikle Çiğli KİPA Çarşısı arkasındaki ve Bostanlı Deresi yakınlarındaki bazı evlerde mahsur kalan çok sayıda vatandaş, panzerlerle kurtarıldı. 
     






</TEXT>
</DOC>
