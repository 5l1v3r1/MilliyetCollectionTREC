<DOC>
<DOCNO> 70571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/03/son/sonspo05.html </URL>
<DATE> 2002/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da hatalı gol yiyen Metin idmana katılmadı 
</HEADLINE>
<TEXT>

     Birinci Süper Futbol Ligi'nde dün sahasında Kocaelispor'a 2-1 yenilen Trabzonspor, Yimpaş Yozgatspor ile yapacağı lig maçının hazırlıklarına ara vermeden başladı. 
     Mehmet Ali Yılmaz Tesisleri'nde yapılan ve yaklaşık 1.5 saat süren çalışmaya, Kocaelispor maçında 2 hatalı gol yiyen Metin katılmadı. Bu futbolcunun, moralinin bozuk olduğu ve yakın çevrelerine futbolu bırakmayı düşündüğünü söylediği öğrenildi. 
     Antrenmana, Metin Aktaş'ın yanı sıra Kocaelispor maçında sakatlanan Somers ve tedavi için Almaya'ya giden Bushaj da katılmazken, hafif sakatlıkları bulunan Osman, Zafer, Bülent ve Augustine ise kondisyon salonunda çalıştı. Ankaragücü maçında sakatlanan Jarro ise düz koşulara başladı. 
     Kulüp doktoru Ahmet Çağler, Somers'ın dün akşam MR'ını çektirdiklerini belirterek, ''Bu futbolucunun sol diz iç yan bağlarında zorlanma belirledik. Somers, Yimpaş Yozgatspor maçında forma giyemeyecek. Galatasaray maçında ise oynayıp oynamayacağı bu futbolcunun tedavi vereceği cevaba göre belli olacak'' dedi. 
     Çağlar, sakatlığı nedeniyle tedavi olmak için Almanya'ya giden Bushaj'ın da sinir sıkışması nedeniyle ağrılarının dinmediğini kaydederek, bu futbolcunun yarın ameliyat olup olmaması durumuna karar vereceklerini bildirdi. 
     
     Trabzonspor kalecisiz çalıştı 
     Bordo-mavili takımın yaptığı çalışmada, 3 kaleci de yer almadı. 
     Morali bozuk olan Metin ile hafif sakatlığı süren Bülent'in yanı sıra dün Kocaelispor maçının ikinci yarısında forma giyen ve Trabzonspor'da ilk kez resmi bir maçta oynayan, başarılı kurtarışlarıyla da beğeni kazanan, genç kaleci Osman Kurtuldu'nun da dedesinin vefat etmesi üzerine, bu futbolcu da antrenmana katılmadı. Osman'ın yanı sıra bordo-mavili takımın yardımcı antrenörleri İhsan Derelioğlu, Ahmet Özen ve futbolcular Bülent ile Macit'de cenazeye katıldı. 
     Antrenmanda, Kocaelispor maçında 90 dakika forma giyen oyuncular, Briegel ile düz koşu yaparken, diğer oyuncular koşunun ardından kondisyon ağırlıklı bir antrenman gerçekleştirdi. 
     






</TEXT>
</DOC>
