<DOC>
<DOCNO> 64946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/30/yazar/akyol.html </URL>
<DATE> 2002/01/30/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Karabekir'e saygı 
</HEADLINE>
<TEXT>

     MİLLİ MÜCADELE liderlerinden Kazım Karabekir Paşa, 26 Ocak 1948'de vefat etmişti 54. yıldönümündeyiz. Ölüm gününde Karaman'da anıldı, kızı İclal Hanımefendi bir konuşma yaptı. 
     Bugün, Erenköy'deki "Kazım Karabekir Kültür Merkezi"nde bir anma töreni var. 
     Sadece Atatürk'ü değil, İnönü, Karabekir, Rauf Orbay, Ali Fuat, Mareşal ve Refet Paşa gibi Milli Mücadele'nin lider kadrosunu da anmayı ve hele öğrenmeyi son derece önemli buluyorum. Sırf vefa borcumuz olarak değil tarihimizi çok yönlü anlayabilmemiz için de... 
     Her biri, bize değişik bir bakış açısı kazandırır. Atatürk'ün yanında, askerlikten başka politika ve diplomasi ile de yoğun olarak uğraşmış bulunan İnönü, Karabekir, Ali Fuat ve Rauf Orbay gibi şahsiyetlerin her biri ayrı bir okuldur, değişik bir vizyondur. 
     Atatürk dahil, hepsinin anlaştıkları konular vardır, çatıştıkları konular vardır ve bunların hepsi birden Milli Mücadele ve Cumhuriyet tarihimizi oluşturur. 
     
     KARABEKİR'İN Milli Mücadele'de en önemli yönleri, lider kadro içinde İstanbul'dan Anadolu'ya ilk geçen komutan olmasıdır, Erzurum Kongresi'nde Mustafa Kemal'in liderliğini tescil ettirmesidir ve Doğu sınırımızı çizmesidir. 
     Enver Paşa 1918'deki Alman yenilgilerinden harbin kaybedileceğini görmüş ve Anadolu'nun işgali ihtimaline karşı direniş savaşı başlatılabilmesi için, Erzurum'da güçlü bir ordu teşkil ettirmişti. Akdes Nimet, Türkiye ve Rusya, sf. 572 - 573 E. Zürcher, Milli Mücadelede İttihatçılık, sf. 170 - 171 
     Türkiye'nin kurtuluşunun ancak bir Anadolu hareketiyle mümkün olacağına inanan Karabekir, Şubat 1919'da kendisini Anadolu'ya tayin ettirmek için çalışmaya başlamış ve 13 Mart 1919'da Erzurum'daki Kolordu Komutanlığı'na tayinini çıkarttırmıştır. Usulen Padişah'a veda ziyaretinden sonra Şişli'de Mustafa Kemal'le görüşmüş ve nisanda Erzurum'a gelerek göreve başlamıştır. 
     Bütün bunları "Takrir - i Sükun" devrinde toplatılıp yakılan "İstiklal Harbimizin Esasları" adlı kitabında ve 1968'e kadar yayımlanamayan "İstiklal Harbimiz" adlı büyük kitabında anlatır. 
     
     KARABEKİR'İN Milli Mücadele unvanı "Şark Fatihi"dir Bugünkü Doğu sınırlarımızı çizerek, Batı cephemize kuvvet kaydırmıştır. 
     Vefalı arkadaşı İnönü, Karabekir'in "Birinci Cihan Harbi'nin felaketli neticesinin ilk gününden başlayarak meydana atıldığını" ve Batı cephesinde "gerçekten bunaldığımız bir zamanda" imdada yetiştiğini belirtir. Kandemir, Karabekir, sf. 12 
     Bazı konularda, özellikle de yeni Cumhuriyet'in tek partili mi, liberal mi olacağı konusunda Atatürk'le anlaşmazlığa düşen Karabekir'in "Takrir - i Sükun Kanunu"na karşı yaptığı konuşma, demokrasi kültürümüzün anıtsal bir belgesidir. 
     Zikrettiklerimden başka, "Nutuk ve Karabekir'den Cevaplar" adıyla 12 ciltlik bir kitabı, "Kürt Meselesi", İttihatçılık ve Birinci Cihan Harbi konularında çok sayıda eserleri yayımlanmıştır. 
     İsteme adresi Emre Yayınları, Piyerloti Cad. Dağhan Sk. Muğla Ap. 10 1, Çemberlitaş, İstanbul 
     Karabekir'i saygıyla anıyorum. 
     
     







Karabekir'e saygı 


Postacı farkı... 


İnce ayar 


Özgürlüğü ve açık toplumu düşmandan korumak... 


TCK 312 ve arabesk 


Eğitimin ticareti olur mu 


Ekonomik düzelmenin nedeni ve kolaycılık 


Örtülü çete düzeni donanıyor 


Ortadoğu dengeleri zorlanıyor 


Recep Tayyip Erdoğan'ın Amerika güncesi 


Bugün susan yarın konuşamaz .. 


Karamehmet'in rötarlı TÜSİAD üyeliği 


Erken bahar notları başıbozuk... 


Enflasyonda, dövizde ve faizde "en kötü" olmanın "dayanılmaz utancı" 


</TEXT>
</DOC>
