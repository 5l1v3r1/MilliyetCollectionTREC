<DOC>
<DOCNO> 73268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/18/son/soneko22.html </URL>
<DATE> 2002/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine "IMF yılsonu hedeflerinin tutturabilirliğini dile getirdi" 
</HEADLINE>
<TEXT>

     Hazine Müsteşarlığı, IMF heyeti ile yapılan görüşmelerde ekonomik programın uygulanmasındaki kararlılığın sürdürülmesine bağlı olarak yıl sonuna ilişkin yüzde 35'lik enflasyon ve yüzde 3'lük büyüme hedeflerinin tutturulabilirliği görüşünün dile getirildiğini bildirdi. 
     Hazine Müsteşarlığı tarafından Uluslararası Para Fonu IMF ile görüşmelerle ilgili olarak yapılan yazılı açıklamada, IMF heyetinin stand-by düzenlemesinin birinci gözden geçirmesi ve 2002 yılı 4. madde konsültasyonu kapsamında yürütülen görüşmelerin tamamlandığı ifade edildi. 
     Açıklamada, görüşmelerde kamu maliyesi, para politikaları ve yapısal reformlar konularındaki politika uygulamaları ile tedbirlerin ele alındığı, gelinen noktada ise ekonomik programın uygulanmasının başarı ile devam ettiği sonucuna varıldığı kaydedildi. 
     Görüşmelerde ayrıca, makro ekonomik yapıya ilişkin olarak yapılan değerlendirmelerde makro göstergelerdeki gelişmelerin olumlu bulunduğu, özellikle bütçe ve para politikaları hedeflerinde gelinen durumun, faiz ve enflasyondaki düşüşün, ödemeler dengesindeki gelişmelerin olumlu karşılandığı belirtildi. 
     Açıklamada, birinci gözden geçirme görüşmelerinin tamamlanmasıyla birlikte IMF İcra Direktörleri Kurulu'nun Nisan ayı içinde toplanarak yaklaşık 1.1 milyar dolar tutarındaki ikinci dilim krediyi serbest bırakmasının beklendiği ifade edildi. 
     Hazine açıklamasında, IMF Türkiye Masası Şefi Juha Kahkonen ve beraberindeki heyetin yarın Türkiye'den ayrılacağı da vurgulandı. 
     






</TEXT>
</DOC>
