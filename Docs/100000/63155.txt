<DOC>
<DOCNO> 63155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/19/son/sontur03.html </URL>
<DATE> 2002/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit ABD'den döndü... 
</HEADLINE>
<TEXT>

     Başbakan Bülent Ecevit, ABD'deki temaslarını tamamlayarak beraberindeki heyetle Türkiye'ye döndü. 
     Başbakan Ecevit, Esenboğa Havalimanı'nda yaptığı basın toplantısında ABD'de yaptığı görüşmelerin son derece olumlu geçtiğini söyledi. Önceki gezilerde sadece ikili ilişkilerde bulunulduğunu ancak, Türkiye'nin konumu nedeniyle artık bunun değiştiğini ifade eden Ecevit şöyle konuştu 
     ''Türkiye artık bütün dünya konumları ile ilgileniyor. ABD'de yaptığımız görüşmelerde de Orta Asya'dan Orta Doğu'ya, Uzak Doğu'dan Avrupa Birliği'ne kadar, Bosna'dan Kafkasya'dan Afganistan'a kadar bütün dünya Washington görüşmelerimizin gündemindeydi. Bu Türkiye'nin bir dünya devleti haline geldiğini gösteriyor. Aynı zamanda ekonomiden teröre kadar bir çok konular da gündemimizde yer aldı.'' Ecevit, Irak konusunu Başkan Bush'un görüşmede dile getirdiğini ve daha önce açıklamış olduğu bu konuyu çok daha somut olarak gündeme getirdiğini bildirerek, Bush'un Saddam yönetimiyle uyum sağlamalarının mümkün olmadığını dile getirdiğini anlattı. Ancak, Bush'un askeri harekattan ima yoluyla bile bahsetmediğini kaydeden Ecevit, ABD'nin bu konuda bir adım atması halinde mutlaka Türkiye'ye danışacağını vurguladı. 
     Bir gazetecinin, "Irak nezninde hükümetiniz ikna edici girişimler yapmayı planlıyor mu " sorusunu yanıtlarken, kısa bir süre önce Dışişleri Bakanı İsmail Cem'in Irak Dışişleri Bakanı'na bir mektup gönderdiğini ve bu konuları gündeme getirdiğini anımsattı. Mektupta, Irak yönetminin mutlaka dünyada daha tehlikelerden uzak ve güvenilir bir ortam yaratılabilmesi için ciddi adım atması gerektiğinin dile getirildiğini anlatan Ecevit, "Irak yönetiminin mutlaka BM kararlarına tam olarak uyması gerekiyor" dedi. Irak yönetiminin çevre ülkeleri kaygılandıracak davanışlarda bulunmaması üzerinde ABD'nin ısrarla durduğunu bildiren Ecevit, "Fakat şu aşamada askeri bir harekatı kesinlikle düşünmüyor ABD yönetimi. Bu konuda herhangi bir adım atacakları vakit Türkiye'ye danışacaklar" diye konuştu. 
     Ecevit, 4 günlük ziyaretinde Türkiye'nin en büyük kazancının ne olduğunun sorulması üzerine de, "özellikle ekonomik ve ticari konularda bir kurumlaşmış örgütlenme meydana getiriyoruz. ABD ile stratejik ortaklığımızın ekonomik boyutu zayıf kalıyordu. Bunu ABD yöneticileri de kabul ediyordu. Şimdi bu eksikliği gidermek üzere bir komisyon kuruluyor. Böylece ekonomik ve ticari ilişkilerimiz bir etkili kurumlaşma sürecine girmiş oluyor. Bunun meyvalarını önümüzdeki yıl toplayabileceğimizi umuyorum" dedi. Ecevit, İsrail ve Ürdün'de kurulmuş olan bir kurumlaşmanın Türkiye'de de kurulması için önerilerde bulunduklarını da bildirirken, İki ülke arasında eksik kalmış olan ekonomik ve ticari ilişkiler boyutunu gerçekleştirmek üzere gereken siyasi kararlılığı belirttiklerini kaydetti. 
     
     Gizli görüşme değil diyalog 

     Ecevit, Dışişleri Bakanı İsmail Cem'in Yunan meslektaşı Papaendreu ile gizli görüştüğü yolundaki haberlerin Yunanistan'da tepkiyle karşılandığını anımsatan bir gazeteciyi yanıtlarken de, "Bu gizli görüşme değil, diyalogdur. Her diyalog her aşamada açığa vurulmaz" dedi. 
     Türkiye ile Yunanistan arasındaki sorunların ancak diyalogla çözüleceğini, ABD Başkanı Bush'un da bunu ısrarla vurguladığını kaydeden Ecevit, Yunanistan'daki bazı çevrelerin öteden beri, "Diyalog değil mahkeme" dediklerini ancak iki ülke arasındaki sorunların dieyalog yoluyla çözülebileceğini söyledi. Ecevit, kendisinin iki dışişleri bakanının ortak sorunları birlikte değerlendirmelerini "sevindirici bir gelişme" olarak gördüğünü bildirirken, "Ama ne yazık ki Yunanistan'da bazı çevrelerin buna kuşkuyla baktıkları görülüyor" dedi. 
     






</TEXT>
</DOC>
