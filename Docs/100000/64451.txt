<DOC>
<DOCNO> 64451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/27/son/sonspo01.html </URL>
<DATE> 2002/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Hakan Şükür bu.. İlk maçında 1 gol attı 1 tane de attırdı... 
</HEADLINE>
<TEXT>

     İtalyan 1. Futbol Ligi 20. hafta ilk maçında Parma, Bologna'yı 2-1 yendi. 
     Parma'nın Tardini stadında oynanan karşılaşmanın gollerini, 6. 
     dakikada Nervo Bologna kendi kalesine, 16. dakikada Hakan Şükür Parma ve 52. dakikada Pecchia Bologna kaydetti. Yaklaşık 3 hafta önce İnter'den Parma'ya transfer olan Hakan Şükür, yeni takımında ilk kez 11'de sahaya çıktı. Teknik direktör Pietro Garmignani tarafından Di Vaio ile birlikte ileride şans verilen Türk futbolcu, 16. dakikada Di Vaio'nun kullandığı köşe atışında kafa vuruşuyla kaleci Pagliuca'nın omuzlarından topu ağlara göndererek takımını 2 farklı üstünlüğe taşıdı. Şükür, Parma'yı öne geçiren Nervo'nun kendi kalesine attığı golde de vurduğu kafayla golün mimarı olmuştu. 30 yaşındaki Türk futbolcunun maçtaki tek hatası 44. dakikada gereksiz yere Pagliuca'ya yaptığı faulle gördüğü sarı kart olurken, karşılaşmanın 81. dakikasında yerini Torrisi'ye bıraktı. Parma, 20. haftanın ilk maçında aldığı galibiyetle puanını 21'e çıkartarak, 1. ligde kalmak için alt sıralardan yükselmeye başladı. Bu sezon iyi bir futbol oynayan Bologna takımı ise ligde 31 puan ile 6. sırada kaldı. 
     

     
</TEXT>
</DOC>
