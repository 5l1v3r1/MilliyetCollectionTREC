<DOC>
<DOCNO> 51167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/07/son/sontur32.html </URL>
<DATE> 2001/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Faciaya kılpayı...Öğrenciler dersteyken beton saçak bahçeye düştü 
</HEADLINE>
<TEXT>

     İzmir'in Buca İlçesi'nde bir ilköğretim okulu çatısının beton saçağının bir bölümü koparak okul bahçesine düştü. Öğrencilerin derste olduğu sırada meydana gelen olayda yaralanan olmazken, öğrenciler evlerine gönderildi. 
     Alınan bilgiye göre, Akıncılar İlköğretim Okulu'nun 18 yıllık ek binasının çatısında bulunan 30 metre uzunluğundaki, betonarme yağmur oluğu şeklindeki saçağın bir bölümü, öğle saatlerinde koparak okul bahçesine düştü. 
     Bu sırada derste olan yaklaşık 250 öğrenci, yöneticiler tarafından sınıflarından çıkarılarak bir süre bahçede bekletildi ve daha sonra evlerine gönderildi. 
     Okul Müdürü Güven Ünsal, saçağın kopmasına neden olan çürüğü daha önce tespit ettiklerini belirterek ''Dersteydik. Olay olunca hemen çocuklarımızı tahliye ettik ve evlerine gönderdik'' dedi. 
     Okul Aile Birliği Başkanı Nevin Yüksel de çürüğün 4-5 ay önce tespit edildiğini, bu konuda gerekli yasal işlemlerin yapıldığını ve rapor tutulduğunu söyledi. 
     Olayı duyunca okula gelen öğrenci velileri ise saçağın kopmasında yetkililerin ihmali bulunduğunu öne sürdüler. 
     Okul yönetiminin konuyla ilgili olarak Buca İlçe Milli Eğitim Müdürlüğü'nü bilgilendirdiği, ayrıca ''Bina Onarım Raporu'' tutulduğu ve saçağın kopmaması için iple tutturulduğu öğrenildi. 
     Bu arada, yere düşen beton parçanın kum haline gelmesi nedeniyle binanın yapımı sırasında eksik çimento kullanılmış olabileceği iddia edildi. 
     






</TEXT>
</DOC>
