<DOC>
<DOCNO> 85126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/20/son/sontur21.html </URL>
<DATE> 2002/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Sevda Demirel'e 35 şişe şampanya açtıran Ak Partiliye destek 
</HEADLINE>
<TEXT>

     Adalet ve Kalkınma Partisi AK Parti Aliağa İlçe Başkan Yardımcısı Rahmi Bilgiç, partisinin dört eğilimi içinde barındırdığını belirterek, ''Herkes istediği gibi davranabilir'' dedi. 
     Aliağa'da geçen cuma akşamı bir restoran açılışında sahne alan şarkıcı Sevda Demirel'e 35 şişe şampanya açtıran Bilgiç, düzenlediği basın toplantısında, içkiyi bıraktığını söyledi. Partisinin bünyesinde dört eğilimin bulunduğunu, isteyenin istediği gibi davranabileceğini kaydeden Bilgiç , ''Parti bünyesinde her fikirde ve her yapıda insan bulunması doğal. AK Parti'nin kapıları Türkiye Cumhuriyeti vatandaşı olan ve kendini AK Partili hisseden herkese açıktır'' diye konuştu. 
     Basın toplantısına katılan Ak Parti Aliağa İlçe Başkanı Müjdat Bıçakçı ise parti yöneticilerinin ve üyelerinin daha dikkatli olması gerektiğini dile getirdi. Bıçakçı, ''Parti olarak bu konular hakkında arkadaşlar uyarılmış ve daha dikkatli olunması yönünde karar alınmıştır. Biraz daha dikkatli olunmasını tüm arkadaşlarımıza tavsiye ederiz'' dedi. 
     Bıçakçı, İlçe Başkan Yardımcısı Bilgiç'in, Sevda Demirel'e şampanya açtırması nedeniyle çok sayıda parti yöneticisinin kendilerini arayarak, partinin reklamı yapıldığı için teşekkür ettiğini söyledi. Bıçakçı, ''Metropol teşkilatlardan bizi arayan partililer, Böyle bir reklamı büyük paralar da harcasak yapamazdık 
     dediler. Ama Genel Merkez'den arayan olmadı'' diye konuştu. 
     
     İL BAŞKANI'NIN AÇIKLAMASI 

     Öte yandan AK Parti İzmir İl Başkanı İsmail Katmerci, yaptığı yazılı açıklamada, parti teşkilatı olarak kişilerin özel hayatlarına saygı gösterilmesi düşüncesinde olduklarını belirterek, üyelerin veya yöneticilerin özel hayatlarını takip etmek gibi bir tutum içinde olmadıklarını kaydetti. 
     Basında çıkan haberlerin ''manipüle edici ve çarpıtmaya yönelik'' olduğunu öne süren Katmerci, açılan şampanya şişe sayısının 35 değil bir olduğunu, geriye kalanların ise göstermelik olarak sahneye dizildiğini öğrendiklerini savundu. 
     Şampanyaları Rahmi Bilgiç'in değil restoran sahipleri Hilmi ve Hakan Güner'in gönderdiğini iddia eden Katmerci, Bilgiç'e ''jest olsun'' diye Sevda Demirel'e, ''Şampanyaları Rahmi Bilgiç gönderdi'' şeklinde bilgi verildiğini kaydetti. 
     





</TEXT>
</DOC>
