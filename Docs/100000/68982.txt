<DOC>
<DOCNO> 68982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/22/yazar/tamer.html </URL>
<DATE> 2002/02/22/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Okurlarımla iftihar ediyorum 
</HEADLINE>
<TEXT>

     İyi bayramlar. Bütün geçmiş bayramlar gibi bu bayram da benden kurtuluşunuz yok. Bazı meslektaşlarımın aksine ben bayramlarda yazılarıma ara vermekten yana değilim. Madem ki gazetemiz çıkıyor, bizler de sizlerin karşınızda olmalıyız. Benim naçizane fikrim böyle. Belki de Alman Lisesi disiplinindendir 
     Kaldı ki gazetecilikte eskidikçe karşınızdakiler gak deseler, sizin için dört dörtlük bir yazı konusu ortaya çıkabiliyor. 6 gün genelde 2’şer yazı yazdığım halde, yazamadığım o kadar çok konu arta kalıyor ki... 
     Bu bayram gününde, ne zamandır seslenmek istediğim okurlarımdan birkaç tanesine de olsa bu köşeden sıcacık birer selam yollamak ve onların nezdinde köşeme katkıda bulunan, ancak adını anamadığım tüm okurlarıma teşekkür etmek istiyorum. 
     Bu yazıda adını geçireceğim okurlarımın çoğunluğunu özellikle yurtdışından seçtim ki, bizden uzak geçirecekleri bir bayramda içlerini biraz olsun ısıtabileyim... 
     Enron fıkraları 
     Umut Esmer, zaman zaman Amerika’dan yazar. Enron yazılarım üzerine ilgimi çeker diye yeni türetilmiş Enron fıkraları göndermiş bana. Çok esprili, ama İngilizce okunması lazım. Maalesef sizlerle paylaşamıyorum. Umut Esmer son e - posta mesajına Coca Cola Company diye yazmamış, ama ben artık adını e - postamda görür görmez hatırlıyorum ne iş yaptığını. Umut’la ilgili en taze bilgim ise Boğaziçi Üniversitesi öğretim üyelerinden ve Finansal Forum yazarlarından sosyolog Prof. Yılmaz Esmer’in oğlu olduğu. 
     Ali Güngör de Amerika’da yaşıyor. Pace Global Energy Services’de çalışıyor. Sanırım bana ilk kez e - posta yolluyor. Kendi şirketlerinde 2 hafta kadar önce enerji yönetimi grubunun yaptığı Enron’la ilgili prezantasyonun dokümanlarını yollamış. Benim yapmaya çalıştığım Enron Günlüğü’nün alası var o dokümanlarda. 
     
     Gerçek bilançolar 
     Ankara’dan yazdığını tahmin ettiğim Tamer Güroğlu adlı okurum, Banka Sermaye Yeterlilik Yasası’ndan yararlanmak mecburiyetinde kalacak bazı bankaların gerçek bilançolarıyla ilgili peş peşe öylesine çarpıcı rakamlar önüme koydu ki... Doğru olduklarından kuşkum yok, ancak Bankalar Yasası’nın yasaklayıcı hükümleri nedeniyle yayımlamaya cesaret edemedim. 
     İstanbul Üniversitesi Jeoloji Mühendisliği Bölümü’nden Dr. Şamil Şen ise Enron skandalına yakın ilgim nedeniyle bana Amerikan Ulusal Enerji Politikaları Raporu’nu e - posta ile yollamış. "İnternetten indirdim. Sizin de ilginizi çeker diye düşündüm" diyor. 170 sayfalık İngilizce metin yollamış. İnanılır gibi değil. 
     
     Teorik ve ampirik 
     Mehmet Yanılmaz da Amerika’dan yazıyor zaman zaman. Yazılarıma çok değerli katkılarda bulunuyor. Hatta bağımsız denetim şirketlerinin üçkağıtlarıyla ilgili "Dangerous Company" başlıklı çok ilginç bir kitap da yolladı bana, ilişkileri daha net kavrayabilmem için. Onunla son e - postalaşmamızda Alman Liseli bir ortak dostumuzun bulunduğunu keşfettik. 
     Frankfurt Üniversitesi Ekonomi Bölümü’nden Dr. Yunus Aksoy ise Almanya’dan gönderdiği e - postada, Türkiye’deki yabancı otomobil üreticilerinin farklı yoğurt yiyişleriyle ilgili olarak 3 gün art arda yazdığım yazıların "Uluslararası ekonomi alanında çalışan, teorik ve ampirik ekonomistlere sunk cost’ konusu üzerine içerden bilgi" verdiğini yazmış. "Piyasa yapısını ve uluslararası şirketleri göz önüne alarak yapılan modellemeler için sağladığınız, sezgileri destekleyen somut bilgiler için teşekkürler" diyor. Ben o yazıları yazarken, üniversitelerdeki araştırmacılara yarayabilecek düzeyde bilgiler içermiş olabileceğini hiç düşünmemiştim. Onurlandım. 
     
     İlle de trafik 
     Denizli’den son 2 haftada 3 kez e - posta yollayan okurum Tevfik Karataş ise yazılarımda trafik konusunu tekrar ele almamda ısrarlı. Lütfen bu bayramda dikkatli araba kullanın, ölümlü kazalara sebep olmayın da Tevfik Bey de ısrarından vazgeçsin. Çünkü artık köşemin formatı da, içeriği de değişti ve o tür yazılara pek yer yok. 
     
     







Bayram... 


Yalan üretimi 


İslamda eğitim 


Ekonomistlere hücum 


Kara paraya karşı AB yaptırımları geliyor 


Bayramlık... 


Bullshit haberler 


Okurlarımla iftihar ediyorum 


Kirli Tırnak Dipleri Meselesi 


Hüsmen’in 6.70’lik kayığı 2 milyar TL 


</TEXT>
</DOC>
