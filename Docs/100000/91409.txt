<DOC>
<DOCNO> 91409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/22/son/sondun24.html </URL>
<DATE> 2002/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Sevilla zirvesi sonuç bildirisi 
</HEADLINE>
<TEXT>

     İspanya'nın Sevilla kentinde iki gün süren AB Zirvesi'nin Sonuç Bildirisi açıklandı. 
     Üst düzey bir yetkili, bildiride Türkiye'ye ilişkin yer alan ifadelerin Laaken Bildirisi'ndeki ifadelerin çok da önüne geçmediğine işaret ederek, ''Cesaret verici ancak bağlayıcı değil'' şeklinde konuştu. 
     Yetkili, Türkiye'nin Kophenhag Zirvesi'nde müzakerelere başlangıç tarihi alabilmesi için Sevilla ile Kopenhag zirveleri arasındaki zaman dilimi içerisinde, Ulusal Program'da belirtilen taahhütlerini yerine getirmesi gerektiğini kaydetti. 
     
     TÜRKİYE 

     Sonuç bildirisinde, Avrupa Konseyi'nin, Türkiye'de kabul edilen reformları memnuniyetle karşıladığı ifade edilirken, ''Türkiye'nin Katılım Ortaklığı Belgesi'nde belirlenen öncelikleri yerine getirmesi yönündeki çabalarını destekliyoruz'' denildi. 
     Siyasi ve ekonomik reformların uygulanmasının, diğer aday ülkelerde de uygulandığı üzere, Türkiye'yi katılım konusunda ilerleteceği kaydedilen bildiride, ''Sevilla ve Kopenhag zirveleri arasındaki dönemdeki gelişmeler ve AB Komisyonu'nun Ekim 2002'de yayınlayacağı İlerleme Raporu ışığında, Türkiye'yi adaylığında bir sonraki aşamaya geçirecek yeni kararlar, Kopenhag zirvesinde alınabilir'' ifadesi kullanıldı. 
     
     KIBRIS 

     Sonuç bildirisinde, Kıbrıs konusunda Helsinki kararlarının AB pozisyonunun temeli olduğunun altı çizilerek, AB'nin, adanın birleşik olarak katılımı tercihinin sürdüğü kaydediliyor. 
     BM Genel Sekreteri'nin çabalarına destek verildiği de hatırlatılan bildiride, Kıbrıs'ta iki taraf arasında sürdürülen görüşlere ilişkin olumlu ifadelere yer aldı. 
     Bildiride, ''AB, müzakerelerin tamamlanmasından önce iki toplum liderlerini, kapsamlı bir çözüme ulaşmada tek açılım fırsatı olan görüşmeleri yoğunlaştırmaya ve hızlandırmaya davet eder'' denildi. 
     Kıbrıs'ın, AB hukukunun uygun biçimde uygulanmasını sağlamak için ''tek bir ses'' olarak hareket etmeye gereksinim duyduğu da belirtilen sonuç bildirisinde, AB'nin, adanın birleşmesi halinde, kuzeyin kalkınmasına katkıda bulunmak için mali destek sağlayacağı kaydedildi. 
     AB Konseyi 2 gün süren Seville Zirvesi'nin sonunda açıkladığı sonuç bildirisinde, 
     Konvansiyon'un şu ana kadar Avrupa'nın geleceği ve AB kurumlarının reformları konularında ortaya koyduğu yaklaşımı benimsediğini belirtti. 
     Konvansiyon'un sunduğu raporda yer alan konuların üyeler tarafından daha detaylı olarak inceleneceği belirtilen bildiride, 6 aylık rotasyonlu başkanlık sisteminde bir değişikliğe gidilmesi durumunda dahi, yeni düzenlemenin, üye ülkeler arasındaki eşitlik ilkesinin devamını sağlar nitelikte olması gerektiği kaydedildi. 
     Danimarka, Aralık'ta Kopenhag'da yapılacak zirvede konuya ilişkin raporu konseye sunacak. 
     AB'de genişlemeden sonra mevcut kullanılan dillere yenilerinin de ekleneceği hatırlatılan bildiride, bu konuda da çalışmalar yapılması ve Konsey'in toplantılarının bir günle sınırlandırılması karara bağlandı. 
     
     İRLANDA 

     İrlanda'nın, Nice Anlaşması'nın onaylanması için sonbaharda ikinci kez referanduma gideceğine işaret edilen bildiride, Konsey'in bir deklerasyonla Nice Anlaşması'nın onaylanmasının İrlanda'nın geleneksel askeri tarafsızlığını zedelemeyeceği açıklandı. 
     Bildiride ayrıca, İrlanda'nın Nice Anlaşması'nı onaylamasının genişlemenin planlanan tarihte hayata geçmesi için önem taşıdığı belirtildi. 
     





</TEXT>
</DOC>
