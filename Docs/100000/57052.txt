<DOC>
<DOCNO> 57052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/13/son/sonspo22.html </URL>
<DATE> 2001/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Birleşik Derneği'nden zehir zemberek açıklama.. 
</HEADLINE>
<TEXT>

     Fenerbahçeliler Birleşik Grup Derneği, yayınladığı bildiriyle, teknik direktör Mustafa Denizli'yi sert dille eleştirdi. 
     Dernekten yapılan yazılı açıklamada, ''Mustafa Denizli, Şampiyonlar Ligi'ndeki fiyaskoya bir de Türkiye Kupası'ndan elenmeyi ekleyerek, Fenerbahçe'yi acıların takımı yapma yolunda hızla ilerlemektedir'' denildi. 
     Açıklamada özetle şu görüşlere yer verildi 
     ''Geçen sezonki şampiyonluğa rağmen Denizli'yi asla içine sindiremeyen camiamızın büyük bölümü adına sezon başında yeni ve yabancı bir teknik direktör bulunması için yönetimi uyarmıştık. Geçen zaman maalesef bizi haklı çıkarmıştır. Bunca başarısızlığa rağmen, sırf kovulma tazminatını almak için istifa etmemektedir. Tabi Fenerbahçemiz de mum gibi erimektedir. Şimdi de Mutlaka şampiyon olacağız nakaratını ağzına dolayan Denizli'nin camiaya vereceği bir garanti olmayacağı gibi, oynattığı futbolla umut bile verebilecek durumda değildir. Denizli'ye kendi futbolcusu bile inanmamaktadır.'' 
     






</TEXT>
</DOC>
