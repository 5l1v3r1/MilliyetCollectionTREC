<DOC>
<DOCNO> 75273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/29/son/sondun11.html </URL>
<DATE> 2002/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail askerleri Arafat'ın kapısına dayandı 
</HEADLINE>
<TEXT>

     İsrail tankları ve askerleri bugün duvarları yıkarak Filistin lideri Yaser Arafat'ın Ramallah'taki bürosunun bulunduğu karargaha girdiler. 
     Askerlerin Arafat'ın karargahını kuşatarak içeri girmeleri sırasında, Filistinli korumalarla çıkan çatışmalarda bir Filistinli öldü, 22 kişi yaralandı. 
     Filistin Enformasyon Bakanı Yaser Abdrabbo, Arafat'ın olduğu binaya en az bir tank mermisinin isabet ettiğini söyledi. 
     Abdrabbo, İsrail keskin nişancılarının Arafat'ın ofisinin çevresindeki binaların çatılarında konuşlandıklarını ve karargaha girmeye çalışanlara ateş açtıklarını bildirdi. 
     İsrail tanklarının Arafat'ın kapısında bulunduğu, hiç kimsenin içeri girmesine ve çıkmasına izin verilmediği belirtildi. 
     İsrail askerlerinin megafonlarla Arafat'ın korumalarına teslim olmaları çağrısında bulunduğu da gelen haberler arasında. 
     Operasyonda, Arafat'ın karargahının dış duvarlarının İsrail tanklarınca topa tutulduğu, karargahın bu bölümlerinde yangın çıktığı bildiriliyor. 
     Karargahta, Arafat'ın 3 katlı bürosunun yanı sıra çeşitli binalar bulunuyor. Arafat, İsrail'in seyahat yasağı getirmesinden beri 4 aydır burada yatıp-kalkıyor ve çalışıyor. 
     Bu arada Abdrabbo, Arafat'ın İsrail'in operasyonunu durdurmak için yabancı liderlerle temas kurmakla meşgul olduğunu söyledi. 
     Karargahın kuşatılmasından sonra İsrail Başbakanı Ariel Şaron yaptığı açıklamada, İsrail kabinesinin Filistin Devlet Başkanı Yaser Arafat'ı düşman ilan ettiğini söyledi. 
     Şaron, tüm gece süren bakanlar kurulu toplantısından sonra düzenlediği basın toplantısında, kararın Filistinlilerin bir dizi saldırısına karşılık alındığını belirtti. Operasyon üzerine açıklama yapan çeşitli Filistinli yetkililer de bunu, ''İsrail'in savaş ilanı'' olarak nitelendirdiler ve İsrail'in Filistin yönetimini yıkmaya çalıştığını kaydettiler. 
     Filistin lideri Yaser Arafat da, El Cezire televizyonuna yaptığı açıklamada, İsrail'in kendisini esir almak ya da öldürmek istediğini belirterek, İsrail saldırısında ''şehit olmaya hazır olduğunu'' söyledi. 
     İsrail Başbakanı Şaron'un ''terörizmin merkezi'' olduğunu söyleyen Filistin lideri, Filistinlilerin korkmadığını ve teslim olmayacağını ifade etti. 
     

     
</TEXT>
</DOC>
