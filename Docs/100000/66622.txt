<DOC>
<DOCNO> 66622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/08/son/soneko29.html </URL>
<DATE> 2002/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracatçılar dövizdeki yükselişten memnun 
</HEADLINE>
<TEXT>

     Türkiye İhracatçılar Meclisi TİM 
     Başkanı Oğuz Satıcı, dolardaki yükselişi olumlu karşıladığını belirterek, ''Zaten dövizin düşmesi için gerçekçi bir sebep yoktu. 
     Bunu yaratan spekülatörler demek ki yaptıklarının doğru olmadığını gördüler'' dedi. 
     Satıcı, dövizdeki yükseliş konusunda A.A muhabirine yaptığı açıklamada, hala dövizin tek başına artmasının yeterli olmadığını, mutlaka dövizle birlikte artan fiyatların da aynı dalgalanmayla düşmesi gerektiğini söylediklerini bildirdi. 
     Oğuz Satıcı, ''Doğru noktayı bulduktan sonra dövizin, piyasa koşullarında enflasyon ve üretimin girdilerindeki artışlar göz önünde bulundurularak aynı oranda seyretmesi gerekiyor. Bunun tersine işleyen her kur politikası, her döviz hareketi, Türkiye'nin üretimi ve ihracatına vurulmuş bir darbedir'' diye konuştu. 
     Türkiye'nin sadece Uluslararası Para Fonu'ndan IMF aldığı borçlarla bu sıkıntılı dönemi geçiremeyeceğini dile getiren Satıcı, şunları kaydetti 
     ''Hiç kimse kısa ve sahte mutlulukların peşinde olmamalı. Bu iyileşme döneminin üretim ve ihracat lehine gelişebilmesi ve Türkiye'nin üzerine bindirilen geçmiş ve yeni borçların mutlaka ve mutlaka ihracatla ödeneceğinin unutulmaması gerekir. Türkiye bu üretim hatlarını ve bu ihracat pazarlarını bir günde kazanmadı ama bunlara uygun politikalar geliştiremezse kısa zamanda kaybedebilir. O zaman Türkiye'yi daha sıkıntılı bir dönem bekler. 
     Türkiye ne zaman dış ticaret açığı vermeye başlar, sattıkları aldıklarından az olursa, bu makas açıldığı an mutlaka ve mutlaka bir krize girer. Türkiye'nin ne zamanki ihracatı ithalatından fazla olursa o zaman ülkede huzur ve mutluluk söz konusu olabilir.'' Herkesin üretim ve ihracatın yanında tavır alması ve hiç kimsenin kısa vadeli kazançları uğruna Türkiye'nin geleceğini feda etmemesi gerektiğini belirten Satıcı, ''Özellikle bu sözümüz finansal piyasalarda sıcak para politikalarıyla manipülasyon yapan sevgili Türk vatandaşlarına. Bu konuda kısa vadeli karları uğruna Türkiye'nin geleceğini feda etmesinler. Biz Türkiye'nin üreticileri ve ihracatçıları olarak da zaten buna izin vermeyeceğiz'' diye konuştu. 
     Oğuz Satıcı, dövizdeki yükselişi olumlu karşıladığını ifade ederek, ''Zaten dövizin düşmesi için gerçekçi bir sebep yoktu. Bunu yaratan spekülatörler demek ki yaptıklarının doğru olmadığını gördüler'' dedi. 
     






</TEXT>
</DOC>
