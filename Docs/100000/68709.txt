<DOC>
<DOCNO> 68709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/20/son/sontur07.html </URL>
<DATE> 2002/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayramda Antalya'ya turist akını 
</HEADLINE>
<TEXT>

     Antalya'daki turistik tesisler, Kurban Bayramı tatiliyle hareketsiz günleri geride bırakmaya hazırlanıyor. Yörede, başta Belek olmak üzere, birçok turizm merkezindeki oteller, Kurban Bayramı için odalarını doldurdular. 
     Profesyonel Otel Yöneticileri Derneği POYD Başkanı Türgen Şevki Bulut, Ramazan Bayramı ile yılbaşı tatillerinde yerli turistlerin tatile çıkamadığını, bu yüzden de Antalya yöresindeki otellerin o dönemdeki doluluk oranlarının düşük olduğunu hatırlattı. 
     Bulut, yerli turistin dövizdeki artış nedeniyle bir süre tatile çıkamadığını ifade ederek, ''Dövizdeki artış durdu ve aşağıya doğru düşmeye başladı. Bu durum, yerli turiste yeniden tatil yapma olanağı sağladı'' dedi. 
     Belek beldesindeki turistik tesislerde toplam 25 bin yatak kapasitesi bulunduğuna işaret eden Bulut, şunları söyledi 
     ''Kurban Bayramı tatili, Ramazan Bayramı ve yılbaşına göre çok daha hareketli geçecek çünkü yerli turist tatile hasret kaldı. Belek yöresindeki bütün oteller şimdiden dolmaya başladı. Bütün otellerdeki doluluk oranı yüksek. Antalya'nın diğer bölgelerine de ilgi var. 
     Otelcilerin yüzü Kurban Bayramı'nda birkaç gün de olsa gülecek.'' Bulut, Antalya'da bayram boyunca havanın sıcak olması ve acentelerin ise yerli turiste yönelik taksitli tatil imkanları sunmasının da turist sayısını artmasında etkili olduğunu kaydetti. 
     Bulut, Kurban Bayramı'nın ardından Antalya'da hava sıcaklıklarındaki artışın devam edeceğine de değinerek, ''Mart ayı ile birlikte Antalya'da turizm hareketi artacak. Mart ayı sonunda ve Nisan ayının ilk haftalarında bütün otel ve tatil köyleri kapılarını açacak'' dedi. 
     






</TEXT>
</DOC>
