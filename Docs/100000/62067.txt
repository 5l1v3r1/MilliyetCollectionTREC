<DOC>
<DOCNO> 62067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/13/son/soneko04.html </URL>
<DATE> 2002/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin en değerli yeri İstiklal Caddesi 
</HEADLINE>
<TEXT>

     Emlak vergisinde genel beyan dönemi öncesi, Türkiye'nin en kıymetli yerleri İstanbul'daki İstiklal Caddesi ile İzmir'deki Opera ve Nadir Nadi Caddeleri olarak belirlendi. 
     Emlak vergisinde 4 yılda bir gerçekleştirilen genel beyan dönemi Mart ayında başlayacak. 17-18 milyon dolayında vatandaş, Mart, Nisan ve Mayıs aylarında belediyelerin oluşturduğu emlak vergisi bürolarına giderek, belediye ve mücavir alan sınırları içinde kalan bina, arsa ve arazileri için yeni beyanname verecek. 
     Belediye ve mücavir alan sınırları dışında kalmakla birlikte ticari ve sınai faaliyetlerde kullanılan arsa ve binalar da beyanname kapsamında bulunacak. 
     Maliye Bakanlığı'nın Ağustos ayı sonuna kadar uzatma yetkisi bulunan genel beyan dönemi içinde, emlak vergisinin ilk taksidi de yatırılacak. İkinci taksit ise Kasım ayında ödenecek. 
     Emlak vergisi beyannamesi vermeyenler usulsüzlük cezası ile cezalandırılırken, tahakkuk eden emlak vergisi de kendilerinden zamlı olarak tahsil edilecek. 
     Beyannameler, vatandaşların ödeyeceği emlak vergisine esas teşkil edecek. 
     Bina, arsa ve arazisi olanlar, Takdir Komisyonlarının belirledikleri arsa ve arazi birim değerlerinden düşük olmamak kaydıyla, sahip oldukları mülkler için değer bildirecek. Binaların vergisinde arsa metrekare birim değerlerinin yanısıra, betonarme, ahşap, çelik karkas ve gecekondu olma durumu ile yaşı da dikkate alınacak. 
     Beyan edilen değerler üzerinden de binalar için binde 2, arsalar için binde 3, araziler için de binde 1 oranında vergi verilecek. 
     Ancak hafta içinde TBMM'de kabul edilen ve Cumhurbaşkanı'na gönderilen Yasa, Sezer tarafından da onaylanıp yürürlüğe girerse, bu oranlar büyükşehirlerde oturanlara 2 kat olarak uygulanacak. 
     Böylece, İstanbul, Ankara, İzmir ve diğer büyükşehirlerde oturan gayrımenkul sahipleri, binalar için binde 4, arsalar için binde 6, araziler için de binde 2 vergi ödemesinde bulunacak. 
     Maliye Bakanlığı yetkilileri, büyükşehirlerde oturan emlak sahiplerinin bu şekilde 300 trilyon lira dolayında daha fazla vergi ödemesinin beklendiğini bildirdiler. 
     Emlak vergisinde genel beyan dönemi öncesi, arsa ve arazi metrekare birim değerleri de belirlendi. 
     Büyük bölümü kesinleşen, bir bölümü için ise mahkemeye itirazda bulunulan birim değerler, Türkiye'nin en kıymetli mekanlarının İstanbul ve İzmir'de olduğunu ortaya koydu. 
     Buna göre İstanbul-Beyoğlu'nda bulunan İstiklal Caddesi'nin Şehit Muhtar Mahallesi sınırları içinde kalan bölümünde arsa metrekare birim değeri 5 milyar lira , Asmalımescit ve Tomtom Mahallesi sınırları içinde kalan kısmında da 4.5 milyar lira olarak tespit edildi. 
     Beyoğlu'nda Yenitarlabaşı Caddesinde emlak birim fiyatı 4 milyar, Bankalar caddesinde 3.2 milyar, Hazeran Caddesinde 2.5 milyar, Yedikuyular Caddesinde 2 milyar, Tünel meydanında 1.5 milyar lira olarak belirlenirken, Şişli'de Cumhuriyet Caddesi'ndeki emlaklara metrekare olarak 3 milyar, Maçka Caddesinde 2 milyar 750 milyon, Eminönü Cağaloğlu yokuşunda da 2 milyar değer biçildi. 
     Bakırköy'de Ataköy 11. kısma 1 milyar 440 milyon lira, Zuhuratbaba Caddesindeki 3 ve 4. kısım konutlar için 1 milyar 80 milyon lira değer tespiti yapılırken, Beşiktaş'da Ayşe Sultan Korusu ile Yapı Kredi, İş ve Vakıflar Bankası'nın bulunduğu Büyükdere Caddesindeki Plazalara da 1.2 milyar lira asgari bedel verildi. 
     Kadıköy'de Sögütlüçeşme'deki emlakların metrekare birim değeri 2 milyar lira, Sultanbeyli Belediye caddesinde de 20 milyon lira oldu. 
     İzmir'de ise özellikle Konak'taki emlakların değeri oldukça yüksek olarak belirlendi. 
     Takdir Komisyonları, Konak Mahallesinde Nadir Nadi Caddesi ve Opera Caddesi'nde metrekare birim fiyatını 4 milyar 750 milyon lira olarak ilan etti. Bu rakam, Şehit Fethibey Caddesinde 2.8 milyar lira, Mustafa Kemal Sahil Bulvarı ve Cumhuriyet Bulvarı ile Atatürk ve Mithatpaşa Caddelerinde 2.5 milyar lira oldu. 
     İzmir'de Karşıyaka'da emlak birim fiyatlarının yüksek seyrettiği bir diğer ilçe olarak gözüktü. 
     Ankara'da ise en değerli mülklere, Çankaya'da oturanların sahip olduğu görüldü. 
     Kızılay Zafer meydanı ve Atatürk Bulvarı'nda emlak birim değerleri metrekare başına 4 milyar lira olarak hesaplandı. Mithatpaşa, İnönü ve Ziya Gökalp Caddeleri ile Gazi Mustafa Kemal Bulvarı'nın Kızılay'da kalan kesimi de 2 milyar liralık birim fiyatıyla başkentin pahalı kesimlerini oluşturdu. 
     Bu arada değer tespiti yapan komisyonlar, Başbakan Bülent Ecevit'in evinin bulunduğu Oran'da arsa metrekare birim fiyatını 200 milyon lira olarak belirledi. Oran'da oturan CHP Genel Başkanı Deniz Baykal da aynı değerlere tabi oldu. 
     ANAP Genel Başkanı ve Başbakan Yardımcısı Mesut Yılmaz'ın, Angora evlerindeki evinin metrekare birim fiyatı da, 200 milyon lira olarak tespit edildi. 
     DYP Genel Başkanı Tansu Çiller'in İstanbul Yeniköy'deki yalısının metrekare birim fiyatı da, aynı şekilde 200 milyon lira olarak ilan edildi. 
     9. Cumhurbaşkanı Süleyman Demirel'in evinin bulunduğu Güniz 
     Sokak'ta emlak birim değeri ise 350 milyon lira olarak saptandı. 
     






</TEXT>
</DOC>
