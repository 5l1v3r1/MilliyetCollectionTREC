<DOC>
<DOCNO> 68377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/19/guncel/gun18.html </URL>
<DATE> 2002/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     36 kilo eroin ele geçirildi 
     Hakk ri’nin Yüksekova ilçesinde polis, Zübeyit Ateş’in kullandığı otomobili ilçe çıkışında durdurdu. Aramada, otomobilin bagajındaki gizli bölmelerde 36 kilo saf eroin bulundu. İstanbul’a götürülmek istendiği belirlenen 700 milyar lira değerindeki eroin ile ilgili Zübeyit Ateş gözaltına alındı. Kilis’te ise polis, Türkiye’nin en iyi narkotik köpeği "Çiko" ile birlikte bir eve baskın yaptı. Evde 18 kilo esrar ele geçirildi. 
     
     Dikkatsiz baba kızını ezdi 
     Antalya’nın Alanya ilçesine bağlı Mahmutlar Belediyesi’nin temizlik kamyonunda şoför olarak çalışan Mustafa Şimşek 45 , dün evine uğrayarak kızı Melike’yi görmek istedi. Eve doğru gelen Şimşek’i gören 2.5 yaşındaki Melike, "Baba, baba" diyerek yola fırladı. Kızını geç fark eden babanın frene basması, acı sonu engelleyemedi. Küçük Melike, ön tekerleğin altında kalarak can verdi. Baba Şimşek, olaydan sonra sinir krizleri geçirdi. 
     
     Kömür sobası iki kişiyi öldürdü 
     Doğalgaza oranla ucuz oluşu nedeniyle yakıt masrafını azaltmak için dar gelirli vatandaşların kullanmaya devam ettiği kömür sobası yine can aldı. İstanbul Sarıgazi’de önceki gece sobayı söndürmeden uykuya dalan Hasan 52 ve Kamer Çakı 47 , sabah komşuları tarafından evlerinde ölü bulundu. Yapılan incelemede Kamer çiftinin, sobadan sızan karbonmonoksit gazından zehirlenerek öldüğü belirlendi. 
     
     Araç muayenesi artık Halkalı’da 
     Zeytinburnu Araç Muayene İstasyonu, 4 Mart’tan itibaren, Halkalı Gümrüğü TIR Parkı yanındaki yeni tesislerinde işlemlerine başlayacak. Karayolları Genel Müdürlüğü’nün açıklamasında, Maliye Hazinesi adına kayıtlı olan ve Karayolları’na tahsis edilen Zeytinburnu Araç Muayene İstasyonu sahasının, Ataköy Turizm Merkezi kapsamında kaldığı gerekçesiyle, Defterdarlık’ça tahsisinin iptal edildiği belirtildi. 
     
     Antika şamdanlar yine çalındı 
     Eminönü’ndeki Laleli Camii’nin daha önce çalınan, ancak polisin araştırmasıyla bulunarak yerine konulan iki antika şamdanı yine hırsızların kurbanı oldu. Sultan III. Mustafa tarafından 1764’te yaptırılan Laleli Camii’ne önceki gece kapıyı kırarak giren kimliği belirsiz kişiler, mihrap üzerindeki iki antika şamdanı çalarak kaçtı. Hırsızların cami girişindeki demir kapının yanı sıra, antika tahta kapıyı da kırdığı belirlendi. 
     
     Halkla ilişkilerin zirve toplantısı 
     Uluslararası Halkla İlişkiler Derneği IPRA Konseyi, 2002 yılının ilk yönetim kurulu toplantısını Mauritius’un başkenti Port Louis’de gerçekleştirdi. 2003 için IPRA başkanı seçilen Global Tanıtım’ın kurucusu Ceyda Aydede, derneğin başkan ve konsey üyeleriyle bir araya geldi. IPRA Konsey Üyesi ve Medialand Halkla İlişkiler Genel Müdürü Atacan Tırnova ile birlikte Türkiye’yi temsil eden Aydede, IPRA’nın 5 yıllık stratejik planının onaylandığını söyledi. 
     



 GÜNCEL 






















</TEXT>
</DOC>
