<DOC>
<DOCNO> 65599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/02/son/sontur10.html </URL>
<DATE> 2002/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis, ilköğretim okuluna sapıkların robot resimlerini asınca... 
</HEADLINE>
<TEXT>

     Konya'da, polis tarafından uyarı için okullara asılan, iki sapığın robot resimlerinin bulunduğu afiş, panik yaratınca, kaldırıldı. 
     Küçük yaştaki çocuklara cinsel tacizde bulunan iki kişinin robot resimleri, polis tarafından kent merkezindeki bazı ilköğretim okullarının panosuna ve giriş kapısına asıldı. 
     Üzerinde zanlıların eşkallerinin de yazılı olduğu resimler, bazı okulların müdürleri tarafından çocuklar üzerindeki olumsuz etkiler yapabileceği düşünülerek kaldırılırken, bazı okullarda ise 3 gün süreyle asılı kaldı. 
     Mareşal Mustafa Kemal İlköğretim Okulu yetkilileri, resimlerin asılmasından sonra panikleyen velilerin akşamları çocuklarını okuldan almaya geldiklerini söylediler. 
     
     Sapık resimlerinin çocuklara etkisi 
     İlköğretim 1, 2 ve 3. sınıf öğrencilerinde robot resimlerin asılmasından sonra garip davranışlar gözlemlediklerini de belirten yetkililer, şunları söyledi 
     ''Çocuklar arasında bize gelip kafalarında kurguladıkları bazı taciz hikayelerini anlatmaya başlayanlar oldu. Bunu bir oyun gibi de düşünüyor olabilirler. Kendi aralarında da bu resimleri konuşuyorlardı. Biz de rehber öğretmenler yardımıyla sapıklara karşı öğrencilerimizi uyardık. Akşamları evlerine oyalanmadan gitmeleri ve yabancılarla konuşmamaları konusunda ikaz ettik. Çocuklarımız bu konuda son derece bilinçli. Okul çıkışlarında da birer müdür yardımcısı görevlendiriyoruz.'' Bazı eğitimcilerin ve psikologların resimlerin çocuklar üzerinde olumsuz psikolojik etkiler yaratabileceğini gündeme getirmesi üzerine olayı araştıran Emniyet yetkilileri, okullara asılan sapıkların robot resimlerini panolardan indirdi. 
     






</TEXT>
</DOC>
