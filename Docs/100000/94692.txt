<DOC>
<DOCNO> 94692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/son/sonspo11.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakyemez ''Üç büyüklerin açıklaması zamansız ve talihsiz'' 
</HEADLINE>
<TEXT>

     Türk sporunun ''Üç Büyükler''i olarak adlandırılan Beşiktaş, Galatasaray ve Fenerbahçe kulüplerinin, mali sıkıntılarının giderilmemesi durumunda basketbol ve voleybolda yeni sezonda birinci liglerde yer almayacaklarını açıklamalarının yankıları sürüyor. 
     A Milli Erkek Basketbol Takımı Genel Menajeri Doğan Hakyemez, 3 büyük kulübün bu açıklamasının zamansız ve talihsiz olduğunu iddia etti. 
     Hakyemez, yaptığı açıklamada, 3 büyük kulübün bildirisinin zamansız ve talihsiz olmasına rağmen, Galatasaray, Fenerbahçe ve Beşiktaş'ın yaptığı açıklamada yüzde 100 haklı olduğunu savunarak, ''Müessese takımları tek branşta faaliyet gösteriyor. Kulüp takımları ise birçok branşta faaliyet halindeler. Bu bakımdan yaptıkları açıklamada yüzde 100 haklılar'' dedi. 
     Sponsorluk yasasının da eksik çıktığını iddia eden Hakyemez, şöyle konuştu 
     ''Sponsorluk yasası istenildiği gibi çıkmadı. Yeni yasayla takımlara değil de sadece organizasyonlara sponsorluk yapılabiliyor. 
     Devlet de tek desteğini TRT aracılığıyla yapabilir. İkinci Futbol Ligi'ndeki kulüplerin maçları canlı veriliyor ve böylece onlara maddi destek sağlanıyor. Basketbolda da böyle yapılabilir.'' Doğan Hakyemez, kulüp takımlarının, amatör şubelerle futbolun yönetimini ayırması gerektiğine dikkat çekti. 
     Ana yönetim başta kalmak üzere, amatör şubelere farklı bir yönetimin getirilmesi gerektiğini vurgulayan Hakyemez, şunları söyledi 
     ''Bunun yanında amatör şubelerle futbolun maddi kaynakları da ayrılacak. Ana yönetime bağlı olarak başka bir yönetim amatör şubelerin başında olmalı. Ben 3 büyüklerin basketboldan çekilmesi halinde Türk basketbolunun çok fazla zarar göreceğini düşünmüyorum. Basketbol bu şekilde bitmez, sadece yara alır.'' 
     





</TEXT>
</DOC>
