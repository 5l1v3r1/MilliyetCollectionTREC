<DOC>
<DOCNO> 68086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/17/spor/ybilgic.html </URL>
<DATE> 2002/02/17/ </DATE>
<TIME>  </TIME>
<AUTHOR> GÜRCAN BİLGİÇ  </AUTHOR>
<HEADLINE>
İnanç aşısı 
</HEADLINE>
<TEXT>

     Hafta başından beri Lorant takımınaı hep gol çalıştırdı. Sahaya çıkardığı dizilişte de dört forveti yan yana koydu. Bu maçın ilk olarak soyunma odasında kazanılmasıdır. Futbolcuya yapılan bir inanç aşısıdır. Bir hafta boyunca saldırmayı düşünen ve sahaya hücum emri ile çıkan oyuncunun kafasında kazanmaktan başka bir şey olamaz. 
     Fenerbahçe’nin golü çalışılmış bir kombinasyonla geldi. Daha önceleri görmediğimiz şekilde, özellikle duran toplarda işlesin - işlemesin bir taktik plan vardı. Fenerbahçe’nin öne geçmesiyle birlikte Galatasaray’ın daha güvenli ve cesur oynaması bekleniyordu. Ancak Sarı - Kırmızılı ekip Ümit’i forvette kaderi ile başbaşa bırakırken, takım içinde gol atmaya yönelik hiçbir değişiklik düşünmedi. Maç boyunca Galatasaray’ı tanıyamaz olduk. Rakip kaleye tek şut atmadan maç bitiren ilk Galatasaray kadrosu dün Saracoğlu’ndaydı. 
     İlk yarının 1 - 0 bitmesiyle birlikte ikinci devre durağan başladı. Fenerbahçe skoru korumaya yönelik tedbirli anlayışını sürdürüyor, Galatasaray’da ise pozisyon yaratacak üretim yapılmıyordu. 60. dakikada elli binlik koro futbolcuları uyandırdı. "Gol" isteyen seslere karşılık vermek zorunda kalan Fenerbahçe takımı öne çıkmaya başlayıp, arkasında boşluk bırakan Galatasaray karşısında yavaş yavaş etkili olmaya başladı. Önce Emre’nin, sonrasında Batista ve Hasan Şaş’ın ve üç dakika geçmeden kaptan Bülent’in kırmızı kart görmeleri bir teslimin kağıda dökülmüş hali oldu. İlk yarıda takdir haklarını Galatasaray’dan yana kullanıp, eleştiri alan Ali Aydın’ın maç boyunca verdiği en doğru kararlar bunlardı. Hakemle oynamaya alışmış bir takım bu kez baltayı taşa vurdu. Böylesine kararları belki de çok daha önce vermesi gerekip de cesaret edemeyen diğer hakemlerin günahını da kapattı belki de Ali Aydın... 
     Ligin ateşi yeniden yandı. Artık zirvede üç büyüğün müthiş mücadelesini izleyeceğiz. 
     



 SPOR 




























</TEXT>
</DOC>
