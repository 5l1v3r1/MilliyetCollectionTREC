<DOC>
<DOCNO> 54172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/26/son/sondun22.html </URL>
<DATE> 2001/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Cenk Kalesi'ndeki isyancı esirlerin tümü öldürüldü 
</HEADLINE>
<TEXT>

     Afganistan'da Taliban saflarında savaşan yabancıların Cenk Kalesi'ndeki isyanları sırasında bir Amerikalı askeri öldürdükleri iddia edildi. 
     Time dergisinin Cenk Kalesi'ndeki muhabiri, Kunduz'da Kuzey İttifakı'na teslim olan Taliban ve yandaşı yabancıların, Mezar-ı Şerif yakınlarındaki Cenk Kalesi'ne götürüldükten sonra 2 Amerikalı askerin isyanın ortasında kaldığını, birinin öldürüldüğünü ileri sürdü. 
     Olay yerinde bulunan Alman televizyon ekibinin çevirmeni de isyan sırasında bir Amerikalı'nın öldürüldüğünü bildirdi. 
     Terörle savaşım koalisyonunun İslamabad'daki sözcüsü Kenton Keith ise ABD'nin Cenk Kalesi'ndeki isyan sırasında bir Amerikalı'nın öldürüldüğüne dair haberleri soruşturmakta olduğunu belirtti. 
     Keith ayrıca, isyancıların Kuzey İttifakı askerlerince ''katledildiği'' haberlerini de yalanladı. 
     Özbek General Raşit Dostum'un yardımcısı Alim Razm ise ''Cenk Kalesi'nde isyan eden Taliban yanlısı 600 kadar yabancı savaşçının hemen hemen hepsinin öldürüldüğünü'' söyledi. 
     Amerikan Özel Kuvvetleri'ne mensup bir askerin de isyan sırasında öldürüldüğünü doğrulayan Alim Razm, çatışmalarda Dostum güçlerinden 40 askerin öldüğünü, Dostum'un bir başka yardımcısı Said Kamil'in de yaralandığını belirtti. 
     






</TEXT>
</DOC>
