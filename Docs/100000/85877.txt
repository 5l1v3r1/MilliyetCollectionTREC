<DOC>
<DOCNO> 85877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/son/sondun23.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman gazetesinden Bush'un konuşmasına alaylı eleştiri 
</HEADLINE>
<TEXT>

     Alman Die Tageszeitung gazetesi, ABD Başkanı George Bush'un Federal Meclis'te dün yaptığı konuşmayı protesto etmek amacıyla birinci sayfasının büyük bir bölümünü boş bıraktı. 
     Gazete, ''Bush'un tarihi konuşması'' başlığının yer aldığı birinci sayfada, ayrıca Bush'un bir karikatürüne ve boş bir konuşma balonuna yer verdi. 
     Gazetenin üçüncü sayfasında yer verilen Bush'un konuşmasında da, Bush'un eski Başbakan Helmut Kohl'e yönelik ''Nasılsınız Bay Kohl '' şeklindeki sözleri başlığa çıkartıldı. 
     Bush'un konuşmasının, ''tarihi bir konuşma'' olmasının beklendiğine işaret edilen haberde, buna karşın Bush'un Washington'da söylediklerini tekrarladığı belirtildi. 
     Bush'un konuşmasının, Demokratik Sosyalizm Partisi PDS 
     milletvekilleri tarafından kısa bir süre kesildiği de hatırlatılan haberde, milletvekillerinin salon dışına çıkartıldığı kaydedildi. Bettina Gaus tarafından kaleme alınan yorumda da ''Bu konuşma için Bush'un Berlin'e gelmesine gerek yoktu'' ifadesi kullanıldı. 
     





</TEXT>
</DOC>
