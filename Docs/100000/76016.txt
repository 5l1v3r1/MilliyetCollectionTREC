<DOC>
<DOCNO> 76016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/02/son/sonspo04.html </URL>
<DATE> 2002/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray ile Trabzonspor yarın 89. randevuya çıkacak 
</HEADLINE>
<TEXT>

     Galatasaray ile Trabzonspor, yarın yapacakları Birinci Süper Futbol Ligi erteleme maçıyla birlikte, tarihlerinde 89. kez karşı karşıya gelecek. 
     İki ekip arasında bugüne kadar yapılan 88 karşılaşmanın 36'sını Galatasaray, 30'unu ise Trabzonspor kazanırken, 22 karşılaşmada ise taraflar birbirlerine üstünlük sağlayamadı. 
     Lig, Türkiye Kupası, Cumhurbaşkanlığı Kupası, Başbakanlık Kupası, TSYD Kupası ve özel maçlar olmak üzere yapılan toplam 88 maçta, Galatasaray 104, Trabzonspor ise 95 kez gol sevinci yaşadı. 
     Galatasaray, lig maçlarında galibiyetlerde ezeli rakibi Trabzonspor'un 3 farkla önünde bulunuyor. Ligde yapılan 55 karşılaşmanın 21'ini ''Cim Bom'' kazanırken, 18 maçta da gülen taraf Karadeniz ekibi oldu. 16 karşılaşma ise berabere sonuçlandı. 
     Galatasaray'ın ligde attığı 62 gole, Trabzonspor 60 golle karşılık verdi. 
     İki ekip arasında Trabzon'da yapılan karşılaşmalarda Trabzonspor, galibiyet sayısında rakibine üstünlük kurdu. 
     Trabzonspor, evindeki 27 maçta Galatasaray'ı 13 kez yenerken, ''Cim Bom'' ise, bordo-mavilileri 7 kez mağlup etmeyi başardı. Trabzon'daki 7 karşılaşma ise beraberlikle sonuçlandı. 
     Trabzonspor'un kendi sahasındaki 33 golüne, Galatasaray 28 golle karşılık verebildi. Galatasaray, Trabzonspor'a deplasmanda 7 yıldır yenilmiyor. Sarı-kırmızılılar, Karadeniz ekibi karşısında deplasmanda son oynadığı 8 maçında yenilgi yüzü görmezken, ''Cim bom'', Trabzon'da son yenilgisini 1 Ekim 1995 tarihinde 1995-96 sezonu 4-1'lik skorla almıştı. 
     O tarihten buyana 3'ü Türkiye Kupası olmak üzere deplasmanda Trabzonspor ile toplam 8 maç yapan Galatasaray, 4 galibiyet 4 de beraberlik elde etti. 
     Bu tarihten itibaren ligde oynanan karşılaşmalarda ise, rakibine yenilmeyen Galatasaray, 2 galibiyet 3 beraberlik elde etti. 
     






</TEXT>
</DOC>
