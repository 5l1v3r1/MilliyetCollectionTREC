<DOC>
<DOCNO> 74037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/22/son/sonspo07.html </URL>
<DATE> 2002/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da yarın seçim günü.. 
</HEADLINE>
<TEXT>

     Galatasaray Kulübü'nün olağan seçim genel kurul toplantısı yarın yapılacak. 
     Galatasaray Lisesi Tevfik Fikret Salonu'nda saat 10.30'da başlayacak ve sarı-kırmızılı kulübün 2 yıllık başkanının seçileceği olağan genel kurulda, başkan adayları Mehmet Cansun ve Özhan Canaydın başkanlık yarışı yapacak. 
     Sarı-kırmızılı kulüpte 4 bin 700 genel kurul üyesinin seçim genel kurul toplantısında oy kullanma hakkına sahip olduğu açıklanırken, oy sayım işlemlerinin de saat 18.00'e dek tamamlanmasının planlandığı kaydedildi. 
     Listeler 
     Her iki başkan adayının da listelerinde şu isimler yer alıyor 
     
     MEHMET CANSUN 

     Asil üyeler Engin Kaptanoğlu, Adnan Polat, Yiğit Şardan, Selçuk Uygur, Celal Erkut, Abdurrahim Albayrak, Eren Talu, İbrahim Özdemir, Tuncer Hunca, Eşref Hamamcıoğlu. 
     Yedek üyeler Nasuhi Sezgin, Osman Güneri, Jerfi Fıratlı, Haluk Hamurculu, Coşkun Yılmaz. 
     
     ÖZHAN CANAYDIN 

     Asil üyeler Alp Yalman, Özkan Olcay, Ali Dürüst, Şükrü Ergün, Temel Aksoy, Özer Saraçoğlu, Mete Başol, Burak Elmas, Refik Arkan, Derya Taşdelenler. 
     Yedek üyeler Bikem Ardakoç, Mehmet Şencan, Orhan Yüzen, Niyazi Yelkencioğlu, Ahmet Raif Ünüvar. 
     Tarihten sayfalar 
     Sarı-kırmızılı kulübün 97 yıllık tarihinde, şimdiye dek 31 kişi başkanlık yaparken, kulübün kurucusu ve ilk başkanı olan Ali Sami Yen, 1905-1914 tarihleri arasında üst üste 10 kez başkanlığa seçildi. Yen, 
     böylece üst üste en fazla başkanlığa seçilen isim olarak da tarihe geçti. Ali Sami Yen, 1 yıllık aradan sonra üst üste 4 yıl daha sarı-kırmızılı kulübe başkanlık yaptı. 
     Ali Sami Yen ayrıca, 15 dönem Galatasaray Kulübü'ne başkanlık yaparak ulaşılması güç bir rekoru da eline geçirdi. Bu görevi 15 yıl sürdüren Ali Sami Yen, Galatasaray'da en uzun süre başkanlık yapan kişi unvanına da sahip oldu. 
     Galatasaray Kulübü'nde Ali Sami Yen'i, 7'şer kez başkanlığa seçilen Yusuf Ziya Öniş ve Suphi Batur izliyor. 
     
     15 Olağanüstü Genel Kurul 

     Galatasaray Kulübü'nde bugüne dek yapılan toplam 90 genel kurul toplantısından 15'i olağanüstü olarak gerçekleşti. 
     Galatasaray Kulübü'nde, başkanlar 1926, 1931, 1932 3 kez , 1934 2 kez , 1935, 1939 3 kez , 1950, 1968, 1975 ve 2001 yıllarında yapılan olağanüstü genel kurul toplantılarıyla belirlendi. 
     






</TEXT>
</DOC>
