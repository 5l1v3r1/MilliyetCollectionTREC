<DOC>
<DOCNO> 80336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/25/son/sondun27.html </URL>
<DATE> 2002/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem ile Papandreu ortak basın toplantısı düzenledi 
</HEADLINE>
<TEXT>

     Dışişleri Bakanı İsmail Cem, Ortadoğu'daki taraflarla yaptıkları görüşmelerde öneriler götürdüklerini ve bunlara yanıtlar aldıklarını söyledi. 
     Bölgedeki tansiyonu düşürmek ve barış yolunun açılmasına imkan sağlamak amacıyla İsrail ve Filistin taraflarıyla görüşmeler yapan Cem ve Yunanistan Dışişleri Bakanı Yorgo Papandreu, ortak basın toplantısı düzenlediler. 
     İki bakan, Filistin Devlet Başkanı Yaser Arafat'la Ramallah'ta, İsrail Başbakanı Ariel Şaron'la da Kudüs'te yaptıkları görüşmelerin ardından düzenledikleri basın toplantısında görüşmelerine ilişkin bilgi verdiler. 
     Cem, iki tarafa da bazı öneriler götürdüklerini belirterek, Arafat'la yaptıkları görüşmede Filistin'in terörü kınamasının önemine dikkat çektiklerini söyledi. Cem, belli şartların oluşması durumunda tüm tarafların katılımıyla uluslararası bir toplantı yapılması fikrini de enine boyuna tartıştıklarını kaydetti. 
     Yunanistan Dışişleri Bakanı Yorgo Papandreu, taraflarda barış arzusu gördüklerini söyleyerek, bölgede barışa yönelik bir ilerleme görmek istediklerini bildirdi. 
     Bölgedeki tansiyonu düşürmek ve barış yolunun açılmasına imkan sağlamak amacıyla İsrail ve Filistin taraflarıyla görüşmeler yapan Dışişleri Bakanı İsmail Cem ve Yunanistan Dışişleri Bakanı Papandreu, ortak basın toplantısı düzenlediler. 
     Papandreu, taraflarda barış arzusu gördüklerini ve bölgede barışa yönelik bir ilerleme görmek istediklerini belirterek, bu çerçevede ziyaretin yarar sağlamasını umduğunu söyledi. 
     İsrail'de önemli tamaslarda bulunduklarını belirten Papandreu, Yunanistan ve Türkiye'nin hem bölgedeki iki ülke olarak, hem NATO üyeleri olarak, hem Avrupa ailesinin iki üyesi olarak ve hem de bölgede barış görmek isteyen iki ülke olarak bölgede bulunduklarını ve barışa yönelik bir ilerleme görmek istidiklerini kaydetti. 
     Papandreu, ''biz iki halkın çıkarına güvenlik içinde bir İsrail görmek istiyor, masum insanların öldürülmesini kınıyor ve yakınlarını kaybedenlerin acılarını paylaşıyoruz. Güvenli bir İsrail ile Filistin halkının kendi doğrularına ulaşma imkanı olacaktır. Biz uluslararası toplumunun kararları doğrultusunda diğerlerinin çabalarına destek vermek için burdayız'' diye konuştu. 
     Temasları sırasında, barış için çalışan kişilerle görüştüklerini ve genelde onların kendilerine pek çok konuda esin kaynağı olduğunu ifade eden Papandreu, bu kişilerin kendilerine çözüm yolları göstermeye çalıştılarını ve iki tarafın da Nobel barış ödülü aldığını hatırlatarak, Balkanlar'da onlardan ilham aldıklarını belirtti. 
     Nihai bir çözüm için herkesin fikri olduğunu kaydeden Papandreu, Filistin devletinin kurulması, güvenli bir İsrail'in oluşturulması, Arap ülkeleriyle ilişkilerin normalleşmesi, işgal edilen topraklardan çekilme sağlanmasının herkesin üzerinde mutabık olduğu temel ilkeler olduğunu belirtti ve ''bu kadar gerginlik yaşanmasını şaşkınlıkla karşılıyorum'' diye konuştu. 
     Dışişleri Bakanı Cem ile birlikte Arafat ve Şaron ile görüştüğünü söyleyen Papandreu, ''sonucun nerede olduğu çok açık olduğuna inanıyorum, şu anda tabii ki durum çok çetin bir noktada, güvensizlik var ve mutlaka iletişim sağlanabilecek yeni bir ortam sağlanması gerek, ancak hala iki tarafta da gerçek barış arzusu görüyoruz'' dedi. 
     Milad Kilisesi ve Ramallah'daki durum gibi hassas konuları da tartıştıklarını bildiren Papandreu, Ramallah'da durumun kendileri için de çok önemli olduğunu, çünkü kendi nüfuslarının büyük bölümünün ortodoks olduğunu ve ortodoks piskoposluğu ile yakın bağları bulunduğunu belirtti. 
     Cem'e de çok teşekkür eden Papandreu, ''çok güzel işbirliği içinde, takım ruhu içinde çalıştık. Danışmanlarımız, diplomatlarımız takım ruhu içinde çalıştı. Bu da umut mesajı teşkil ediyor'' diye konuştu. 
     Dışişleri Bakanı İsmail Cem, İsrail ve Filistin taraflarını barış yolunda bazı küçük adımlar atma konusunda ikna ettiklerini düşündüğünü söyleyerek, ''Ancak yeterli olur mu bilmiyorum, biz en azından olumlu bir girdi sağladık'' dedi. 
     Cem, Yunanistan Dışişleri Bakanı Yorgo Papandreu ile düzenledikleri ortak basın toplantısında, ''bölgede bulunma amaçlarına bir ölçüde varıldığına inandığını'' söyledi. 
     ''Olumlu bir ziyaret oldu, görüşmelerimizde belli mesajlar verdik, belli karşılıklar aldık ve belli konularda bazı girdiler sağlayabildik'' diyen Cem, barış yolundaki tüm çabalara destek verdiklerini, bu çerçevede ABD Dışişleri Bakanı Colin Powell'ın ve AB'nin girişimlerini desteklediklerini kaydetti. 
     Bakan Cem, görüşmelerinde ''terörizmin hiçbir mazeretinin olamayacağı ve haklı gösterilemeyeceği görüşünün altını çizdiklerini'' belirterek, şunları söyledi 
     ''Özellikle Sayın Arafat'la görüşmemizde belli önerilerimiz oldu. 
     Artık hepimizin tüm Filistinli meslektaşlarımızın terörü güçlü bir şekilde kınamasının zamanının geldiğini ifade ettik.'' Görüşmelerde gündeme gelen bir diğer konunun uluslararası bir toplantı düzenlemesi olduğunu ve bu konuyu enine boyuna tartıştıklarını söyleyen Cem, şöyle devam etti 
     ''Eğer koşullar oluşursa böyle bir toplantının iki tarafın diyaloğa başlayabilmesi için uygun ortamı sağlayabileceğine inanıyoruz. Nedir bu koşullar Öncelikle BM'nin son aldığı kararların uygulanması gerekiyor. Bunun yanı sıra Arafat'a hareket serbestisi sağlanması gerek ve herkesin teröre karşı katı ve uygulamaya dönük bir tutum oluşturması gerekmekte.'' Cem, uluslararası bir barış misyonu önerisi götürdüklerini de belirterek, mevcut barış gücünün yanı sıra böyle bir misyonun da varlığının gerektiğini düşündüklerini kaydetti. 
     ''Aynı zamanda ortak harekete geçilmesi gerektiğini düşünüyoruz'' diyen Cem, gerek ülkelerin, gerekse kuruluşların tek başına başlattığı girişimlerin bu sorunların üstesinden gelinmesi için yeterli olmadığını bildirdi. 
     Bakan Cem, görüşmelerde İstanbul ruhunu da gündeme getirdiklerini söyleyerek, Papandreu ile birlikte, birbirini anlamanın çok zor olmadığını göstermek istediklerini kaydetti. İstanbul'daki toplantıda 70 ülkenin temsil edildiğini ve sonucunda bir bildirge ortaya çıktığını hatırlatan Cem, bu bildirgenin Ortadoğu sorununa ilişkin de açık bir karar ortaya koyduğunu belirtti. 
     Filistin ve İsrail taraflarıyla önemli bir konu olan Ramallah ve Beytüllahim'deki kuşatmayı ele aldıklarını da bildiren Cem, bu durumun ''büyük bir trajediye dönüşebileceğine'' işaret etti. 
     Cem, ''Bu duruma derhal çözüm bulunabilmesi için her iki taraf da belli adımlar atmalı. İki tarafı da bazı küçük adımlar atma konusunda ikna ettiğimizi düşününüyorum, ancak yeterli olur mu bilmiyorum. Biz en azından olumlu bir girdi sağladık ve umarım her iki taraf da bu durumu değerlendirir'' diye konuştu. 
     Bakan Cem, soru üzerine, Arafat'la terörün mutlaka kınanması gerektiği yolundaki ortak görüşü paylaştıklarını belirterek, bu kınamanın sert ifadelerle yapılması gerektiğini söyledi. 
     Bölgeye uluslararası gözlemcilerin yerleştirilmesi durumunda bu gözlemcilerin iki amaçla çalışması fikrine dikkat çeken Cem, bu gözlemcilerin klasik anlamdaki görevlerini yerine getirirken, diğer yandan da terör konusunda dikkatli davranabileceğini belirtti. 
     Cem, ''Görüşmelerdeki izlenimim Filistinlilerin ikili bir görev taşıyacak gözlem gücüne sıcak baktığı yönünde'' diye konuştu. 
     Bakan Cem, Milad Kilisesi konusunu da ele aldıklarını, ancak İsrail Dışişleri Bakanı Şimon Peres'le görüşmelerinin ardından daha çok bilgi verebileceğini kaydetti. 
     Papandreu, Cem ile İsrail Başbakan Yardımcısı ve Dışişleri Bakanı Şimon Peres ile düzenlediği ortak basın toplantısında, geçmişte kendilerini Ortadoğu barışına adayan insanların bulunduğunu, bunlardan birinin de İsrail Dışişleri Bakanı Şimon Peres olduğunu belirterek, ''Biz bir anlamda bu ilhamı geri getirmeyi amaçlıyoruz'' dedi. 
     Bölgedeki sorunların giderilmesi için BM Güvenlik Konseyi kararlarının kesinlikle uygulanması gerektiğinin altını çizen Papandreu, ''Kadınlar, çocuklar, masum insanlar hayatlarını kaybettiklerinde acıyı sizinle paylaşıyoruz. Bu olaylar kabul edilemez, haklı gösterilemez. Sizi suçlamaya gelmedik. O kadar uzakta olmadığımızı sizin acınızın bizim acımız olduğunu söylemeye geldik'' diye konuştu. 
     Barış sürecine en ufak bir katkısı olacaksa bu girişimi ve temasları sürdürmeye hazır olduklarını belirten Papandreu, büyük çoğunluğu Ortodoks olan Yunanistan için Milad Kilisesi'nin ayrı bir önemi olduğunu ve gün boyu süren temaslarında bu konuyu sıkça ele aldıklarını kaydetti. 
     Beytüllahim'deki Milad Kilisesi'ne ilişkin sorunun bir an önce çözülmesinin bölgedeki tansiyonun düşürülmesinde kritik rol oynayacağına işaret eden Papandreu, Cem ile ortak temaslarında bazı olumlu adımlar atıldığını, birkaç gün içinde soruna çözüm bulunabileceğini söyledi, ancak gazetecilerin ısrarlı sorularına karşın detaylar hakkında bilgi vermedi. 
     Papandreu, bir gazetecinin Türkiye-Yunanistan ilişkilerine dair sorusu üzerine, iki ülke arasında henüz çözüme kavuşturulmamış konuların yanı sıra üzerinde uzlaşılan konular da bulunduğunu söyledi. 
     Görüş ayrılıklarından çok ortak fikirlerin ön plana çıkarılması gerektiğini vurgulayan Papandreu, ''Bu kimsenin bir şey elde edemediği değil, herkesin kazandığı bir oyun olmalı. Bu ziyaretimiz de aynı anlayış üzerine kurulmuştur'' dedi. 
     
     Peres 

     İsrail Dışişleri Bakanı Peres de ortak basın toplantısında yaptığı açıklamada, bölgede birçok insanın normal hayata dönmenin tek çözümü olarak bir anlaşmaya varılmasını kabul ettiğini, ancak o anlaşmaya nasıl ulaşılacağı konusunda fikir sahibi olmadığını söyledi. 
     Peres, ''Yani ışığı görüyoruz, ama ona nasıl ulaşacağımızı gösteren tünel ortada yok'' diye konuştu. 
     Peres açıklamasında, İsrail Turizm Bakanı Rehavam Zeevi'ye düzenlenen suikastla ilgili olarak Ramallah'ta bugün 4 Filistinlinin yargılanma sürecine ilişkin bilgi de verdi. 
     İsrail ile Filistin arasındaki anlaşmaya göre, terörist eylemlerle suçlanan bir kişinin kendi ülkesinde de yargılanma hakkına sahip olduğunu söyleyen Peres, ancak suikastın Kudüs'te düzenlenmesi nedeniyle, anlaşma gereğince sanıkların Filistin'de yargılanmalarının hukuka aykırı olduğunu savundu. 
     Mahkemenin bir ''şov'' niteliğini taşıdığını ve cezaların da tatmin edici olmadığını söyleyen Peres, ''Bu durum İsrail'e fazla seçenek bırakmıyor'' diye konuştu. 
     Peres, Cenin'deki olayları araştırmak üzere bölgeye gelmek isteyen BM heyetinin İsrail tarafından kabul edilip edilmemesinin nedeninin sorulması üzerine, kimseyi reddetmediklerini, heyetin ziyaretiyle ilgili henüz üzerinde anlaşılması gereken noktaların bulunduğunu belirtti. 
     İsrail'in suçlanan taraf olarak gösterilmesini ''utanç verici ve skandal'' olarak niteleyen Peres, Cenin'de iddia edildiği gibi 3000 Filistinlinin değil, 47'si silahlı 3'ü sivil olmak üzere toplam 50 Filistinlinin hayatını kaybettiğini söyledi. 
     Peres, Ortadoğu'da sorunların askeri yöntemlerle çözülmesinin mümkün olmayacağına inandığını, siyasi ve ekonomik boyutların mutlaka çözüm sürecine dahil edilmesi gerektiğini kaydetti. 
     Cem-Papandreu-Peres ortak basın toplantısıyla birlikte Türk ve Yunan Dışişleri Bakanları'nın bölgedeki temasları da sona ermiş oldu. 
     İki bakan, ülkelerine dönmek üzere havaalanına hareket ediyorlar. 
     Cem, akşam saatlerinde Ankara'da olacak. 
     





</TEXT>
</DOC>
