<DOC>
<DOCNO> 64139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/25/son/sondun13.html </URL>
<DATE> 2002/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Tel Aviv'de yine intihar saldırısı 
</HEADLINE>
<TEXT>

     Tel Aviv'in merkezinde bomba patladığı bildirildi. 
     İsrail Radyosu, patlamanın bir motosiklette meydana geldiğini ve patlama sırasında motosiklette bir kişinin bulunduğunu, patlama sonucu yaralananlar olduğunu duyurdu. 
     Ordu radyosu da olayın bir intihar saldırısı olduğunu bildirdi. 
     
     İntihar eylemcisi öldü 

     İsrail'in Tel Aviv kentinde bugün düzenlenen intihar saldırısında, saldırganın öldüğü bildirildi. 
     Polis sözcüsü Gil Kleiman, kentin merkezinde küçük dükkanların bulunduğu eski otobüs terminalinde meydana gelen patlamada intihar komandosunun öldüğünü söyledi. 
     Tel Aviv polis şefi Yossi Sedbon da, İsrail radyosuna yaptığı açıklamada, motosikletli bir kişinin saldırıyı düzenlediğini söylerken, acil servis sözcüsü Yeruham Mandola, olayın terörist saldırı olduğunu ve 10 kişinin tedavi edildiğini belirtti. 
     Patlamanın meydana geldiği caddedeki bir dükkanda çalışan Haim Zekariya adlı görgü tanığı, ''Büyük bir patlama gördüm. Motosiklet ve adam havaya uçtu. Hemen yaralı bir kişiyi hastaneye götürdüm'' dedi. 
     Başka bir görgü tanığı da, patlamadan önce motosikletin bir kafeye girdiğini belirtti. 
     Saldırının sorumluluğunu henüz üstlenen olmazken, Hamas örgütü, dün Gazze Şeridi'nde İsrail helikopterinin füze saldırısında öldürülen üst düzey bir yetkilisinin intikamını alacağını bildirmişti. 
     






</TEXT>
</DOC>
