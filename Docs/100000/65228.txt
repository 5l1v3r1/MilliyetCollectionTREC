<DOC>
<DOCNO> 65228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/31/son/sonspo12.html </URL>
<DATE> 2002/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Simao "Yaşımla ilgili eleştirilere sahada yanıt vereceğim.." 
</HEADLINE>
<TEXT>

     Fenerbahçe Kulübü, transferin son gününde Brezilyalı futbolcu Reginaldo Vicente Simao ile 1.5 yıllık sözleşme imzaladı. 
     Dün gece geç saatlerde İstanbul'a gelen Simao, bugün önce kulüp doktoru İsmail Başöz ile birlikte Özel Acıbadem Hastanesi'nde sağlık kontrolünden geçti. 
     Daha sonra kulübe gelen Brezilyalı futbolcu, kulüp asbaşkanı Murat Özaydınlı ile yaklaşık 2 saat süren görüşmenin ardından kendisini 1.5 yıllığına sarı-lacivertli renklere bağlayan sözleşmeyi imzaladı. 
     Asbaşkan Özaydınlı, imza töreninden sonra yaptığı açıklamada, Simao'nun yaşının saplantı durumuna getirildiğini ifade ederek, ''Tamam, kendisi 34 yaşında. Ancak Avrupa'da ve dünyaya milli takımlara baktığımızda, en iyi performansı veren futbolcuların yaşlarının ilerlemiş olduğunu görüyoruz. Artık Türkiye'de de bu yaş sınırının ilerlemesi lazım'' diye konuştu. 
     İş yaşamında da yaşın deneyim getirdiğini vurgulayan Özaydınlı, ''Futbolun fiziksel yönü itibariyle yaşın önemi artıyor. Ancak futbolcu kendisine iyi bakarsa ve profesyonel yaşarsa, yaş sınırı da artar'' dedi. 
     Özaydınlı, Simao'nun lisans işlemlerinin bu akşam saat 17.00'ye dek tamamlanacağını da sözlerine ekledi. 
     
     "Yanıtım sahada.." 
     Brezilyalı futbolcu Simao ise Türkiye hakkında burada oynayan oyunculardan bilgi aldığını belirterek, ''Pareira, Marinho ve Taffarel ile birlikte diğer Brezilyalı oyuncular Türkiye hakkında güzel şeyler söylediler. Burada olmaktan mutluyum'' dedi. 
     Brezilyalı orta alan oyuncusu, yaşıyla ilgili eleştirilere en iyi yanıtı sahada göstereceği performansla vereceğini ifade ederek, şöyle konuştu 
     ''Ben buraya tesadüfen gelmedim. Geçen yıl Brezilya'nın en iyi orta alan oyuncusu seçildim. Henüz milli takımda oynamadım ama umarım bundan sonra oynarım. Buraya elimden gelenin en iyisini yapmaya ve şampiyonluk yaşamaya geldim. '' Simao, fiziksel açıdan şu anda hazır olduğunu da kaydederek, ''Geçen pazar zorlu bir maç oynadım ve buraya hazır olarak geldim. 
     Eğer Lorant yarın benden oynamamı isterse çıkıp oynayabilirim'' dedi. 
     İmza törenine, asbaşkan Özaydınlı'nın yanı sıra yöneticilerden Nihat Özbağ da katıldı. 
     






</TEXT>
</DOC>
