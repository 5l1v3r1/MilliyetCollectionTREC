<DOC>
<DOCNO> 99187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/31/son/sontur01.html </URL>
<DATE> 2002/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Hem askeri hem siyasal hazırlıklarımızı yapıyoruz" 
</HEADLINE>
<TEXT>

     Başbakan Bülent Ecevit, ABD'nin Irak'a operasyon yapacağını söylediğini belirterek, "Biz de ona göre hem askeri, hem siyasal hazırlıklarımızı yapıyoruz" dedi. 
     Ecevit, ATV Ana Haber Bülteni'nde "Bugün önemli bir gün, bu hareketliliğin nedeni nedir Ne oldu, bir şey mi oldu" sorusuna, "Hayır" yanıtını verdi. Türkiye'nin sorunları çok bir ülke olduğunu belirten Ecevit, "Bir yandan iç sorunlarımız var, bir yandan da dış ilişkilerimiz..." dedi. 
     "Irak'la ilgili bir şey mi oldu" sorusu üzerine Ecevit, "Hayır, özellikle bir şey olmadı, ama olayları yakından izlememiz gerekiyor, tabii" karşılığını verdi. "Şu sırada olağandışı bir şey yok, ama çok dikkatli davranmak zorundayız" diyen Ecevit, "ABD yönetimi açıkça Irak'a karşı bir askeri harekat düşündüğünü, hatta bunda kararlı olduğunu söylüyor. Bu gizli değil" diye konuştu. 
     "Biz yapacağız diyor, öyle mi" sorusuna karşılık, Ecevit, "Evet, Yapacağız diyor. O zaman durumun lehimize olmayacağını da ima etmenin ötesinde açıklıyor. Biz de ona göre hem askeri, hem siyasal hazırlıklarımızı yapıyoruz. Öte yandan, eğer Türkiye'yi etkileyen bir askeri harekat olursa ki bölgemizde, komşumuzun ötesinde bir askeri harekat olursa, bu ister istemez Türkiye'yi de etkileyecektir. O zaman tabii, bizim yeni yeni canlanmaya başlayan ekonomimiz de yeniden ciddi bir sarsıntıya girecektir. O bakımdan askeri harekattan ABD yönetimini caydırmaya çalışıyoruz ve şunu anlatmaya çalışıyoruz ki, böyle bir askeri harekata gerek kalmadan biz ABD'nin de katkısıyla Irak'ta barışa ciddi, somut katkıda bulunuruz" açıklamasını yaptı. 
     Bir başka soru üzerine de Ecevit, Devlet Bakanı Kemal Derviş'in siyasete girip girmeyeceğini bilmediğini belirterek, "Zaten 8-10 gündür, belki daha fazladır dışarıda. Beni hiç aramadı, ben de ona erişemedim bir türlü" dedi. 
     





</TEXT>
</DOC>
