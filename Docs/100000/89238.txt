<DOC>
<DOCNO> 89238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/son/soneko27.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yapı Kredi "Şube ve çalışan sayısında önemli değişiklik yok" 
</HEADLINE>
<TEXT>

     Yapı ve Kredi Bankası ile Pamukbank'ın birleşme çalışmalarının başlatılması amacıyla izin için başvurulan BDDK'nın onayından sonra 90 gün içinde birleşme sürecine ilişkin hukuki prosedürün tamamlanacağı bildirildi. 
     Yapı Kredi Bankası kaynakları, Türkiye'nin içinde bulunduğu konjontür ve ekonominin yeniden yapılanmasının getirdiği fırsatların, birleşmeyi cazip hale getirdiğini vurguladılar. 
     2 bankanın birleşmesiyle 15 bin çalışan, 650 şube ve aktif büyüklüğü ile en büyük özel banka ortaya çıkacağına işaret eden kaynaklar, böylece, önümüzdeki dönemle ilgili olarak rekabetçi bir ölçek avantajının yakalanacağına dikkat çektiler. 
     Yapı Kredi ve Pamukbank'ın birbirini tamamlayan özellikleri bulunduğunu vurgulayan Yapı Kredi kaynakları, birleşmeyle bankacılık sistemindeki büyüklüklerinin gerek pazar payı gerek mali büyüklük olarak sistemin yüzde 30'ları mertebesine ulaşacağını, kredi kartlarındaki pazar payının da yüzde 35'lere varacağına işaret ettiler. 
     
     ŞUBE VE ÇALIŞAN SAYISINDA ÇOK ÖNEMLİ DEĞİŞİKLİK OLMAYACAK 
     ''Böyle bir banka yaratma amacıyla birleşmeye gidilecek'' diyen kaynaklar, önümüzdeki döneme ilişkin beklentileri şöyle dile getirdiler 
     ''3 yıl içinde 235 milyon dolarlık bir yatırım düşünülüyor. Şube sayısında ve çalışan sayısında çok önemli değişiklikler olmasını beklemiyoruz. Tabii ki birleşmenin amacı tamamen verimlilik üzerine oturtuluyor. Ayrı ayrı çalışan birçok operasyonun ortak yapıda yürütülmesinin sağlayacağı önemli tasarruflar olacak.'' Yapı Kredi kaynakları, birleşme hazırlıklarına ilişkin olarak ise, konjonktürün banka birleşmelerine yöneldiğinden beri tedbir olarak bu konuda çalışmalar yaptıklarını bildirdiler. 
     Aynı kaynaklar, Yapı Kredi hisselerinin Borsa'daki düşüşüne ilişkin bir soru üzerine ise ilk aşamada diğer örneklerde de benzer gelişmeler yaşandığına, daha sonra toparlandığına işaret ettiler. 
     





</TEXT>
</DOC>
