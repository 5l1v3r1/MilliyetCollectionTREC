<DOC>
<DOCNO> 73993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/22/son/sondun14.html </URL>
<DATE> 2002/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz mahkemesi felçli kadının ötenazi isteğini haklı buldu 
</HEADLINE>
<TEXT>

     İngiltere'de adı yasal nedenlerle gizli tutulan ve kendisinden ''Bayan B'' diye söz edilen felçli kadının Yüksek Mahkeme'ye yaptığı başvuru kabul edildi ve hastanın yaşam destek makinasının onun belirleyeceği tarihte durdurulmasına karar verildi. 
     Yüksek Mahkeme'nin aile davalarına bakan biriminin en üst düzeydeki yargıcı olan Leydi Elizabeth Butler-Sloss tarafından verilen karar bu sabah açıklanırken, medya davaya büyük ilgi gösterdi. 
     Daha önce de yargıç tarafından hastanede yatağında sorgulanan ve bu sorgulaması mahkemeye canlı bağlantıyla aktarılan felçli hastanın 43 yaşında eski bir sosyal servis görevlisi olduğu belirtiliyor. 
     Hastanın kendisiyle ilgili verilen kararı da mahkemeden hastaneye yapılan canlı bağlantıyla izlediği kaydediliyor. 
     Hastanın yaşamını sürdürmek için sürekli makinalarla desteklenmesi gerektiğini doğrulayan doktorları ise yaşam makinalarını durdurma görevini üstlenmek istemediklerini belirttiler. 
     Bu durumda hasta bir başka hastaneye nakledilecek. Bir süre burada kalacak hastanın, ailesi, yakınları ve dostlarına veda ettikten sonra, istediği tarihte yaşam destek makinası durdurulacak. 
     






</TEXT>
</DOC>
