<DOC>
<DOCNO> 70995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/05/son/sontur26.html </URL>
<DATE> 2002/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP'li milletvekilininin protokol isyanı 
</HEADLINE>
<TEXT>

     DSP İstanbul Milletvekili Ahmet Tan, devlet protokolünde TBMM üyelerinin 20. sırada yeralmalarına tepki gösterdi. Tan, devlet protokolünde 20 yıldan bu yana sürüp gelen çarpıklığın bir an önce düzeltilmesini isteyerek, ''Protokolde TBMM üyelerinin 20. sıraya atılmasına daha fazla tepkisiz kalmanın imkanı yoktur'' dedi. 
     Ahmet Tan, TBMM Genel Kurulu'nda yaptığı gündemdışı konuşmada, halen 12 Eylül 1980 sonrasındaki devlet protokolünün uygulandığını hatırlatarak, bu protokolün Anayasa'ya ve demokrasiye uygun olmadığını söyledi. 
     Nevşehir Başsavcısı'nın protokol konusunda Danıştay'a açtığı davanın bir uyarı olduğunu ifade eden Tan, ''TBMM üyelerinin devlet protokolünde 20. sıraya atılmalarına daha fazla tepkisiz kalmanın imkanı yoktur. TBMM üyelerinin 20. sırada tutulmaları, onlara oy veren milletin 20. sırada tutulmasıdır'' görüşünü savundu. 
     TBMM Başkanına vekalet yetkisini taşıyan TBMM Başkanvekillerinin yerlerinin YÖK Başkanı'nın bile gerisinde bulunmasının anlaşılır olmadığını kaydeden Tan, parlamentosunu bu kadar geri plana atmış bir başka devlet bulunmadığını savundu. 
     Çarpık protokolün devletin işleyişini bozacağını ifade eden Tan, ''Protokol, oramiral ve orgenerallerimizi belki kendilerinin bile istemediği kadar öne çıkarmış, TBMM üyelerini ise arka plana itmiştir. 
     Protokole el atmanın zamanı gelmiştir. Bu tabloyu düzeltmek TBMM'nin üzerine düşmektedir'' diye konuştu. 
     Tan, Fransa'da milletvekillerinin 11. sırada yeraldığını, Başkanvekillerinin ise Meclis Başkanı gibi temsil edildiklerini söyledi. 
     Tan, 23 Nisan törenlerinde, grubu bulunan parti genel başkanlarının, oramiral ve orgerallerin çok çok arkasında sıraya girdiklerini söyledi ve devlet protokolünün, yeni uyum yasaları çerçevesinde değiştirilmesi gerektiğini vurguladı. 
     AK Parti Grup Başkanvekili Salih Kapusuz da yerinden söz alarak, Ahmet Tan'ı desteklediğini bildirdi ve ''Yasama meclisi olarak devlet protokolünü yeniden düzenleyelim'' önerisinde bulundu. 
     Bunun üzerine birleşimi yöneten TBMM Başkanvekili Murat Sökmenoğlu da ''TBMM kendi haklarını savunmaya utanmayacak, kendi haklarını savunacaktır'' dedi. 
     






</TEXT>
</DOC>
