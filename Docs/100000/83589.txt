<DOC>
<DOCNO> 83589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/12/son/sonspo09.html </URL>
<DATE> 2002/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Takım'da piknik günü... 
</HEADLINE>
<TEXT>

     Güney Kore ve Japonya'da yapılacak 2002 Dünya Kupası finallerine hazırlanmak için Antalya'da kamp çalışmalarını sürdüren A Milli Futbol Takımı oyuncuları, eşleriyle birlikte gönüllerince bir gün geçirdi. 
     A Milli Futbol Takımı'nın ana sponsorlarından Efes Pilsen, milli takımın kamp yaptığı Gloria Golf Resort Otel'in bahçesinde, ''Moral ve Dayanışma Pikniği'' düzenledi. 
     Pikniğe, Futbol Federasyonu Başkanı Haluk Ulusoy, Federasyon yönetim kurulu üyeleri ile milli takım teknik heyeti ve futbolcuların yanısıra, Merkez Hakem Kurulu Başkanı Bülent Yavuz, Türkiye Seyahat Acenteleri Birliği TÜRSAB Başkanı Başaran Ulusoy, Anadolu Grubu İcra Heyeti Başkanı Tuncay Özilhan ve çok sayıda davetli, eşleriyle birlikte katıldı. 
     Milli takım oyuncuları, piknik boyunca bol bol imza dağıtıp, hayranlarıyla hatıra fotoğrafı çektirdi. Davetliler, orkestranın şarkıları eşliğinde hoşca vakit geçirdiler. 
     
     ULUSOY ''BEKLE BİZİ JAPONYA'' 
     Piknik alanında oluşturulan sahneye çağrılan Futbol Federasyonu Başkanı Haluk Ulusoy, Dünya Kupası finallerinde Güney Kore'de katılacakları grup maçlarının ardından Japonya'daki final maçlarına da katılacaklarına inancının tam olduğunu vurguladı. Ulusoy, ''Biz sadece Kore'ye gitmiyoruz. Japonya'ya da gideceğiz. Bunun için bekle bizi Japonya diyorum. Yolumuz önce Kore, sonra Japonya'' dedi. 
     Kendi annesinden başlamak üzere, Türkiye ve dünyadaki bütün annelerin, ''Anneler Günü''nü kutlayan Ulusoy, şöyle konuştu 
     ''Ben uzakta olduğum için annemi ancak telefonla arayarak kutlayabildim. Aramızda da futbolcu ve teknik heyetimizin çok güzel anneleri var. Onların da Anneler Günü'nü kutluyorum. Teknik heyet ve futbolcularımıza güvenimiz her zaman tam oldu. Sizler bu ülkenin gönlünde taht kurdunuz. Milli takım futbolcularının inandıkları zaman başaramayacakları şey yok. Bunu her zaman söyledim. İnancımız sonucunda 48 yıl sonra finallere katıldık. Bu inancımızı devam ettireceğiz. 48 yıl sonra katıldığımız Dünya Kupası finallerine tesadüfen gelmediğimizi göstereceğiz. Yolumuz önce Kore, sonra Japonya.'' Sponsor firma Efes Pilsen'e desteklerinden dolayı teşekkür eden Ulusoy, Türk Milli Takımı'nın, federasyon, teknik heyet ve futbolcularıyla bir aile olduğunu belirterek, ''Bu birlikteliğimizi Allah'tan başkası bozamaz. Türk Bayrağı'nı dünyadaki en yüksek yerlere getirene kadar mücadelemiz sürecek'' dedi. 
     Konuşmasının ardından Ulusoy'a Anadolu Grubu İcra Heyeti Başkanı Tuncay Özilhan, günün anısına bir plaket verdi. 
     Haluk Ulusoy'un ardından mikrofona davet edilen Milli Takımlar Teknik Direktörü Şenol Güneş, Türk halkına Dünya Kupası finallerine katılmak için verdikleri sözü yerine getirdiklerini vurgulayarak, ''Şimdi de gruptan çıkma sözümüz var, onu yapacağız'' dedi. 
     Finallerde Türkiye'nin hak ettiği yere geleceğine inandığını anlatan Güneş, bunun için ellerinden geleni yapacaklarını dile getirdi. 
     Güneş'e de günün anısına bir plaket verildi. 
     Şenol Güneş'in konuşmasının ardından Milli Takım Menajeri Can Çobanoğlu, Güneş'in yardımcıları Ünal Karaman ve Mehmet kulaksızoğlu'na da birer plaket verilirken, aday kadroda yer alan futbolcular, tek tek isimleriyle çağrılarak sahneye davet edildi. 
     Futbolculara da sponsor firma tarafından birer plaket verildi. 
     Milli Takım'ın Antalya kampında Anneler Günü de kutlandı. 
     Eşleriyle birlikte kampa katılan futbolcular ve teknik heyet, moral pikniğinde aynı zamanda Anneler Günü'nü de kutladılar. 
     Pikniğin son bölümünde futbolcu ve teknik heyetin eşleri sahneye çağrılarak günün anısına hatıra fotoğrafı çektirildi. 
     Bu sırada Futbol Federasyonu Başkanı Haluk Ulusoy, piknikte yer alan futbolcu anneleri içinde en yaşlısı olduğu bildirilen Okan Buruk'un annesi Zehra Buruk'a, bir hediye verdi. 
     Okan, çiçek hediye ederek annesinin elini öperken, Ulusoy da, hediyeyi taktim ettikten sonra Zehra Buruk'un elini öptü. 
     Milli Takım Menajeri Can Çobanoğlu, kafiledeki diğer annelere de çeşitli hediyeler dağıttı. 
     
     Dünya Kupası'nı yediler 
     Pikniğin son bölümünde, Milli Takım Menajeri Can Çobanoğlu'nun bir sürprizi yer aldı. 
     Kahramanmaraş'tan gelen bir dondurma ustası, Dünya Kupası şeklini verdiği Maraş dondurmasını, milli takım futbolcularına ikram etti. 
     Platforma çıkılarak gazetecilere poz verilmesi sırasında bazı futbolcular, Dünya Kupası şeklindeki dondurmayı yediler. 
     





</TEXT>
</DOC>
