<DOC>
<DOCNO> 92897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/29/son/sontur16.html </URL>
<DATE> 2002/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Erkan Mumcu "Türkiye'de lider eksikliği yaşanıyor" 
</HEADLINE>
<TEXT>

     ANAP Genel Başkan Yardımcısı Erkan Mumcu, ''Türkiye bindiği dalı kesiyor ve düşer. Ya bindiği tarafı değiştirsin ya da bu dalı kesmekten vazgeçsin'' dedi. 
     Türk Genç İşadamları Vakfı TÜGİK tarafından Antalya'da Porto Bello Otel'de başlayan Genel Kurul Toplantısı'na katılan Erkan Mumcu, burada gazetecilerin sorularını yanıtladı. 
     Mumcu, Türk ekonomisiyle ilgili bir soru üzerine, Nasrettin Hoca'nın ''Bindiğin dalı keseceksin'' fıkrasını örnek gösterdi. Mumcu, şöyle konuştu 
     ''Biz bu fıkradan ders almış gözükmüyoruz. Maalesef siyasete girdim gireli, bana düşen rol, hep yoldan geçen adam gibi, 'bindiğin dalı kesiyorsun, düşeceksin' ikazında bulunmak oluyor. Türkiye, bindiği dalı kesiyor ve düşer. Ya bindiği tarafı değiştirsin ya bu dalı kesmekten vazgeçsin.'' Türkiye'de, ekonominin açık vermesinin, birtakım sorunlarla yüz yüze gelinmesinin muhtemel göründüğünü savunan Mumcu, şöyle devam etti 
     ''Türkiye'de aklıselim sahiplerinin, sağduyu sahiplerinin, birbirlerine 'kralın çıplak olduğunu' söylemeleri gerekiyor. Bu, 'haşmetmeab bugün ne kadar güzelsiniz, ne kadar da sağlıklısınız' yağcılığının, Türkiye'ye son bir ay içindeki maliyeti, 6 milyar dolar olmuştur. Bunun sebebi, tamamen kötü yönetim.'' Çözümü, sistemin yeniden yapılandırılması olarak gördüğünü belirten Erkan Mumcu, yaşanan krizlerin sebebinin merkeziyetçi sistem olduğunu söyledi. 
     
     LİDERLİK YAPISI... 
     Türkiye'nin eksiğinin yapısal değişimi gerçekleştirecek vizyona sahip bir liderliğin bulunmayışı olduğunu iddia eden Mumcu, ''Türkiye bu liderlikle buluştuğu gün, bütün bu sorunlarından kurtulur. Sorunun çözümü, Türkiye'deki liderlik yapısının değiştirilmesidir'' görüşünü savundu. 
     Türk toplumunun tamamının buna arzusu ve rızası bulunduğunu da öne süren Mumcu, ''Buna direnen, bundan nemalanan, beslenen statüko ve statükoculardan başkası değildir. Bunların tasfiye edilmelerine çok zaman kalmadı'' dedi. 
     ''Bu hükümet sorunları çözebilir mi '' diye soran Mumcu, ''Böyle bir umudum olsaydı memnuniyetle ifade ederdim. Böyle bir umudum yok. 
     Bugünkü yönetimin bu durumu kavradığından da kuşkum var'' iddiasında bulundu. 
     Mumcu, ''Yeni bir lider mi gerekiyor'' sorusuna ise şu karşılığı verdi 
     ''Türkiye çok uzun zamandan bu yana liderlik eksiği yaşıyor. 
     Ülkede liderlik eden bir yapı, bir mekanizma yok. Ne siyaset Türkiye'nin yönetiminde liderlik ediyor, ne hükümet Türkiye'nin yönetiminde liderlik ediyor. Tehditlere ayarlı olarak ve tehditleri bertaraf etmeye, günü kurtarmaya dönük yönetime, liderlik denilemez.'' Erken seçim ile ilgili bir soru üzerine de Mumcu, bu şartlarda erken seçimin çözüm olmasının mümkün görünmediğini söyledi. Mumcu, halkın önüne konulacak seçeneklerin, halkı tatmin etmek için yeterli seçenekler olmadığını savundu. 
     Seçim döneminde siyasi çizgisinin veya partisinin değişip değişmeyeceği yönündeki soruya da Mumcu, ''Siyasete girdiğimde ne istediysem bugün de yarın da aynı olacağım. Hiçbir şey değişmeyecek'' karşılığını verdi. 
     





</TEXT>
</DOC>
