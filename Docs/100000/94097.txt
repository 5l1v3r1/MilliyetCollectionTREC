<DOC>
<DOCNO> 94097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/06/son/sondun14.html </URL>
<DATE> 2002/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Önceliklerini şaşıranlar AB diye kıyamet koparıyorlar" 
</HEADLINE>
<TEXT>

     KKTC Cumhurbaşkanı Rauf Denktaş, Avrupa Birliği'ne AB üyeliği öne çıkaranların önceliklerini şaşırdığını belirterek, AB'nin, Kıbrıs Türkleri'ni devlet olarak tanımadığını söyledi. 
     Denktaş, Yakın Doğu Üniversitesi YDÜ 2001-2002 Akademik Yılı Mezuniyet Töreni'nde yaptığı konuşmada, ''Bizi devlet olarak kabul etmeyen insanlar yollarını tutmuşlar, AB'ye girecekler, bizi bütün haklarımızdan mahrum etsinler diye. AB bizi devlet olarak kabul etmiyor. Biz devlet olarak anlaşma yapmaya çalışıyoruz. Ama arkadaşlar öncelikleri karma karış etmişler, sanki devlet olarak kabul edildik, egemenliğimiz, eşitliğimiz kabul edildi, Rum bütün göçmenlerini Kuzey'e göndermekten vazgeçti, sanki bütün bunlar olmuş da AB'ye girmek kalmış da buna gitmiyormuşuz gibi 'AB çağdaşlık' diye hikayeler var'' dedi. 
     ''Vatanım, toprağım, bayrağım'' diyemeyenleri kimsenin saygıyla anmadığını ifade edip, devlete sahip çıkılmasını isteyen Denktaş, mücadelelerinin bu olduğunu vurguladı. 
     Denktaş, Rumların AB'ye Kıbrıs Türkleri'nin bütün haklarını gasp etmek için gittiğine işaret ederek, buna rağmen halka, haklarına inandıkları ve Anavatan'a güvendikleri için ''Gelirim ama devlet ve egemen olarak kabul ediniz bizi'' dediklerini anlattı. 
     
     ''ARKAMIZDA OYUN OYNANMASIN'' 
     Kabul edilmek için herkesin aynı şeyi söylemesi gerektiğini belirten Denktaş, şöyle konuştu 
     ''AB'yi öne çıkarıp 'hadi bakalım AB' diye ben devletimi, egemenliğimi, eşitliğimi koparmaya çalışırken, Rumlar içimize gelip yerleşemez. Mal mülk değişimi yapacağız mücadelesi yaparken, arkamda öncelikleri şaşırmış olan kardeşlerim 'AB, AB, AB' diye kıyamet koparmakta, Rum da bana masa başında 'Allah Allah, AB'ye gitmek isteyen halkın temsilcisi benden devlet, egemenlik, eşitlik istiyor. 
     Hadi canım sen de' demeye getirilmektedir. Masa başında millet adına pazarlık yapıyoruz, arkamızda oyun oynanmasını istemeyiz. Herkes hizaya gelsin. Bu devleti savunuyorlar mı, açıkça söylesinler. Bu bayrak kalacak mı, açıkça söylesinler. Rumlar içimize gelecek mi, açıkça söylesinler. Sanki AB bize aman gel diyor devlet olarak, ayrı eşit insan olarak. Aman yalvarıyor da biz gitmiyormuşuz gibi. 
     AB kararını vermiştir. Kıbrıs'ta tek bir meşru hükümet vardır. 
     Kıbrıs Türkleri azınlıktır. Azınlık olarak nereye gideceksiniz Hiçbir yere.. Şehitlerin kemiklerini sızlatırsınız. Bayrağı gönderden indirirsiniz. Mahvolursunuz.'' Rauf Denktaş, gençlere seslenerek, hürriyet mücadelesi veren bir toplumda tahsil yaptıklarını, bayrak için ölen, toplu mezarlara gömüldüğü halde yılmayan bir halkın mücadelesi içinde okuduklarını söyledi. 
     Konuşmaların ardından 600 lisans ve yüksek lisans öğrencisine diplomaları verildi. 
     Cumhurbaşkanı Rauf Denktaş'ın torunu Aydın Bahri'ye diplomasını, Denktaş ve eşi Aydın Denktaş birlikte verdi. 
     





</TEXT>
</DOC>
