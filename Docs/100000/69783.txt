<DOC>
<DOCNO> 69783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/27/son/sondun06.html </URL>
<DATE> 2002/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de şaşkın ajanların unutkanlığı skandala yolaçtı 
</HEADLINE>
<TEXT>

     ABD'de 11 Eylül terörist saldırılarından sonra güvenliğinin sağlanması için yoğun çaba gösterilen Başkan Yardımcısı Dick Cheney'yi korumakla görevli gizli servis çalışanlarının, Cheney'nin güvenlik planlarıyla ilgili çok gizli detayları içeren bazı belgeleri, bir hediyelik eşya dükkanında unuttuğu ortaya çıktı. 
     The Salt Lake City Tribune gazetesi, Cheney'e, Salt Lake City'de düzenlenen Kış Olimpiyatları'nın kapanış töreni için eşlik eden gizli servis görevlilerinin, bir hediyelik eşya dükkanına girerek kendilerine olimpiyat hatırası olarak birer şapka satın aldıklarını yazdı. 
     Dükkan sahibiyle konuşan gazete, olimpiyatların kapanış töreninden önce alışverişe çıkan gizli servis ajanlarının, Cheney'nin, eşi Lynne ve kızının stadyumdaki oturma planlarından hangi aşamada nerede bulunacağına kadar her türlü detayı içeren belgeleri dükkanda unuttuklarını duyurdu. 
     Gazeteye göre belgelerde, gizli servis ajanlarının sayıları, kimin hangi aşamada ne görev alacağı, nereye yerleştirilecekleri ayrıntılı olarak anlatılıyor. 
     Salt Lake City Tribune, söz konusu belgeleri kendilerinin de incelediklerini yazdı. Gizli servisin sözcüsü Jim Mankin, bu konuda yorum yapmayı reddetti. 
     Gazeteye göre, dükkan sahibi Steve Greenhalgh, gizli servisi arayarak yapılan yanlışlığı bildirdi. Bir görevlinin, kısa süre içinde gelip belgeyi alacağı sözüne rağmen kimse gelmeyince Greenhalgh, şehirde kurulan ofise giderek belgeyi vermek istedi. 
     Ancak Greenhalgh, belge karşılığında Başkan Yardımcısı Cheney'nin imzalı bir resmini talep edince geri çevrildi. Gazete, öfkelenen Greenhalgh'ın, bunun ardından Salt Lake Tribune ile temas kurduğunu belirtti. 
     ABD'nin ''gölge başkanı'' olarak görülen Cheney, 11 Eylül'den bu yana güvenlik nedeniyle sıkı koruma altında bulunuyor. Cheney'nin bulunduğu yerler veya günlük programı açıklanmıyor. 
     






</TEXT>
</DOC>
