<DOC>
<DOCNO> 54762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/29/son/sonspo18.html </URL>
<DATE> 2001/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da Hami müjdesi.. 
</HEADLINE>
<TEXT>

     Türkiye Kupası 3. kademisinde dün İstanbul Büyükşehir Belediyesi'ni 2-1 yenerek tur atlayan Trabzonspor, ara vermeden hafta sonunda ligde Malatyaspor ile deplasmanda yapacağı maçın hazırlıklarına başladı. 
     Teknik direktör Hans Peter Briegel yönetiminde Mehmet Ali Yılmaz Tesisleri'nde yapılan çalışmaya, bordo-mavili takımda sakatlıkları süren 6 oyuncu katılmadı. 
     Erman, Osman, Şenol, Augustine, Zafer ve Jarro'nun katılmadığı antrenmanda, takım kaptanı Hami ve Metin takımla birlikte çalışmalara başladı. 
     Kulüp doktoru Ahmet Çağlar, Şenol, Augustine, Osman ve Jarro'nun Malatyaspor maçında yer almayacağını, Hami, Metin, Erman ve Zafer'in durumunun ise maç saati belli olacağını söyledi. 
     Trabzonspor'un bugünkü çalışmasında koşunun ardından, minyatür kale maç yapıldı. Teknik direktör Briegel'in de katıldığı maçta, futbolcuların oldukça neşeli ve istekli olduğu gözlendi. 
     Trabzonspor Futbol Şubesi Sorumlusu Serdar Bali, bordo-mavili takımın dün İstanbul Büyükşehir Belediyesi maçındaki futbolunu tekrarlaması halinde, Malatyaspor deplasmanında puan alma şansının olmadığını söyledi. 
     Bali, Türkiye Kupası'nda hedeflerinin büyük olduğunu da belirterek, şöyle konuştu 
     ''Taraftarlarımızı ligde oldukça üzdük, onların yüzünü güldürmek için Türkiye Kupası7na sahip olmayı hedefliyoruz. Ligde de çıkış içindeyiz, iyi neticeleri de devam ettirmek istiyoruz. Ancak gerçeği söylemek gerekirse, İstanbul Büyükşehir Belediyesi maçındaki gibi oynarsak, Malatyaspor karşısında puan alma şansımız yok. Ancak futbolcular iyi motive olurlarsa, kendileri gibi oynarlarsa, Malatya maçından puanlarla döneceğimize inanıyorum.'' Bali, Trabzonspor'un şu an gündeminde transferin olmadığını da belirterek, ''Murat Sözkesen'in transferini geçen yıldan beri kendisi ve basın çıkarttı. Eğer basın ve futbolcular yine bir şey çıkarırsa, biz de onlara uyarız'' diye konuştu. 
     






</TEXT>
</DOC>
