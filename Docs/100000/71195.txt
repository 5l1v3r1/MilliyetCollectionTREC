<DOC>
<DOCNO> 71195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/07/ekonomi/eko05.html </URL>
<DATE> 2002/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD’ye karşı çelik isyanı... 
</HEADLINE>
<TEXT>

AB, ABD’nin çelik ithalatındaki vergiyi yüzde 8’den yüzde 30’a çıkartma kararını Dünya Ticaret Örgütü’ne götürüyor 
     GÜVEN ÖZALP Brüksel 

     ABD’nin çelik ithalatında gümrük vergilerini yüzde 8’den yüzde 30’a yükseltme kararı Avrupa’yı ayağa kaldırdı. AB Ticaret Komisyonu Başkanı Pascal Lamy, konuyu Dünya Ticaret Örgütü’ne DTÖ götüreceklerini açıkladı. 
     En sert tepki İngiltere’den geldi. Pek çok milletvekili ABD’nin ortaya koyduğu yeni tarifenin sonuçlarının İngiltere’deki çelik üreticisi için felaket yaratacağına dikkat çekerken, Başbakan Tony Blair’den bu karara sert tepki göstermesini istiyor. 
     
     İntikam eylemi 
     İşçi Partili Avrupa Parlamentosu üyesi Erly McNally, "ABD bütün kaslarını gerip bize gösteri yapıyor. Avrupa Birliği olarak Bush’a bize kabadayılık yapamayacağını açık biçimde söylememiz lazım" dedi. İngiltere Sanayi ve Ticaret Bakanı Patricia Hewitt de alınan kararların haksız olduğunu belirtti. İngiltere’de çelik sektöründe büyük bir işsizlik yaşanabileceğini belirten bazı çevreler de Amerika’ya karşı ’intikam eylemleri’’ öneriyor. Bunlar arasında ABD mallarına boykot ve bazı alış verişlerdeki vergi oranlarının yükseltilmesi gibi öneriler var. Çin de kararı DTÖ’ye götüreceğini ima etti. 
     
     Türkiye az etkilenecek 
     ABD Hazine Bakanı Paul O’Neill ise uygulamanın üç yıl için geçerli olacağını hatırlatarak, kararın ABD çelik sanayisini yeniden yapılandırmak için zorunlu olduğunu belirtti ve anlayış istedi. 
     Aralarında Türkiye’nin de bulunduğu, ABD’nin ithalatındaki payı yüzde 3’ün altında kalan gelişmekte olan ülkeler vergi artırımının dışında kalacak. On kategorideki çelik ürünleri arasında Türkiye’nin ithalattaki payı yalnızca nervürlü demirde yüzde 3’ün üzerinde, dolayısıyla vergi artırımından sadece bu ürün etkilenecek. Bunun da Türkiye’nin ihracatında 6 milyon dolarlık bir azaltıcı etki yapacağı belirtiliyor. 
     



 EKONOMİ 
















</TEXT>
</DOC>
