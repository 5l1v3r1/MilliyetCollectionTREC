<DOC>
<DOCNO> 93451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/03/son/sondun10.html </URL>
<DATE> 2002/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayranlarından Lopez ve Spears'a çağrı ''Yeni aşklar bulun'' 
</HEADLINE>
<TEXT>

     Hayranları, Jennifer Lopez ve Britney Spears'in yeni aşklara ihtiyaçları olduğu görüşünde birleşti. 
     Bu sonuç, ''TV Guide'' adlı dergi tarafından sanatçıların hayranları arasında yapılan bir kamuoyu yoklamasından alındı. Anket sonuçlarına göre hayranları, Jennifer Lopez'in eski aşkı Sean Diddy Combs ile, Britney Spears'in ise uzatmalı sevgilisi Justin Timberlake ile yeniden birleşmesini istemiyor. 
     31 yaşında olan Jenifer Lopez, dansçı kocası Cris Judd'tan kısa 
     süre önce ayrılmıştı. Şu anda yalnız olmasına rağmen, ankete katılan hayranlarının yüzde 73'ü, Lopez'in eski sevgilisi Combs'a dönmesini istemediğini ifade etti. İki yıl birlikte olan ve tüm medyanın dikkatini üzerlerine çeken Jennifer Lopez ile Combs, 2001 yılı Şubat ayında ayrılmıştı. Jennifer Lopez, bundan 7 ay sonra, kendi grubunda dans eden Judd ile hayatını birleştirmiş, ancak bu evlilik de yürümemişti. Britney Spears'in hayranlarının yüzde 59'u ise pop prensesinin, N'Sync grubunun şarkıcısı Justine Timberlake'e dönmesine karşı çıktı. 21 yaşında olan Timberlake, ''Britney Spears'ten ayrıldıktan sonra yeni bir aşk istemediğini ve tüm dikkatini mesleğine verdiğini'' açıklamıştı. Timberlake'in şu sıralar Virginia Beach'te ilk solo albümünü hazırladığı bildirildi. 

     
</TEXT>
</DOC>
