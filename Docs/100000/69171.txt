<DOC>
<DOCNO> 69171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/23/son/sontur06.html </URL>
<DATE> 2002/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Brecht'in oyununa erotik yorum Ankara sahnelerinde... 
</HEADLINE>
<TEXT>

     Dünyaca ünlü yazar Bertolt Brecht'in yazdığı ve ilk kez sahneye konulduğu 1930'larda fırtına gibi esen, 26 Şubat'ta da Büyük Tiyatro'da seyirciyle buluşacak ''Üç Kuruşluk Opera'', erotik dekorları ve cüretkar sahneleriyle dikkati çekiyor. 
     Tasarımı Cem Köroğlu'na ait olan dekorlardaki çıplak kadın ve erkek figürleri, Brecht'in bir dönem birlikte çalıştığı ünlü karikatürist-ressam Grosz'un karikatürlerinden alındı. 
     Oyunun yönetmeni Erhan Gökgücü, dekorlardaki çıplak kadın ve erkek figürlerinin, bir toplumsal yapıdaki ahlaksal düşkünlüğü stilize ettiğini söyledi. 
     Oyun hakkında Abilgi veren Gökgücü, Brecht'in 1929 yılında yazdığı ve ilk kez sergilendiği 1930 yılında Almanya'da fırtınalar koparan ''Üç Kuruşluk Opera''nın, daha sonra dünyanın önemli sanat merkezlerinde yıllarca sahnelendiğini söyledi. 
     Bu eserin Ankara'da ilk kez seyirci karşısına çıkacağını anlatan Gökgücü, oyunda, Londra'nın kenar mahallelerinde yaşayan dilencilerin haydutluk ilişkileri çerçevesinde, dönemin toplumsal eleştirisinin yapıldığını kaydetti. Gökgücü, oyunda çarpık bir kapitalist düzen içinde insanların giderek yoksullaşması ve yöneticilerle kirli işler yapanların dönem dönem zorunlu hale gelebilen ilişkilerinin konu edildiğini söyledi. 
     ''Oyunda, günümüz Türkiye'si için de bir şeyler bulabiliriz'' diyen Gökgücü, şöyle devam etti 
     ''Bunu seyirciye bırakmak istiyorum. Çünkü Brecht, bütün oyunlarında açık mesaj yerine bir durum sergiler, ama içinde öyle bulgular vardır ki, seyirci salondan çıktığında yapılan yanlışlar üzerinde düşünmeye başlar. Ben de onun sisteminden hareket ederek sahnelemeye çalıştım, ama sonucu ancak seyirci değerlendirecektir.'' 
     
     Amorf figürler 

     Erhan Gökgücü, çıplak kadın figürlerinin yer aldığı dekorlar ve cüretkar sahnelerle ilgili olumsuz bir eleştiri bekleyip beklemedikleri sorusu üzerine, şunları kaydetti 
     ''Bütün dünyada artık tamamen çıplak oyuncuların sahneye çıktığı bir dönemde 5-6 çıplak heykelin böyle bir imaj yaratacağını düşünmek bile istemiyorum. Böyle bir şey varsa, bu da kişilerin özel beğeni sorunudur. Biz oyunda, bu dekorlarla Grosz'un amorf figürlerini heykelleştirdik. Bunlar, bir toplumsal yapıdaki ahlaksal düşkünlüğü stilize eden amorf figürler. Bu figürlerle, o günkü toplumun ortamını yaratmaya çalıştık.'' 
     






</TEXT>
</DOC>
