<DOC>
<DOCNO> 59075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/26/son/sondun03.html </URL>
<DATE> 2001/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan medyasının Afganistan'da "yalan haber" kavgası 
</HEADLINE>
<TEXT>

     Afganistan'da, ABD kuvvetlerinin kazayla kendi askerlerini vurduğu sırada olay yerinde olduğunu iddia ederek bu yönde yayın yapan Amerikalı gazeteci Geraldo Rivera, gazetecilerden oluşan bir panelin, aleyhinde karar vermesi halinde, Fox News televizyonundaki görevinden hemen istifa edebileceğini bildirdi. 
     Sansasyon haberleriyle tanınan Rivera, Fox televizyonunda, Amerikan kuvvetlerinin, 5 Aralık'ta Kandahar'ın kuzeyinde, kendi askerlerini yanlışlıkla vurduğu olayda bölgede bulunduğunu, gözlerinin ateşten yandığını ve kurtulmak için Tanrı'ya dua ettiğini belirten bir yayın yapmıştı. 
     Baltimore Sun gazetesinin medya eleştirmeni David Folkenflik, Rivera'nın o sırada bölgede bulunmadığını belirten bir yazı yazınca, Fox News muhabiri Rivera, kendisinin başka bir olaya şahit olduğunu ve iki olayı yanlışlıkla birbirine karıştırdığını belirten bir açıklama yayınlamıştı. 
     ABD'de 11 Eylül sonrasında yükselen milliyetçi değerler çerçevesinde, Rivera'nın çalıştığı Fox News televizyonu, milliyetçi yayınlarıyla reytinglerde birinci sıraya oturmuştu. Liberal medyanın temsilcilerinden CNN televizyonu, daha önce görülmedik bir yaklaşım sergileyerek, gazeteci Aaron Brown'un sunduğu bir programını, Rivera'nın gazeteciliğini ve Fox News'u eleştirmeye ayırmıştı. 
     Bu ortamda Geraldo Rivera, Afganistan'dan geçtiği haberlerde gazetecilik etiğine aykırı hiçbir unsur bulunmadığını ve medya uzmanlarından oluşan bir panelin aleyhinde karar vermesi halinde görevinden istifa edeceğini belirten bir açıklama yayınladı. 
     Rivera, 3 Amerikalı askerin öldüğü olay yerinde bulunduğunu sandığını, ancak daha sonra bölgeden yüzlerce kilometre ötede, Tora Bora'da, 2-3 Taliban karşıtı Afgan savaşçısının öldüğü başka bir olaya şahit olduğunu anladığını öne sürdü. 
     
     Gazeteciler kapıştı 
     CNN'i ''ikiyüzlülük'' ile suçlayan Rivera, gazeteci Aaron Brown'ı izlerken içinden kusmak geldiğini belirtirken, Brown ise yaptığı açıklamada, ''Yaptığım yayından içim rahat. Bu meşru bir tartışmadır. 
     Kafamda hiçbir şüphe yok, eğer aynı olay benim başıma gelseydi, Fox televizyonu beni böcek gibi ezmeye çalışacaktı'' dedi. 
     Rivera da, ''Artık Geraldo Rivera'nın üzerine saldırma alışkanlığı durmalı. Medya paneli benim lehime karar verirse Baltimore Sun'ın yazarı Folkenflik istifa etmeli'' dedi. 
     Geraldo Rivera, Afganistan'da açılan bir ateşte, yayın sırasında ''saçlarını ortadan ayıran'' kurşunlu görüntülerinin yanı sıra yanında silah taşıdığı ve gerekirse terörist Usame bin Ladin'i öldürmekten çekinmeyeceği gibi ilginç yaklaşımlarıyla ilgi topluyor. 
     






</TEXT>
</DOC>
