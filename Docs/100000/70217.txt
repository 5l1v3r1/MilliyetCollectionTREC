<DOC>
<DOCNO> 70217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/01/son/soneko12.html </URL>
<DATE> 2002/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "AB Balkanlar ve Türkiye'ye doğru genişleyecek" 
</HEADLINE>
<TEXT>

     Devlet Bakanı Kemal Derviş, 2010 yılına bakıldığında, Avrupa Birliği'nin sadece Doğu Avrupa'ya değil, Güneydoğu'ya, Balkanlar ve Türkiye'ye doğru genişlediğinin görüleceğini söyledi. 
     Derviş, TÜSİAD'ın ev sahipliği yaptığı 5. Avrupa-Akdeniz Özel Sektör Zirvesi'nin açılışında yaptığı konuşmada, Avrupa'da entegrasyon alanında yaşanan gelişmelerin, 90'lı yılların en önemli başarı öyküsünü oluşturduğunu vurguladı. 
     AB'nin entegrasyon, Euro başarısına rağmen, Avrupa ekonomisinin bir şekilde kendini harekete geçiremediğini, büyümenin olduğu yerde durduğunu ifade eden Derviş, Avrupa'da yaşanan bu sorunun kısmen nüfus yapısından kaynaklandığını kaydetti. 
     Avrupa'da yaşlı nüfusun toplam nüfus içindeki oranının yüksek olduğuna işaret eden Derviş, ekonomik olarak etkin olanların nüfusa oranının çok küçük kaldığını belirtti. 
     Derviş, ''Bence bu bir anlamda resesyon eğilimi yaratıyor. Yaşlı insanların yarattığı sosyal harcamalar, refah devletine büyük yükler getirmekte'' dedi. 
     Avrupa'nın son derece zengin olduğunu, demokrasinin tüm kıtada hakim olduğunu, istikrar içinde bulunulduğunu, ancak dinamizm konusunda eksiklik hissedildiğini vurgulayan Derviş, Akdeniz'in güneyine inildiğine ise, durumun tam tersinin görüldüğünü belirtti. 
     Avrupa ile kıyaslandığında ülkelerin İsrail dışında son derece yoksul olduklarını, pek fazla özgür ülke bulunmadığını anlatan Derviş, şöyle konuştu 
     ''Akdeniz'in güneyi en az özgür yerlerden biri ama, yine de çok aktif, çok dinamik. Sadece genç nüfus açısından değil müteşebbis ruhu açısından da böyle. Bölgede yetenekli gençler yaşıyor. Avrupa ile Güney Akdeniz bu iki bölge, bir yerlerde entegre olacak. Bu dünyanın geleceği açısından çok önemli. 2010 yılına baktığımızda Avrupa Birliği, sadece Doğu'ya değil, Güneydoğu'ya, Balkanlara ve Türkiye'ye doğru genişlediğini göreceğiz.'' 
     






</TEXT>
</DOC>
