<DOC>
<DOCNO> 96400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/son/sontur25.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahsun Kırmızıgül duruşmaya polis zoruyla getirilecek 
</HEADLINE>
<TEXT>

     Şarkıcı Mahsun Kırmızıgül'ün, ''karşılıksız çek vermek'' suçundan yargılandığı davada, 3. kez polis zoruyla duruşmaya getirilmesi kararlaştırıldı. 
     İstanbul 8. Asliye Ceza Mahkemesi'ndeki duruşmaya, tutuksuz yargılanan sanıklar Mahsun Kırmızıgül ve Şule Bekiroğlu katılmadı. 
     Duruşmada söz alan Kırmızıgül'ün avukatı Ufuk Sıtkı, müvekkilinin konserleri nedeniyle duruşmaya katılamadığını bildirdi. 
     Kırmızıgül'ün, müştekiye olan borcun tamamını ödediğini anlatan Sıtkı, bu ödemeye ilişkin hazırlanan protokolü mahkemeye sundu. 
     Kırmızıgül'ün 3. kez polis zoruyla duruşmaya getirilmesini ve çeklerin ödenip ödenmediğinin ilgili bankadan sorulmasını kararlaştıran Hakim, duruşmayı erteledi. 
     İstanbul Cumhuriyet Başsavcılığı'nca hazırlanan iddianamede, Per Reklam Hizmetleri Film Yapım Sanayi Ticaret A.Ş. sorumluları olan Mahsun Kırmızıgül ile Şule Bekiroğlu'nun, ticari ilişki içinde bulundukları Nickelodeon Intermedia Dış Ticaret Ltd'ye, 5 Eylül 2000 keşide tarihli 14 bin 770 dolar tutarlı bir çek verdikleri anlatılıyor. 
     Emlak Bankası Kadıköy Şubesi'ne ait olan çekin karşılıksız çıktığı belirtilen iddianamede, Kırmızıgül ile Bekiroğlu'nun, ''karşılıksız çek vermek'' suçundan 1 ile 5'er yıl arasında hapis cezasına çarptırılması isteniyor. 
     





</TEXT>
</DOC>
