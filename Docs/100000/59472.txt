<DOC>
<DOCNO> 59472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/28/son/soneko13.html </URL>
<DATE> 2001/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Beklentilerin anahtarları Ocak ayında... 
</HEADLINE>
<TEXT>

     Para piyasalarında yeni yılın ilk ayının en önemli konusunu 3 yıllık stand-by oluşturacak. 
     3 Ocak'ta açıklanacak enflasyon rakamları ile Merkez Bankası'nın 
     kısa vadeli faizlerde indirime gidip gitmeyeceği de yatırımcıların dikkate alacakları ilk konular arasında yer alacak. Şeker Yatırım Menkul Değerler A.Ş. Kurumsal Finansman ve Araştırma Müdür Yardımcısı Aslı Yüksel, önümüzdeki yıla ilişkin yaptığı değerlendirmede, 2002 yılı için beklentilerin anahtarlarının Ocak ayında gizli olduğunu vurguladı. Yüksel, ''3 Ocak'da açıklanacak enflasyon rakamları ve Merkez Bankası'nın kısa vadeli faizlerde indirime gidip gitmeyeceği ilk yorum konusu olacak'' dedi. Merkez Bankası'ndan beklentilerinin, enflasyonda istikrarlı geri çekilme görmeden ve piyasada kalıcı beklentiler oluşmadan, indirime gitmeyeceği yönünde olduğunu belirten Aslı Yüksel, en azından Ocak ayındaki netleşmelerin bekleneceğini, faiz indirimi için Şubat veya Mart ayının uygun görüleceğini düşündüklerini bildirdi. Yüksel, hükümetin ortalama 2002 faiz hedefine şimdiden ulaşmış olmasının, bu konuda acele edilmesini gereksiz kıldığına işaret etti. Ayın en önemli gelişmesinin ise 3 yıllık stand-by olduğunu vurgulayan Yüksel, şu görüşleri dile getirdi ''Prensipte uzlaşma sağlanan stand-by programının vazgeçilmez koşulları ise yapısal reformlar olarak adlandırılan üçlü paket, İhale, Tütün Yasası ve Borçlanma Kanunu. İcra Direktörleri toplantısından önce istenen standartlardan taviz verilmeden hazırlanırsak masaya oturulacak. Bu konuda yavaş adım atma lüksümüz olmadığına inanıyorum'' Arjantin'de son dönem yaşananların, yapısal reform ayağı işletilmemiş bir stand-by'ın sonuçsuzluğuna en güzel örneklerden birini oluşturduğunu kaydeden Aslı Yüksel, bu nedenle stand-by programının gereklerine hükümet ve Meclis'in gereken hassasiyeti göstereceğine ve yasalaşma sürecinde aksama olmayacağına inandıklarını bildirdi. 
     
     "Satır araları önemli" 
     IMF, İcra Direktörleri Kurulu'nun değerlendirmeleri sonrasında yapılacak açıklamaların satır aralarının önemli olacağını da belirten Yüksel, Başbakan Bülent Ecevit'in Ocak ayı içerisinde yapacağı Amerika ziyaretinin de dış politika adına önem taşıdığına dikkat çekti. 
     Ocak ayının ötesine şimdiden geçebilmenin mümkün olmadığını vurgulayan Yüksel, değerlendirmesinde şu görüşlere yer verdi 
     ''Ancak, 2002 yılında ilk üç ayın ardından enflasyon hedeflemesine geçiş hazırlıklarının piyasa tarafından hissedilmeye başlanacağını düşünüyoruz. Eş zamanlı olarak hedeflenen büyümenin ise aynı program çatısı altında gerçekleştirilmesinin zorluğu bizi tedirgin ediyor. 
     Burada IMF'in enflasyon hedeflemesinde sert tavır alması, büyüme konusunda hükümetin geri adım atmasına ve rakamları revize etmesini gerektirebilir. Yılın özellikle ikinci yarısında bu seçimin zorluğunu hissedeceğimize inanıyoruz. Enflasyon beklentimiz 2002 yıl sonu için yüzde 50'lerde ve büyüme hedefimiz ise iyimser olmakla birlikte yüzde 3 düzeyinde.'' 
     
     "2002 zor olacak" 
     Genel olarak 2002'nin tüm dünya için zor bir yıl olacağını kaydeden Yüksel, dünya ekonomisinin son 8 yılın en düşük büyümesini gerçekleştirmesi beklenen 2002 yılında, dış ticaret hacminde daralma ve Çin'in Dünyü Ticaret Örgütü'ne girişi ile yaşanan değişim, yen dolar paritesinde değişen dengeler ve sonuçlarının 2002'yi zorlaştıracağını anlattı. 
     Yüksel, para ve sermaye piyasalarının da beklentileri satın almaya devam edeceğini düşündüklerini belirterek, tüm yıl için olumlu beklentiyi koruduklarını vurguladı. 
     Endekste kısa vadeli hedeflerinin 1 cent iken, uzun vadede 1,6 cent olarak görüldüğünü dile getiren Yüksel, beklentilerini şöyle sıraladı 
     ''Dolarda 1,450,000-1,500,000 seviyesini denge kur olarak kabul edileceğini ve Devlet İç Borçlanma Senetleri oranlarında sert düşüş için enflasyon datalarında geri çekilme gerektiğini düşünüyoruz. 
     Yatırım önerimiz 2002 yılında TL enstrümanlardan yana. 
     Endeksin 15 yıllık ana trendine dönüşünün 1 cent seviyesi üzerinde işlemlerle görüleceğine inanıyoruz. 1 cent seviyesinde ise endeksin yatay hareket başlatabileceğini düşünüyoruz. Geçmiş rallilerin ortalama yüzde 120 primin ardından yataya dönüşünün gözlenmesi, bu seviyelerden güç toplandığının görülmesi bu konudaki referansımız olmakla birlikte. 0,44 centten gelen endekste, işlem hacminin ve kurumsal yatırımcının ağırlıklı olarak maliyetini arttırdığı noktanın 0,6-0,7 cent aralığı oluşu, sat önerisi vermemizi engelliyor. Pozisyon 
     korumayı gerektiriyor.'' 
     






</TEXT>
</DOC>
