<DOC>
<DOCNO> 58361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/21/son/sontur18.html </URL>
<DATE> 2001/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski MİT'çi Mahir Kaynak mahkemede beraat etti 
</HEADLINE>
<TEXT>

     Milli İstihbarat Teşkilatı MİT eski mensubu Mustafa Mahir Kaynak ile yayıncı Rahim Er, ''Yel Üfürdü Su Götürdü'' adlı kitapta ''MİT'in görev ve faaliyetlerine ilişkin gizli kalması gereken bilgileri ifşa ettikleri'' gerekçesiyle yargılandıkları davada beraat etti. 
     İstanbul 2. Ağır Ceza Mahkemesi'ndeki duruşmaya, tutuksuz sanıklar Mustafa Mahir Kaynak ile Rahim Er katıldı. 
     Karar aşamasına gelen davada esas hakkındaki görüşü sorulan İstanbul Cumhuriyet Savcısı Nurten Altınok, dava konusu kitapta, sanıklardan Mustafa Mahir Kaynak'ın hayatının çeşitli dönemlerinin anlatıldığını kaydetti. 
     Kaynak'ın, MİT'teki çalışmaları sırasında yaşananlardan bahsettiği iki bölümün içeriğini oluşturan konuların daha önce de kamuoyuna yansıdığını belirten Savcı Altınok, anlatılanların anı düzeyinde kaldığını söyledi. 
     Sanıkların ''suç işleme kastıyla hareket etmediklerini'' kaydeden Altınok, ''suçun yasal unsurları oluşmadığı'' gerekçesiyle sanıklar Kaynak ve Er'in beraatına karar verilmesini istedi. 
     Esas hakkındaki savunmaları sorulan sanıklardan Mustafa Mahir Kaynak da devlet hizmeti olması nedeniyle MİT'te görev yapmaktan kaçınmadığını söyledi. 
     Teşkilatta görev yaptığının usulsüz biçimde kamuoyuna açıklandığını ve ardından da kendisi hakkında küçültücü iddiaların ortaya atıldığını savunan Kaynak, bu açıklamalar karşısında bazı şeyleri yazmak zorunda kaldığını ifade etti. 
     Ailesine, görevde ne yaptığı konusunda açıklamalarda bulunmak zorunda kaldığını belirten Kaynak, kitabı kendisini savunmak için yazdığını kaydetti. 
     Kitapta yer alan konuların daha önce kamuoyuna yansıdığını belirten Kaynak, beraatına karar verilmesini istedi. 
     Diğer sanık Rahim Er de hakkındaki suçlamayı kabul etmediğini belirterek, beraatını talep etti. 
     Toplanan deliller ve kitabın içeriğine bakıldığında, ''sanıkların suç işleme kastıyla hareket etmediklerinin anlaşıldığını'' belirten Mahkeme Heyeti, ''suçun unsurları oluşmadığı'' gerekçesiyle Mustafa Mahir Kaynak ile Rahim Er'in beraatına karar verdi 
     






</TEXT>
</DOC>
