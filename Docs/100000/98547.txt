<DOC>
<DOCNO> 98547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/28/son/sontur31.html </URL>
<DATE> 2002/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadıköy'de sahte rakı imalathanesi bulundu... 
</HEADLINE>
<TEXT>

     Kadıköy'de sahte rakı imalathanesine operasyon düzenleyen polis, 700 adet boş rakı şişesi ile rakı kapağı baskı aleti ve içi alkol dolu bidonlar ele geçirdi. Olayla ilgili 2 kişi gözlem altına alındı. 
     Kadıköy İlçe Emniyet Müdürlüğü Asayiş Büro Amirliği'nden yapılan açıklamaya göre, sahte rakı imal edildiği yönündeki istihbaratı değerlendiren polis, Yenisahra Mahallesi İnönü Caddesi'ndeki 2 katlı binanın girişinde bulunan daireye operasyon düzenledi. 
     Rakı imalathanesi olarak kullanılan dairede, 700 adet üzerinde Tekel yazısı bulunan boş rakı şişesi, 2 dolu rakı şişesi, 1 adet Tekel ibareli rakı kapağı baskı aleti, 15 adet 55'er litrelik ağzı kapalı ve içi alkol dolu bidon, 1 adet 500 litrelik plastik tank, 1 huni, 1 alkolmetre ve 2 bin adet Tekel rakı şişesi kapağı bulundu. 
     İmalathanede yakalanan Yüksel Aşırı ve Mehmet Özdemir adlı kişilerin gözlem altına alındığını belirten polis yetkilileri, kendisine ait bir minibüsle sahte rakıların dağıtımını yaptığı belirlenen Eyyüp Kahraman'ın ise arandığını bildirdiler. 
     Yetkililer, bu kişilerin, imal ettikleri sahte rakıları özellikle Fatih ile Aksaray civarındaki bazı büfe ve gazinolara sattıklarının tespit edildiğini anlatarak, Yüksel Aşırı ile Eyyüp Kahraman'ın sahte içki imal etmek suçundan sabıkaları bulunduğunu kaydettiler. 
     





</TEXT>
</DOC>
