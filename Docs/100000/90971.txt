<DOC>
<DOCNO> 90971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/son/sondun42.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail CNN'in yayınını kesmeyi düşünüyor 
</HEADLINE>
<TEXT>

     İsrail televizyon yayıncıları, Amerikalı medya devi Ted Turner'ın İsrail'i terörizmle suçlayan sözlerini protesto için, CNN'in yayınını kesmeyi düşünüyor. 
     CNN'in kurucusu Turner, önceki gün yaptığı açıklamada, İsrail ordusunun Filistinlilere karşı terörizm uyguladığını, bunun intihar saldırılarıyla karşılaştırılabileceğini söylemişti. 
     YES uydu televizyonu yayın şirketi yönetim kurulu üyelerinden adının açıklanmasını istemeyen biri, ''En az 2 kurul üyesinin, YES yönetiminin CNN'in yayınını en az 24 saatliğine durdurmasını önerdiğini'' söyledi. Kurul üyesi, birkaç gün içinde YES başkanından önerilerine yanıt gelmesini beklediklerini bildirdi. 
     İsraildeki kablolu yayıncılar Matav Cable Systems Media, Tevel ve Golden Channels'ın birleşmesinden oluşan şirketin başına geçecek Ram Belinkov'a yakın bir kaynak da yayın şirketlerinin, ''CNN'in, İsrail-Filistin çatışmasını veriş biçiminden çok rahatsız olduklarını'' söyledi. 
     Kaynak, Belinkov'un birkaç gün içinde Londra'da CNN temsilcileriyle biraraya geleceğini belirtti ve kablolu TV yayıncılarının, CNN yerine Fox News Channel'ın yayınlarını vermek üzere anlaşma yapabileceğini söyledi. 
     CNN'in yayınının durdurulması için, İsrail Uydu ve Kablolu Televizyon Yayın Konseyi'nin onayı gerekiyor. 
     





</TEXT>
</DOC>
