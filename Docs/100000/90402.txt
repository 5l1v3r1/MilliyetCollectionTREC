<DOC>
<DOCNO> 90402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/17/son/sontur27.html </URL>
<DATE> 2002/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdogan'ın ''Nerden buldun ..'' davası çarşamba günü başlayacak 
</HEADLINE>
<TEXT>

     AK Parti Genel Başkanı Recep Tayyip Erdoğan'ın, ''haksız mal varlığı edindiği'' iddiasıyla açılan davada yargılanmasına, 17 Temmuz Çarşamba günü başlanacak. 
     Edinilen bilgiye göre, Ankara 7. Asliye Ceza Mahkemesi, davaya ilişkin tensip tutanağını hazırladı. Mahkeme, duruşma gününü 17 Temmuz Çarşamba günü olarak belirledi. Duruşma saatini de 10.55 olarak tespit eden Mahkeme, duruşmaya katılması için Erdoğan'a davetiye gönderdi. 
     İddianamede, Erdoğan'ın, İstanbul Büyükşehir Belediye Başkanlığı görevinden ayrıldığı 1998 yılının sonunda verdiği mal beyanı ile AK Parti Genel Başkanı seçildikten sonraki mal bildirimi arasında 256 milyar 138 milyon 421 bin lira artış olduğu öne sürülüyor. 
     Recep Tayyip Erdoğan hakkında 5 yıl 10 aya kadar hapis istenen iddianamede, haksız edindiği iddia edilen malların zor alımına ve ömür boyu kamu hizmetlerinden yasaklı tutulmasına karar verilmesi talep ediliyor. İddianamede, ayrıca cezaların tecil edilmemesi, paraya veya tedbire çevrilmemesi ve ön ödeme ile düşürülmemesi de isteniyor. 
     





</TEXT>
</DOC>
