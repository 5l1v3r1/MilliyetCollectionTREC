<DOC>
<DOCNO> 87922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/04/son/sontur02.html </URL>
<DATE> 2002/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Liselerin dört yıla çıkarılmasının maliyeti ne kadar 
</HEADLINE>
<TEXT>

     Türk Eğitim-Sen'e göre, lise eğitimini 4 yıla çıkarmanın devlete maliyeti 1 katrilyon 285 trilyon 817 milyar 
     989 milyon lira olacak. 
     Türk Eğitim-Sen tarafından, liselerin 4 yıla çıkarılmasının maliyeti üzerine yapılan araştırmada, her yıl liselere yaklaşık 757 bin 593 öğrencinin kayıt yaptırdığı bildirildi. 
     Araştırmada, bir öğrencinin devlete yıllık maliyetinin, ortalama 882 milyon 454 bin, velisine maliyetinin ise ilden ile değişmekle 
     birlikte, ortalama 645 milyon lira civarında olduğu ifade edilerek, her velinin, çocuğunu okutabilmek için bu parayı ödemek zorunda kalacağına dikkat çekildi. Araştırmada, aileler için bunun toplam götürüsünün ise, 488 trilyon 988 milyar 401 milyon lira olduğu kaydedildi. Araştırmada, 2002-2003 eğitim öğretim yılından itibaren hayata geçirilmesi planlanan projeyle birlikte, eğitim görecek öğrenci sayısının artacağı belirtilerek, en geç üç yıl içinde, bütün okulların derslik ve fiziki kapasitelerinin arttırılması gerekeceği vurgulandı. Gelecek dönemden itibaren, 800 bine yakın öğrencinin, 4 yıllık eğitim için ilk adımını atacağı belirtilen açıklamada, Milli Eğitim Bakanlığı'na bağlı 2 bin 286 lisede toplam 37 bin 887 derslik bulunduğu, yeni öğrencilere yer bulabilmek için de 12 bin 629 yeni dersliğe ihtiyaç duyulduğuna dikkat çekildi. Milli Eğitim Bakanlığı'nın verilerine göre, 30 öğrencili bir dersliğin maliyetinin 113 milyar 400 milyon lirayı bulduğu bildirilen araştırmada, ''4 yıl okuyacak öğrenciler için yapılacak 12 bin 629 dersliğin ülkemize ek maliyeti, 47 trilyon 737 milyar 620 milyon lirayı bulmaktadır'' denildi. Liselerin 4 yıla çıkarılmasının, öğretmen ihtiyacını arttıracağı anımsatılan araştırmada, uygulama için, başta İngilizce branşında olmak üzere, toplam 90 bin öğretmene ihtiyaç duyulduğu belirtildi. Araştırmada bunun devlete bir yıllık ek maliyetinin ise 80 trilyon 550 milyar 995 milyon lira olduğu kaydedildi. Araştırmada, liselerde 4 yıla geçebilmenin toplam maliyetinin 1 katrilyon 285 trilyon 817 milyar 989 milyon lira olduğu belirtilerek, şunlar kaydedildi ''Ayrıca, bu maliyete öğrencilerin bilimsel eğitim düzeyinde yetiştirilebilmesi için okullarda oluşturulması gereken bilgisayar ve fen laboratuvarlarının getireceği ek mali yük dahil değildir. Genel bütçeden eğitime ayrılan pay belli iken ve ülkemiz, ekonomik bir krizden geçerken, bunun nasıl gerçekleştirileceği iyi hesaplanmalıdır.'' 
     





</TEXT>
</DOC>
