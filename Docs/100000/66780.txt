<DOC>
<DOCNO> 66780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/09/son/sondun12.html </URL>
<DATE> 2002/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Üç yaşındaki çocuğu 17 balta darbesiyle öldüren katil aranıyor 
</HEADLINE>
<TEXT>

     İtalya'da, 11 gün önce 17 balta darbesiyle öldürülen 3 yaşındaki çocuğun katili halen bulunamadı. 
     Ülkenin kuzeyindeki Cogne kasabasında meydana gelen olayda, küçük Samuel'in cesedini annesi yatak odasında bulmuştu. 
     Jandarmayı arayan anne Annamaria Lorenzi, ifadesinde, 7 yaşındaki oğlu Davide'yi evden 200 metre uzaktaki okul servisi durağına bırakıp eve döndüğünü ve yatak odasında Samuel'in cesedini bulduğunu söylemişti. 
     Yapılan 2 otopsi sonucunda, Samuel'in 17 balta darbesiyle öldürüldüğü anlaşılmıştı. 
     Birden fazla savcının baktığı davada baş şüpheli olarak anne görülüyor. Ancak şu ana kadar hiçbir delil bulunamadı. Savcıların elindeki tek ip ucu, bir taş parçasının üzerindeki kan izleri. 
     İtalyan medyasının yakından takip ettiği olaydan Cogne halkı da son derece rahatsız ve katilin bir an önce bulunmasını istiyor. 
     Öte yandan otopsilerin tamamlanmasının ardından küçük Samuel'in cenaze töreni ancak bugün yapılabildi. 
     






</TEXT>
</DOC>
