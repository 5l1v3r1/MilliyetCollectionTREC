<DOC>
<DOCNO> 56695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/11/son/sontur29.html </URL>
<DATE> 2001/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
"Trafik polisleri rüşveti az bulunca beni dövdü..." 
</HEADLINE>
<TEXT>

     Ankara'nın Gölbaşı İlçesi'nde, Tır sürücüsü, verdiği rüşveti az buldukları gerekçesiyle 2 polis memurunun kendisini dövdüğünü öne sürerek, şikayetçi oldu. Tır sürücüsü görevli memura hakaret ve darp suçundan tutuklanırken, 2 polis memuru hakkında soruşturma açıldı. 
     Bala İlçesi'nden Ankara'ya alçı taşı taşıyan 06 VJ 958 plakalı Tır'ın sürücüsü Eyüp Kirkiz 26 , Ankara-Konya Karayolu'nun Gölbaşı İlçesi Sanayi Sitesi girişinde Bölge Trafik Şube Müdürlüğü'nde görevli polis memurları Nedim Dağhan ve Bahri Karagöz'ün, verdiği rüşveti az buldukları için kendisini dövdüklerini iddia ederek, savcılığa başvurdu. 
     Tır sürücüsü Kirkiz, savcılıktaki ifadesinde, Ankara'ya sürekli alçı taşı götürdüğünü, trafik polis memurlarına her gün 1 milyon lira rüşvet verdiğini öne sürerek, ''Polis memurlarından biri verdiğim 1 milyon liranın az olduğunu söyledi. Araca bindirip beni Eymir Gölü'ne götürdüler ve orada dövdüler. Birinin parmağını ısırdım'' dedi. 
     Polisler ise Eyüp Kirkiz'in dur ihtarına uymadığını, 1 kilometre uzakta durdurulup evrakının istendiğini belirterek, ''Şehir içine Tır ile giriş olmadığını söylediğimizde küfür etti, bize saldırdı'' diye konuştular. 
     Polis memurlarından Nedim Dağhan 2 günlük rapor alırken, Eyüp Kirkiz, sevkedildiği Gölbaşı Asliye Ceza Mahkemesi'nce, görevli memura hakaret ve darp suçundan tutuklandı. 
     Gölbaşı Cumhuriyet Savcılığı ise 2 polis memuru hakkında rüşvet iddiasıyla soruşturma başlattı. 
     






</TEXT>
</DOC>
