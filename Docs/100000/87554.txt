<DOC>
<DOCNO> 87554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/02/son/sontur03.html </URL>
<DATE> 2002/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Sınavlarda terlemek de parayla... 
</HEADLINE>
<TEXT>

     Öğrenci Seçme ve Yerleştirme Merkezi ÖSYM , son 5 yılda yaptığı sınavlardan yaklaşık 172 trilyon lira gelir elde etti. 
     Milli Eğitim Bakanı Metin Bostancıoğlu, SP Ankara Milletvekili Zeki Çelik'in soru önergesini yanıtlarken, ÖSYM'nin son 5 yılda yaptığı sınavlar ve bundan elde ettiği gelir hakkında bilgi verdi. 
     ÖSYM'nin adaylardan sınav ücreti olarak topladığı gelirlerden başka bir gelirinin olmadığını belirten Bostancıoğlu, bunun personel ve geçici görevli, soru yazım ve denetimi, sınavların güvenlik önlemleri altında bastırılması, sınav merkezlerindeki uygulamalar, sınavlarda görevlendirilen öğretim üyesi, öğretmen ve diğer görevliler, bilgi işlem hizmetleri, demirbaş, bina bakım ve onarımı, sınav giriş formu ve soru kitapçıkları ile postalama giderleri, personel ulaşımında kullanılan araçlar ile tesislerin elektrik, su ve ısıtmasında harcandığını bildirdi. 
     1997 yılında ÖSS ücretinin 1 milyon, ÖYS ücretinin ise 1.5 milyon lira, 1998 yılında ise ÖSS'nin 2 milyon, ÖYS'nin ise 3 milyon lira olduğunu kaydeden Bostancıoğlu, 1999 yılında ise tek basamaklı sınav sistemine geçildiğini ifade etti. Sınav ücretinin 1999 yılında 6 milyon, 2000 yılında 10 milyon ve 2001 yılında ise 12 milyon lira olduğunu hatırlatan Bostancıoğlu, ''Sınav ücretleri, sınava girecek aday, test ve merkez sayıları gözönünde bulundurularak tespit 
     edilmektedir'' dedi. 
     Bostancıoğlu, sınav ücretinin enflasyon oranı, kağıt ve benzin fiyatları, personel ve geçici görevliler ile sınavlarda görev alacakların zaruri giderleri karşılığı yapılacak ödemelerde meydana gelen artışlar gözönünde bulundurularak belirlendiğini kaydetti. 
     





</TEXT>
</DOC>
