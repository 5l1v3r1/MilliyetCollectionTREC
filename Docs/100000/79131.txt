<DOC>
<DOCNO> 79131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/18/son/sontur01.html </URL>
<DATE> 2002/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "AB Türkiye için somut bir tarih versin" 
</HEADLINE>
<TEXT>

     Ekonomiden sorumlu Devlet Bakanı Kemal Derviş, AB'nin Türkiye ile üyelik müzakerelerine başlanması konusunda somut bir tarih vermesinin, Türkiye'deki ekonomik krizin aşılmasında önemli rol oynayacağını söyledi. 
     Dünyada yeni bir tarihi dönemin yaşandığını, bu dönemde ekonomi, terör ve yasadışı göç gibi global çözümler gerektiren sorunlara evrensel yaklaşımın çok önemli olduğunu vurgulayan Derviş, "Bu bağlamda bölgesel yapılanmaların olumsuz kutuplaşmalara dönüşmemesi ve evrensel barışın korunması için global çabalar önemli. Kültür ve din kimliği ile sınırlanacak yapılanmalar büyük talihsizlik olacaktır" diye konuştu. 
     Türkiye-AB ilişkilerinin de bu bağlamda ele alınması gerektiğini ifade eden Bakan Derviş, "1994 yılındaki gibi bir krizi bir daha yaşamamamız için yavaş adımlarla hareket etmeliyiz. Türkiye'nin yüzde 3 büyüme ve yüzde 25 enflasyon hedefini yakalayarak iyi bir geçiş dönemi yaşaması durumunda gelecek yıl için yüzde 8 enflasyon ve yüzde 5 büyüme bekleyebiliriz" dedi. 
     





</TEXT>
</DOC>
