<DOC>
<DOCNO> 65601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/02/son/sontur12.html </URL>
<DATE> 2002/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Milletvekilini yakan fotoğraf... 
</HEADLINE>
<TEXT>

     Ankara 9. Ağır Ceza Mahkemesi, DYP Milletvekili Fevzi Şıhanlıoğlu'nun ölümüyle ilgili davanın gerekçeli kararında, TBMM'de çekilen fotoğrafların, davanın esasını teşkil eden delil olarak kabul edildiğini belirtti. 
     9. Ağır Ceza Mahkemesi, DYP Milletvekili Fevzi Şıhanlıoğlu'nun ölümüyle ilgili davanın, gerekçeli kararını açıkladı. 
     15 sayfalık gerekçeli kararda, iddia, mütalaa ve savunmaya yer verildikten sonra, delillerin değerlendirilmesi yapıldı. Deliller bölümünde, tanık olarak dinlenilen 36 milletvekilinin anlatımları, Adli Tıp Kurumu raporu, keşif tutanağı, fotoğraflar ve video kasete yer verilen kararda, video kasette, sadece oturumun açılması ve yönetimiyle ilgili bölümlerin bulunduğu, bunun dışında olayla ilgili görüntü yer almadığının tespit edildiği belirtildi. 
     Kararda, 2 yıl 9 ay 10 gün hapis cezası alan sanık MHP İçel Milletvekili Cahit Tekelioğlu'nun, maktule yumrukla müessir fiilde bulunduğu belirtilerek, "bu fiil sonucu istemediği, arzulamadığı ölüm meydana gelmiştir. Maktulün ölümü kalp krizine bağlı bir ölümdür. Müessir fiil, müstakilen ölümü tevlit edecek nitelikte değildir, ancak bu müessir fiil akabinde meydana gelen kalp krizi sonucu ölüm husule gelmiştir" denildi. 
     Kararda, mahkeme heyeti, "Mahkememiz, müessir fiil olmasa dahi bu ölümün meydana gelebileceği kanaatindedir. Çünkü maktulde önceden belli olan bir kalp rahatsızlığı vardır. Ancak müessir fiil sanık tarafından gerçekleştirilmiştir ve fotoğraflarda da görüleceği üzere maktulde büyük bir öfke ve stres yaratmıştır" açıklamasında bulundu. 
     






</TEXT>
</DOC>
