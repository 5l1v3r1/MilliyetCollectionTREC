<DOC>
<DOCNO> 93573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/04/ekonomi/eko06.html </URL>
<DATE> 2002/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hem dünya hem Türkiye dalgalandı 
</HEADLINE>
<TEXT>

Brezilya’nın notunun düşürülmesi ve borçla ilgili internette çıkan haberler Türkiye’deki piyasaları da dalgalandırdı. Dolar gün içinde 1 milyon 667 bini, borsa 8.514’ü gördü. Ancak akşama doğru tansiyon düştü, piyasalar sakinleşti 
     EKONOMİ SERVİSİ 

     Uluslararası derecelendirme kuruluşu Standard and Poor’s’un S P Brezilya’nın notunu düşürmesi, hem gelişmekte olan piyasaları hem de Türkiye’yi telaşlandırdı. 
     Ayrıca, Yapı Kredi’nin notunun düşürülmesi, bankaların bedelli sermaye artırımına gideceği beklentisi piyasaları tedirgin etti. Devlet Bakanı Derviş’in üç büyük işçi konfederasyonu başkanı ile önceki gün yaptığı görüşmeden sonra Devlet borçlarının yeniden yapılandırılması’ ile ilgili internette çıkan asılsız haberlerin de etkisiyle, sabah saatlerinde dolar 50 bin lira artışla 1 milyon 667 bin lirayı, faizler de yüzde 76’yı aştı. 
     Borsa 8.514 puana gerileyerek son 8.5 ayın en düşük değerine indi. Ancak daha sonra Derviş’in, borçların yeniden yapılandırılması yönündeki haberlerin gerçeği yansıtmadığını açıklaması, doların ateşini kısmen de olsa düşürdü. Hızlı düşen borsa Erdemir ve Tüpraş’ta gelen alımlarla toparlandı. Borsa günü yüzde 1.39’luk kayıpla 9.008’den kapattı. Dolar gün sonunda 1 milyon 635 liradan kapanmasına rağmen, önceki güne göre 17 bin liralık artış gösterdi. Hazine salı günü yaptığı 161 günlük bono ihalesinde yüzde 71.29 faizle borçlanmasına rağmen siyasi belirsizlik nedeniyle faizler yüzde 76’yı aştı. 
     En çok işlem gören 9 Nisan vadeli bononun faizi yüzde 76.50’ye yükseldi. 
     
     Gözler zirvede 
     Piyasada gözler ekonomi zirvesine çevrildi. Başbakan Bülent Ecevit’in başkanlığında bugün yapılacak ve üst düzey bürokratların da katılacağı ekonomi zirvesinde alınacak kararlar, piyasalarda belirleyici olacak. Uzmanlar, piyasalardaki belirsizliği giderecek açıklamaların beklendiğini kaydettiler. 
     
Piyasaların son iki aylık seyri  3 Mayıs değeri 3 Temmuz değeri Değişim Borsa TL 11.567 9.008 - 21.44 Borsa sent 0.83 0.56 - 32.53 Piyasa değ. 38.4 milyar 29.3 milyar - 23.69 Dolar 1.368.000 1.625.000 18.78 Euro 1.246.000 1.590.000 27.60 Faiz 51.50 76.50 25.00      
     



 EKONOMİ 

















</TEXT>
</DOC>
