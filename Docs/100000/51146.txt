<DOC>
<DOCNO> 51146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/07/son/sontur11.html </URL>
<DATE> 2001/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bodrum'da facia... Kaçak taşıyan tekne battı... 13 ölü... 
</HEADLINE>
<TEXT>

     Bodrum'un Bitez sahilinde, dün yabancı uyruklu 5 kaçağın ölümüyle sonuçlanan tekne faciasından sonra aynı sahilde bir facia daha yaşandı. ''Performans'' isimli sürat teknesinin batması sonucu 1'i Türk 13 kişinin öldüğü, 3 kişinin sağ olarak kurtulduğu ve 1 kişinin kaybolduğu bildirildi. 
     Muğla İl Jandarma Komutanlığı'ndan alınan bilgiye göre, 1'i Türk 16 yabancı uyruklu kaçağın bulunduğu ''Performans'' isimli sürat teknesi, sabah karşı Bitez Sahili'nden 150 metre açıldıktan sonra su alarak battı. Teknede bulunan yabancı uyrukluların kaçmasına yardım ettiği tahmin edilen Mehmet Yokuş 31 adlı Türk ile 6'sı Nijeryalı, 4'ü Sione Leoneli, 1'i Kuzey İrlandalı ve 1'i kimliği belirsiz toplam 13 kişi boğularak öldü. 1'i Güney Afrika Cumhuriyeti, 2'si Nijerya uyruklu 3 kişi ise sağ olarak kurtulurken, 1 kişinin kaybolduğu bildirildi. Dün aynı bölgede meydana gelen olayda da bir tekne alabora olarak batmış, teknede bulunanlardan 5'i ölmüş, 5'i sağ kurtulmuş, 12'si ise kaybolmuştu. 
     
     Kaptan yeni cezaevinden çıkmış 

     Bodrum'da bu sabaha karşı meydana gelen tekne faciasında ölen 13 kişi arasında bulunan Kaptan Mehmet Tokuç'un, 10 gün önce cezaevinden tahliye edildiği bildirildi. 
     Performans Power Boat's tipi ''Erçin'' isimli 5 metrelik tekne, aşırı yolcu alınması nedeniyle, açıldıktan kısa bir süre sonra battı. 
     Yetkililer, yolcuları Yunanistan'ın İstanköy Kos Adası'na götürmek isteyen Tokuç'un, yasadışı yolla yurtdışına kaçak götürme girişiminden ceza aldığını ve 10 gün önce cezaevinden tahliye edildiğini bildirdiler. 
     Jandarma ve sahil güvenlik yetkilileri, sabaha karşı batan teknede boğulanların bir kısmının, dün batan tekneden sağ kurtulan, ancak bulunamayan yabancı uyruklu kişiler olabileceğini ifade ettiler. 
     






</TEXT>
</DOC>
