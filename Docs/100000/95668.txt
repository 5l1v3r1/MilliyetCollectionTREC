<DOC>
<DOCNO> 95668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/14/son/sondun08.html </URL>
<DATE> 2002/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Tecavüz kurbanı kadın kendini hayır işlerine adadı... 
</HEADLINE>
<TEXT>

     Pakistan'da aşiret reislerinin emriyle birçok kişinin tecavüzüne uğrayan genç kadın, ülkenin orta kesimindeki Pencap eyaletine bağlı ücra köy Mirvala'da okul açtı. 
     Yerel eğitim yetkilisi Hurşit Ahmed Sıddıki, hükümetten okul açma izni isteyen 18 yaşındaki Muhtaran Bibi adlı genç kadının, gelen olumlu yanıt üzerine, bir ilkokulu hizmete açtığını belirtti. 
     Bibi, Pakistan'da çok yaygın olan ''toplu tecavüz'' ile mücadelenin simgesi haline geldi. 
     Ülkeyi şaşkına çeviren bu tecavüz, aşiret ileri gelenlerinin verdiği bir ''intikam'' cezasıydı. Bibi'nin erkek kardeşi, ait olduğu kasttan daha üst kasta mensup bir kadınla cinsel ilişkiye girmiş, bunun cezası olarak da kızkardeşine ''toplu tecavüz'' cezası verilmişti. Genç kadın, 22 Haziran'da, 4 kişinin tecavüzüne uğradıktan sonra bin kadar kişinin önünden çıplak halde geçirildikten sonra evine gönderilmişti. 
     Bu olayın basında duyulmasının ardından devreye giren Devlet Başkanı Pervez Müşerref ve Yüksek Mahkeme Başkanı Şeyh Riaz Ahmed, olayın sorumlularının bulunması için 72 saat süre vermiş, olaya karışan 14 kişi tutuklanmıştı. 
     Olayın ardından Müşerref ve sivil toplum örgütleri, Bibi'ye, hayatını yeniden düzenlemesi için maddi yardım sağlamış, genç kadın bu parayla köyüne okul ve cami yaptırmak üzere girişimde bulunmuştu. 
     





</TEXT>
</DOC>
