<DOC>
<DOCNO> 96220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/spor/spo03.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit'e özel tarife 
</HEADLINE>
<TEXT>

Galatasaray’ın Milan’dan kiraladığı tecrübeli futbolcu, işini sağlama aldı. Daha önce 600 - 700 bin dolara oynayan Ümit Davala, 1 milyon dolar garanti para karşılığında imza attı 
     HALİL ÖZER 

     Milan yerine Ümit’e 
     GALATASARAY, Milan’dan 1 yıllığına kiraladığı Ümit Davala’ya özel tarife uyguladı. Sarı - Kırmızılılar’ın, daha önce sözleşmeli olduğu dönemde 600 - 700 bin dolar kazanan yıldız futbolcuyu, kiralık olarak 1 milyon dolara renklerine kattığı öğrenildi. Teknik Direktör Fatih Terim’e jest olması için Milan tarafından bedavaya yollanan tecrübeli futbolcu, bir anlamda İtalyan kulübüne ödenmesi gereken paranın bir miktarını da alma şansı yakaladı. 
     
     Oynamasa da kazanıyor 
     ÜMİT’İN, özel sözleşme gereğince, 1 milyon dolarlık transfer ücreti garanti olacak. Yıldız futbolcu maç başına anlaşma yapmadığı için oynasa da oynamasa da parası bir kayba uğramayacak. Gelecek sene de İtalya’nın Inter takımına gidecek olan Ümit Davala, yönetimin girişimleri sonucunda bir yıllığına daha kiralanmıştı. İlk etapta yapılan prensip anlaşması bozulmazsa, Ümit’in bonservisini alan Inter, yıldız futbolcuyu gelecek sene de Cim - Bom’da bırakacak. 
     
Hasan Şaş için komiteGalatasaray Yönetim Kurulu, yıldız futbolcuyu İsviçre kampında ikna etmeye çalışacak 
     Masaya oturacaklar 
     GALATASARAY Yönetimi’nin Hasan Şaş’ı ikna edebilmek için Zürih’e gideceği öğrenildi. İkinci Başkan Ali Dürüst ve Futbol Şubesi Sorumluları Özer Saraçoğlu ile Burak Elmas’ın İsviçre kampı sırasında yıldız futbolcuyla masaya oturacağı bildirildi. İlk sıcak temas öncesinde iki tarafı da kıran kıran bir pazarlığın beklediği vurgulandı. 
     
     Transferden uzak 
     İSVİÇRE kampı sırasında Hasan Şaş, transferle ilgili kendisine sorulan sorulara herhangi bir yanıt vermedi. Galatasaray ile bir yıllık sözleşmesinin olduğunu söyleyen yıldız futbolcu, yeni sezona konsantre olduğunu açıkladı. Sarı - Kırmızılı yönetimin de, bir an önce yıldız futbolcu ile görüşüp, transferdeki pürüzleri çözme çabasında olduğu belirtildi. 
     
Milliler’e hafif program      GALATASARAY ikinci etap kamp çalışmaları için dün İsviçre’ye gitti. Zürih yakınlarında Pfaffikon kasabasında kampa giren Sarı - Kırmızılılar, akşam da ilk çalışmasını yaptı. Teknik Direktör Fatih Terim, Milli Takım’dan dönen futbolcuları için özel bir program hazırladı. Başarılı hocanın, yıldızlarını ani yükleme yapmadan, bir süre düşük bir tempoda lige hazırlayacağı öğrenildi. Terim’in, kamp sırasında psikoloji ve motivasyon faktörlerini en üst seviyeye çıkaracak programlar hazırladığı da öğrenildi. 
     
Olimpiyat’a onay çıktı      GALATASARAY’IN 31 Temmuz’da Olmympiakos ile Olimpiyat Stadı’nda oynanacak maçın protokolü TMOK ile imzalandı. 31 Temmuz akşamı saat 20.00’de yapılacak karşılaşmanın biletlerinin 21 Temmuz’da satışa çıkacağı belirtilirken, 80 bin kişilik tribünlerin dolması için fiyatların ucuz tutulacağı öğrenildi. Kombine kart alanların da aynı koltuk numaralarıyla maça girebileceği ifade edildi. 
     



 SPOR 

























</TEXT>
</DOC>
