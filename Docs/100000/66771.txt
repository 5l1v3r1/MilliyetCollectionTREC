<DOC>
<DOCNO> 66771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/09/son/sondun03.html </URL>
<DATE> 2002/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Köpekbalıklarına Sevgililer Günü hediyesi... 
</HEADLINE>
<TEXT>

     İngiltere'nin Birmingham kentindeki dev akvaryumda yaşayan köpekbalıklarının çiftleşmelerini sağlamak için Sevgililer Günü nedeniyle aşk şarkıları dinletilecek. 
     Birmingham kentindeki Ulusal Deniz Yaşamı Merkezi, ABD'de yapılan araştırmalar sonucu balıkların değişik tarzlardaki müziklerden değişik biçimlerde etkilendiğinin belirlendiğini, bu nedenle Salı gününden itibaren köpekbalıklarına Barry White'ın ve diğer romantik sanatçıların aşk şarkılarının dinletileceğini belirtti. 
     Köpekbalıklarının tepkilerinin izleneceğini belirten akvaryumun yetkilileri, bunun etkili olup olmadığını çabucak göreceklerini, çünkü köpekbalıklarının çiftleşmelerinin ilk aşamasında, dişisini hızla kovalayarak, yüzgeçlerini ısırmaya çalıştığını kaydettiler. 
     Kent halkını bu deneylerini izlemeye çağıran akvaryum yetkilileri, daha önce de Ginger isimli istakozun pop müzik hayranlığını kamuoyuna duyurmuşlardı. 
     Pop müzik hayranı istakoz, antenlerini müziğin ritmine göre oynatarak adeta dans ediyordu. 
     






</TEXT>
</DOC>
