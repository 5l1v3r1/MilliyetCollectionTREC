<DOC>
<DOCNO> 74553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/25/son/sontur09.html </URL>
<DATE> 2002/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "İdam konusunda yeni bir durum yok" 
</HEADLINE>
<TEXT>

     Başbakan Bülent Ecevit, idam cezası konusunda "yeni bir durumun" söz konusu olmadığını belirterek, tam anlamıyla anlaşmanın sağlanmadığını söyledi. 
     Başbakan Bülent Ecevit, NATO aday ülkeler devlet ve hükümet başkanları toplantısına katılmak üzere Romanya'nın Başkenti Bükreş'e gitti. Ecevit, Bükreş'e gidişinden önce Esenboğa Havaalanı'nda yaptığı açıklamada, NATO aday ülkeler toplantısına Romanya Başbakanı Adrian Nastase'nin çağrısı üzerine katıldığını belirterek, toplantıda bir konuşma yapacağını kaydetti. 
     Ecevit toplantının, NATO'nun genişleme sürecindeki gelişmeleri ve 11 Eylül sonrasında oluşan ortamda aday ülkelerin ittifaka yapacağı katkıları değerlendirmeyi amaçladığını belirterek, bu konudaki görüşlerini diğer ülkelerin yöneticileriyle paylaşacağını bildirdi. Romanya Cumhurbaşkanı İon İliescu ve Başbakanı Nastase ile ayrı ayrı görüşeceğini ifade eden Ecevit, başka temaslarda da bulunacağını söyledi. 
     Başbakan Bülent Ecevit, Afganistan Barış Gücü'nü Türkiye'nin üstlenmesine ilişkin bir soruya karşılık, "O konuda görüşmeler devam ediyor. Türkiye Afganistan'da üstleneceği görevle ilgili olarak haklı bazı istekler öne sürmüştü. Onun üzerindeki tartışmalar ve görüşmeler devam ediyor. Şu sırada olumsuz bir durum yok" diye konuştu. 
     Ecevit, Türkiye'nin Barış Gücü komutanlığını üstlenmesi ile ilgili kaygıların üzerinde durulması gerektiğini belirterek, Türk Birliği'nin sadece Kabil'de görev yaptığını ve henüz taşraya açılmadığına dikkat çekti. Ecevit, taşraya açılmak için geniş kapsamlı bir ulusal Afgan ordusunun kurulmasının gerekli olduğunu kaydederek, "Her ülke ancak kendi askeriyle korunabilir. Yapacağımız ilk iş ulusal ordunun kurulmasına süratle katkıda bulunmaktır" dedi. 
     Ecevit, Afganistan Geçici Hükümeti Başbakanı Hamid Karzai ile de öncelikli olarak güvenlik sorununu ele alacaklarını söyledi. 
     Başbakan Ecevit, Barış Gücü görüşmelerinde bütün konular üzerinde durulduğunu ifade ederek, masrafların yanı sıra ISAF'ın görev alanının ne olacağının da ele alındığını söyledi. Bunların hassas konular olduğuna dikkat çeken Ecevit, Türkiye'ye ne gibi katkıların yapılacağının da görüşüldüğünü kaydetti. 
     Ecevit, ABD'nin, 228 Milyon doları Türkiye'ye vermesi ile ilgli bir soruya karşılık ise, "O iyi anlaşılamadı. Bana Cheney'in söylediği, 200 milyon Dolar Türkiye'ye verilecek. 
     Ayrıca 28 milyon dolar da Türkiye'ye verilecek ve bu doğrudan doğruya birliklerin masraflarıyla ilgili olacak. 
     Fakat 200 milyon için kesin bir şey söylemedi, ne şekilde kullanılacağı konusunda. Ancak Türkiye'ye verileceği konusunu kesin olarak açıkladı" diye konuştu. 
     Ecevit, Türkiye'nin Kuzey Iak'a sınır ötesi operasyon düzenlediği yönündeki haberleri hiç duymadığını belirterek, "Doğru olsa haberim olurdu" dedi. 
     
     "YENİ BİR DURUM YOK" 
     Ecevit, idam cezası ile ilgili yeni bir durumun olmadığını belirterek, "Bu konuda tam anlaşmaya varılmış değil. Sayın Türk'ün ne kastettiğini bilmiyorum. Kendisiyle görüşünce öğreneceğim" diye konuştu. 
     
     "ÜCRET DENGESİZLİĞİNİ GİDERMEYE ÇALIŞIYORUZ" 
     Ecevit, memurlara yapılması tasarlanan zam ile IMF'ye verilen sözleri bağdaştırmanın zorluğuna dikkat çekerek, memurlar arasındaki ücret dengesizliğini gidermek ve yeterizliğe son vermek için ellerinden gelen çabayı gösterdiklerini söyledi. Ecevit, adım adım bazı kararların alındığnı ve uygulandığını kaydederek, "Birden bire memurların tüm sorunlarını çözmek mümkün değil, buna olanak yok. Fakat olanakları zorlaya zorlaya kamu görevlilerine aşamalı olarak zamlar getiriliyor" dedi. 
     Başbakan Ecevit, kamu kuruluşlarındaki resen emeklilikle ilgili Başbakanlık genelgesine kendisinin kişisel bir yorum getirdiğini belirterek, "Kişisel bir yorumum var, onu sağlamaya çalışıyorum" dedi. 
     






</TEXT>
</DOC>
