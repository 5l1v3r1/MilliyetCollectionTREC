<DOC>
<DOCNO> 77162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/08/son/sonspo08.html </URL>
<DATE> 2002/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor Malatya maçına 6 eksikle çıkacak 
</HEADLINE>
<TEXT>

     Birinci Süper Futbol Ligi'nde dün Antalyaspor'a deplasmanda 4-2 yenilen Trabzonspor, 12 Nisan Cuma akşamı sahasında Malatyaspor ile yapacağı maçın hazırlıklarına moralsiz başladı. 
     Bordo-mavili takımın Mehmet Ali Yılmaz Tesisleri'nde teknik direktör Hans Peter Briegel yönetiminde yaptığı çalışmaya, sakatlıkları bulunan Mehmet, Zafer, Somers, Gökdeniz ve Macit katılmazken, hafif sakatlığı bulunan Kürşat ise koşu yaptı. 
     Bordo-mavili takımda 6 oyuncu, Malatyaspor maçında forma giyemeyecek. Antalyaspor maçında kırmızı kart gören Gökhan, Metin, Macit, Hasan ile sağ ayak arka adalesinde çekme olan Mehmet ve sol ayak bileğinde dönme olan Zafer, cuma günkü karşılaşmada takımlarında görev yapamayacaklar. 
     Uzun süredir sakatlıkları süren Bushaj ve Augustine, takımla birlikte çalışmalara katılırken, bu oyuncuların da büyük bir olasılıkla Malatyaspor maçında forma giyemeyecekleri öğrenildi. 
     Antrenmana, soğuk algınlığı nedeniyle katılmayan Somers ve Gökdeniz'in ise Malatyaspor maçında oynayabilecekleri bildirildi. 
     Yaklaşık 1.5 saat süren çalışmada futbolcular, koşunun ardından yarım alanda çift kale maç yaptı. Maçta futbolcuların moralinin oldukça bozuk olduğu gözlendi. 
     Trabzonspor, yarın yapacağı çalışmayla Malatyaspor maçının hazırlıklarını sürdürecek. 
     Öte yandan İstanbul'a giden antrenör Ahmet Akçan'ın da antrenmana katılmadığı gözlendi. 
     






</TEXT>
</DOC>
