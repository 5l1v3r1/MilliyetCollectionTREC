<DOC>
<DOCNO> 74999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/guncel/gun06.html </URL>
<DATE> 2002/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İslamiyete yeni yorum şart 
</HEADLINE>
<TEXT>

Diyanet İşleri Başkanı Mehmet Nuri Yılmaz, "İslamiyete günün koşullarına göre yeni yorumlar getirebilirsek yaşamla din arasındaki çatışmaya son vermiş oluruz" dedi 
     FEVZİ KIZILKOYUN Konya 

     Diyanet İşleri Başkanı Mehmet Nuri Yılmaz, Türkiye’nin İslam ülkeleri için iyi bir model oluşturduğunu, bu nedenle kıskanıldığını ve eleştirildiğini söyledi. Yılmaz, "Eğer günün koşullarına uygun olarak dine yeni yorumlar getirebilirsek o zaman dinle yaşam arasındaki çatışmaya da son vermiş oluruz" dedi. 
     "Hizmet İçi Eğitim Semineri"nin açılışını yapan Yılmaz, dine yeni yorumların getirilebileceğini belirterek, şunları söyledi 
     "Reform sözünün dinde yeri yoktur, çünkü İslam dininin kendisi bir reformdur. Diğer dinler yenilenmiştir, çünkü diğer dinler reformasyona uğramıştır. İslam dininde değişmezler vardır. Bunlar inanmak, iman, ibadet ve Kuran’ın getirdiği güzel ahlaktır. Bunun dışında günün koşullarına ve yeniliklere göre dine yeni yorumlar getirilebilinir. İslam, yeniliği emreden ve yeniliğe açık olan bir dindir." 
     
     Doğu ilme, batı aşka muhtaç’ 
     Doğu’nun, batının ilmine, teknolojisine, bilgisine ihtiyaç duyduğunu belirten Yılmaz, şu görüşleri dile getirdi "Batı ise aşka muhtaç. Dinimize muhtaç. Bilgi, fen ilimleri çok önemli ancak eğer dinden uzaklaşırsa şeytanın oyuncağı olur. Bugünkü Batı’nın aşka, şevke ihtiyacı var. Eğer Batı Doğudan aşkı, dini almazsa her gün Hazreti İsa’nın ruhunu çarmıha germiş olur. Batılı bunu bilmeli, insanlığın dine, sevgiye ihtiyacı var. Dinin kaynağından anlayıp yaşama geçirmeye ihtiyaç var." 
     



 GÜNCEL 





















</TEXT>
</DOC>
