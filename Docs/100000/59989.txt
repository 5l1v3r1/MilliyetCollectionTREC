<DOC>
<DOCNO> 59989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/31/son/sondun14.html </URL>
<DATE> 2002/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Avustralya yeni yıla girdi... 
</HEADLINE>
<TEXT>

     Avustralya yeni yıla saatlerce önceden girdi. 2003'ü karşılama törenlerinde Sydney'de muhteşem bir havai fişek gösterisi yapıldı. 
     Avustralya'nın en büyük şehri Sydney'deki yeni yıl kutlamalarında yoğun güvenlik önlemleri dikkat çekti. 
     Bali'de Ekim ayında meydana gelen patlamalardan sonra, alarm durumuna geçen Avustralya polisi, kutlama yapılan yerlerdeki önlemleri artırdı. Bali'deki patlamalarda ölen 192 kişiden 88'i Avustralya vatandaşıydı. 
     Sydney'deki Harbor Köprüsü'nde düzenlenen havai fişek gösterisinde, gökyüzünde zeytin dalı taşıyan güvercin figürü ve ''PEACE'' Barış yazısı oluşturuldu. 
     Yüz binlerce kişi havai fişek gösterisini daha rahat ve görüş alanı uygun yerde izleyebilmek için, öğle saatlerinden itibaren opera binası ve Harbor Köprüsü civarında toplandı. Gösteri sırasında on binlerce fişek patlatıldı. 
     Kurtarma araçları hariç, şehir merkezi taşıt trafiğine kapatıldı. Ayrıca polise gerekli gördüğünde kişilerin üzerinde ve arabalarında arama yapma yetkisi verildi. 
     Avustralya polisinden halka, ''Evinde hapis olma. Dışarı çık ve istediğin yere giderek yeni yılın tadını çıkar. Herhangi bir şey olursa biz gereğini yaparız'' çağrısı yapıldı. 
     Sıkı güvenlik önlemlerine rağmen, polis yetkilileri, kutlamalara katılımın geçen yıllardan yüzde 30 az olduğunu belirttiler. Ancak yetkililer, bu durumun terör korkusundan değil, şiddetli rüzgardan kaynaklandığını savundular. 
     





</TEXT>
</DOC>
