<DOC>
<DOCNO> 70592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/03/son/sontur11.html </URL>
<DATE> 2002/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "Irak ile Türkiye'nin savaşması söz konusu değil.." 
</HEADLINE>
<TEXT>

     SP Genel Başkanı Recai Kutan, Irak ile Türkiye'nin bir savaş içerisinde olmasının, kesinlikle söz konusu olmadığını söyledi. 
     SP Genel İdare Kurulu GİK , Genel Başkan Kutan başkanlığında toplandı. Kutan, partisinin genel merkezine gelişinde gazetecilerin sorularını yanıtladı. 
     Bir gazetecinin, ''ABD'nin, Türkiye'de görev yapan bazı personelin eş ve çocuklarını geri çağırdığı'' yönünde haberler bulunduğunu ifade ederek, bir değerlendirme istemesi üzerine Kutan, bu haberi ilk defa duyduğunu belirtti. Böyle bir kararın mantığı bulunmadığını kaydeden Kutan, Türkiye'nin her yönüyle güven içerisinde bir ülke olduğunu vurgulayarak, ''Türkiye'de önemli herhangi bir hadise ve şart yok. 
     Böyle bir haberin gerçeği yansıtmadığı kanaatindeyim'' diye konuştu. 
     ''Böyle bir şey, ciddi bir savaş hazırlığı anlamına gelmez mi '' sorusuna ise Kutan, şu karşılığı verdi 
     ''Zannetmiyorum. Türkiye'nin, ABD'nin Irak'a yapacağı müdahale ile bir irtibatının olmasına, milletimiz kesin olarak karşıdır. 
     Dolayısıyla Irak ile Türkiye'nin bir savaş içerisinde olması kesin olarak söz konusu değildir. Saadet Partisi olarak baştan itibaren böyle bir maceranın fevkalade yanlış olacağını, milli menfaatlerimize aykırı olacağını ifade ediyoruz. Bu, sadece bizim görüşümüz değil. 
     Milletimizin en azından yüzde 90'ının görüşüdür. Dolayısıyla bir müdahale sebebiyle Türkiye'de bir savaş halinin meydana gelmesi kesin olarak söz konusu değil. Buna inanmıyoruz.'' 
     






</TEXT>
</DOC>
