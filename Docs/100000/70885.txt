<DOC>
<DOCNO> 70885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/05/son/sondun07.html </URL>
<DATE> 2002/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'de şiddet bitmiyor kan dinmiyor.. 
</HEADLINE>
<TEXT>

     Batı Şeria'nın Beytüllahim kenti yakınlarında bir İsrailli, Filistinlilerin açtığı ateş sonucu öldü. 
     İsrail askeri kaynakları, ölen İsraillinin otomobiliyle yol almakta olduğunu belirttiler. 
     İsrail radyosu da Doğu Kudüs'te Arapların yaşadığı Tizur Bahir semtinde bir okul yanında patlayan bombanın Filistinli bir öğretmenin yaralanmasına neden olduğunu duyurdu. 
     Olay yerinde patlamamış 2 bomba daha bulunduğunu duyuran radyo, kimliği belirsiz bir kişinin telefon ederek, ''Filistinli teröristler tarafından öldürülen Yahudi çocuklarının intikamını almak için düzenlenen saldırıyı yasadışı aşırı sağcı İsrailli örgüt adına üstlendiğini'' bildirdi. 
     İsrail, Batı Şeria'ya girdi 1 ölü 
     İsrail askerleri, erken saatlerde, Filistin kontrolündeki Batı Şeria kentleri El Halil ve Dura'ya girdi. 
     Filistinli güvenlik ve hastane yetkilileri, İsrail askerlerinin baskını sırasında çıkan çatışmada 1 Filistinli'nin öldüğünü, 10 kişinin yaralandığını kaydetti. 
     Dura kentine buldozer ve tanklarla giren İsrail askerlerinin bir evi tahrip ettikleri, bu kentte 1 kişinin öldüğü, 5 kişinin yaralandığı belirtildi. 
     El Halil'de ise aralarında 13 yaşındaki bir kızın da bulunduğu 5 Filistinli'nin yaralandığı, kız çocuğunun durumunun ağır olduğu kaydedildi. 
     İsrail'de patlama 1 ölü, 5 yaralı 
     İsrail'in Afula şehrindeki terminalde bir otobüste meydana gelen patlamada ilk belirlemelere göre 1 kişi öldü, 5 kişi yaralandı. 
     İsrail radyosu, ölen kişinin intihar bombacısı olduğunu bildirirken, polis yetkilisi Dov Lutzky, patlamanın olduğu otobüs terminalindeki park yerine yanaştığında intihar bombacısının araçta olduğunu söyledi. 
     Okulda patlama 8 öğrenci yaralı 
     Doğu Kudüs'te Arapların yaşadığı Tizur Bahir semtindeki bir okulun bahçesinde meydana gelen patlamada 8 İsrailli Arap öğrencinin yaralandığı bildirildi. 
     İsrailli ambulans görevlileri, okulun bahçesinde en az bir patlama meydana geldiğini, öğrencilerin hafif yaralı olduğunu belirtti. 
     İsrail radyosu, daha önce, patlamada bir öğretmenin yaralandığını duyurmuştu. 
     Radyonun haberinde, olay yerinde patlamamış 2 bomba daha bulunduğu belirtilerek, kimliği belirsiz bir kişinin telefon ederek, ''Filistinli teröristler tarafından öldürülen Yahudi çocuklarının intikamını almak için düzenlenen saldırıyı yasadışı aşırı sağcı İsrailli örgüt adına üstlendiğini'' kaydetmişti. 
     İntihar saldırısı 1 ölü 
     Bu arada, İsrail radyosu, kuzeydeki Afula'da bir otobüsün yakınında girişilen intihar saldırısında 1 İsraillinin öldüğünü duyurdu. 
     Polis kaynakları, intihar bombacısının yanı sıra 1 İsraillinin öldüğünü, 4 kişinin de yaralandığını belirttiler. 
     İsrail Gazze'de mülteci kampına saldırdı 
     İsrail helikopterleri, Gazze'de Filistin mülteci kampında Filistin güvenlik güçleri karargahını vurdu. 
     Filistinli kaynaklar, helikopterlerin, Han Yunus mülteci kampında Filistin Ulusal Güvenlik Güçleri binasına en az 4 füze fırlattığını söylediler. 
     Saldırıda can kaybı olup olmadığına ilişkin bilgi verilmedi. 
     Filistin mülteci kampında patlama 15 yaralı 
     Gazze Şeridi'nin kuzeyindeki Şatti mülteci kampında, inşası tamamlanmamış bir binada meydana gelen patlamada en az 15 kişinin yaralandığı bildirildi. 
     Henüz nedeni belli olmayan patlamanın etkisiyle binadan parçaların etrafa saçıldığı ve sokaklardaki insanların paniğe kapıldığı belirtildi. 
     Polisin, bina çevresindeki insanları dağıtmak için hemen olay yerine ulaştığı ifade edildi. 
     Olay yerindeki Filistinliler, herhangi bir İsrail uçağı görmediklerini, patlamaya bir bombanın neden olabileceğini kaydettiler. 
     






</TEXT>
</DOC>
