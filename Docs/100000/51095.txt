<DOC>
<DOCNO> 51095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/07/son/soneko07.html </URL>
<DATE> 2001/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabena iflas etti, tüm uçuşlar durduruldu.. 
</HEADLINE>
<TEXT>

     Belçika Havayolları Sabena'nın Yönetim Kurulu Başkanı Fred Chaffart, şirketin iflasının kararlaştırıldığını açıkladıktan sonra tüm uçuşların durdurulduğunu bildirdi. 
     Chaffart, Brüksel'de düzenlediği basın toplantısında, Sabena'nın tüm uçuşlarının tamamen durdurulduğunu belirtirken, şirket çalışanlarının yarın işbaşı yapmamalarını istedi. 
     Fred Chaffart, iflas kararına, şirketin hisselerinin yüzde 49,5'ini alan İsviçre Havayolları Swissair'in yükümlülüklerini yerine 
     getirmemesini, korsan grevleri ve 11 Eylül olaylarından sonra havacılık sektörünün yaşadığı krizi gerekçe gösterdi. Sabena Yönetim Kurulu, Belçika'nın ulusal havayollarının iflasından sonra, yan kuruluşu DAT Delta Air Transport ve Virgin Exspress şirketi kanalıyla bazı faaliyetlerin devam edebileceğini belirtti. Sendika temsilcileri ise, Sabena personelinin, işlerine resmen son verilinceye kadar işlerinin başına gitmelerini önerdi. Sendikalar, ulusal havayollarının iflasını bir ''utanç'' olarak nitelediler. Sabena'nın iflasının, şirkette çalışanlar ve bu şirkete bağlı hizmet verenlerden yaklaşık 20 bin kişinin işsiz kalmasına yol açacağı belirtiliyor. Bilçika Havayolları Sabena, 1923 yılında kurulan, en eski havayolları şirketlerinden biri olarak tanınıyordu. Şirketin son 50 yıllık faaliyetlerinde sürekli olumsuz bir ekonomik tablo sergilediğine, 1958 yılından beri zarar ettiğine ve bugünkü durumda 2 milyar dolar borcu bulunduğuna dikkat çekiliyor. Sabena Yönetim Kurulu'nun iflas kararı, yarın Brüksel Ticaret Mahkemesi'ne bildirilecek ve mevcut konkordato durumuna son verilecek. 
     






</TEXT>
</DOC>
