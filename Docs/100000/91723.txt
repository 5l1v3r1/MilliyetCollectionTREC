<DOC>
<DOCNO> 91723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/son/sondun05.html </URL>
<DATE> 2002/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
CNN, İsrail - Filistin çatışmasında arada kaldı 
</HEADLINE>
<TEXT>

     Amerikan CNN televizyonu, İsrail-Filistin çatışmasında, İsrailli kurbanların aileleri yerine, intihar bombacılarının hikayelerine daha fazla yer verdiği gerekçesiyle tepki çekti. 
     CNN'in son intihar bombalarıyla ilgili haberlerinin, İsrailliler arasında kızgınlık yarattığı ve İsrailliler'in, yerel kablo şirketine başvurarak CNN yerine Fox News kanalına abone oldukları belirtiliyor. 
     Fox News televizyonu ise CNN'e kızgın İsrailli müşterilerinin daha da artmasını beklediklerini kaydetti. 
     CNN'in kurucusu Ted Turner'ın, İngiliz The Guardian gazetesine verdiği demeçte hem İsraillileri, hem de Filistinlileri ''terörist'' olarak nitelemesinin de, İsrailliler'in kızgınlığında payı olduğu belirtiliyor. 
     Turner daha sonra İsrail'in Yediot Ahranot gazetesine verdiği bir başka demeçle, bu sözleri için özür dilemiş ve intihar bombacılarının yaptığının özrü olamayacağını söylemişti. 
     İsrail'le ortaya çıkan sıkıntı üzerine bölgeye giden CNN'in Haber Bölümü Başkanı Eason Jordan, amaçlarının sadece adil davranmak olduğunu söyledi. 
     Jordan, İsrail televizyonuna yaptığı açıklamada, ''zaman zaman biz de hata yapıyoruz, ancak ortada taraflılık gibi bir durum yok. Biz adil ve sorumlu habercilik yapıyoruz. Olabildiğince gerçeği yansıtmaya çalışıyoruz'' dedi. 
     Eason Jordan, CNN'de, Filistinli bir intihar bombacısının ailesiyle yapmış olduğu röportajın, aynı saldırının kurbanı olan 1 yaşındaki Sinai Keinan ve büyükannesinin hikayesinden daha fazla yer tutması için ise, ''Bu bir hataydı. Asla olmamalıydı'' dedi. 
     CNN yetkilisi, yeni bir sisteme geçtiklerini ve intihar bombacıları veya ailelerinden gelen hiçbir açıklama, video görüntüsü benzeri materyallere yer vermeyeceklerini de sözlerine ekledi. 
     Filistinli yetkili Saib Erekat ise, İsrail hükümetinin, CNN ve diğer medyanın tarafsızlığını engellemeye çalıştığını ve bu yönde baskı yaptığını savundu. 
     





</TEXT>
</DOC>
