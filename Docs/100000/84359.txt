<DOC>
<DOCNO> 84359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/16/son/soneko10.html </URL>
<DATE> 2002/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Özilhan "Erken seçim konuşmak programın istikrarını bozar" 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, uygulanmakta olan ekonomik programın ortasında erken seçimi konuşmanın istikrarı bozacağını belirterek, ''Bir seçimle Türkiye en az 6 ay kaybeder'' dedi. 
     CNN Türk'de yayımlanan Parametre programına telefonla katılarak soruları yanıtlayan Özilhan, bu dönemde seçimin yanlış olacağını ve yaşanacak yeni bir krizin Türkiye'yi Arjantin'e benzeteceğini savundu. 
     Özilhan, Şubat krizine dikkat çekerek, şunları kaydetti 
     ''Şubat 2001 krizini biliyoruz. Yeni bir kriz de Türkiye'yi, Arjantin'e döndürür. Böyle bir programın ortasında da erken seçim konuşmak, istikrarı bozar. Erken seçim, muhakkak seçim ekonomisini getirecektir. Seçim ekonomisi, oturtulmaya çalışılan bütün dengeleri bozacaktır. Türk insanının çektiği bu sıkıntılar boşa gidecektir. Dolayısıyla da bir daha insanları nasıl ikna ederiz tereddütüm var.'' Türkiye'nin 200 milyar dolar tutarında borcu ve bunun önemli bir faizi olduğunu işaret eden TÜSİAD Başkanı Özilhan, bozulmuş bir programda yeni borç bulmanın, borcu ve faizi ödemenin güçlüğüne dikkat çekti. 
     Tuncay Özilhan, ''Bir seçimle de, Türkiye en az 6 ay kaybeder diyorum'' diye konuştu. 
     





</TEXT>
</DOC>
