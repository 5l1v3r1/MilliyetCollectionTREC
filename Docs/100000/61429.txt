<DOC>
<DOCNO> 61429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/09/son/sonspo02.html </URL>
<DATE> 2002/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk ve dünya futbolu kamp için Antalya'yı tercih etti 
</HEADLINE>
<TEXT>

     Antalya, futbol takımları için adeta cennet oldu. Avrupa'dan Afrika'ya ve Asya'ya dek 3 kıtadaki birçok ülkeden futbol takımı, kamp yeri olarak Antalya'yı tercih etti. 
     Akdeniz Turistik Otelciler Birliği Başkanı Ahmet Barut, bu yıl kış sezonu boyunca Antalya'ya kamp için 300 dolayında futbol takımının geleceğine dikkati çekerek, "Birinci ve İkinci Futbol Ligi takımlarının yanı sıra, birçok yabancı futbol takımının kamp yeri tercihi Antalya oldu" dedi. 
     PSV Eindhoven, IFK Göteborg, SV Werder Bremen, Spartak Moskova gibi ünlü futbol takımlarının Antalya'ya geldiğine işaret eden Barut, "Rusya'nın ünlü takımlarının yanı sıra Birinci ve İkinci Ligler ile amatör kümelerde oynayan çok sayıda takım, Ocak, Şubat ve Mart aylarında kamp yeri olarak seçtikleri Antalya'ya gelecekler. Birkaç takım şimdiden geldi. Dünyanın çeşitli ülkelerinden gelen futbol takımları Antalya'da birbirleriyle hazırlık maçı da yapmaktadır. Bu yıl Çin ve Güney Kore'den 2'şer takım ile Kongo Milli Takımı da, Antalya'yı tercih eden takımlar arasında yer aldı" dedi. 
     Turistik bölgelerdeki belediyelerin çim futbol sahası yapmaları gerektiğini ifade eden Barut, "Çim futbol sahası yapıldığı taktirde gelecek yıl en az 600 futbol takımı Antalya'ya kamp için gelecektir" dedi. 
     






</TEXT>
</DOC>
