<DOC>
<DOCNO> 90181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/16/son/sonspo08.html </URL>
<DATE> 2002/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Roberto Carlos "Favorilerin elenmesi kupaya ayrı bir hava getirdi" 
</HEADLINE>
<TEXT>

     17. Dünya Kupası finallerinin 2. turunda 
     yarın Belçika ile Japonya'nın Kobe kentinde karşılaşacak olan favorilerden Brezilya Milli Takımı'nda, yıldız oyuncu Roberto Carlos, kupada bazı favori takımların elenmelerinin şampiyonaya ayrı bir hava ve heyecan getirdiğini söyledi. Roberto Carlos, gazetecilere yaptığı açıklamada, ''Sürpriz sonuçlar, dünyanın bu en büyük futbol organizasyonunun taze bir soluk almasına yol açtı'' dedi. Bazı favori takımların elenmesine üzüldüğünü kaydeden Roberto Carlos, ancak bu durumun da kupayı daha ilginç bir organizasyon durumuna getirdiğini vurguladı. Real Madridli Roberto Carlos, ''Tüm dünya kupalarında bazı sürprizler oluyor. Ama bu kez bunların sayısı arttı. Özellikle geçen kupanın şampiyonu Fransa'nın yanı sıra Arjantin ve Portekiz'in elenmelerini, kimse önceden tahmin edemezdi'' diye konuştu. 
     





</TEXT>
</DOC>
