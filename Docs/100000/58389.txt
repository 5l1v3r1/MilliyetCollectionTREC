<DOC>
<DOCNO> 58389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/22/guncel/gun01.html </URL>
<DATE> 2001/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
MİT 75. yılında kendini yazdı 
</HEADLINE>
<TEXT>
Artık gizli’ bir kitabınız oldu 
İstihbarat teşkilatının geçmişi belgelerle ve fotoğraflarla ilk kez yazıldı. Tarihçede şimdilik sadece 1927 - 1965 dönemi ele alındı 
     İSTANBUL Milliyet 

     Milli İstihbarat Teşkilatı MİT , kuruluşunun 75. yılı anısına "Milli İstihbarat Teşkilatı Tarihçesi" adı altında yayımladığı kitapta, teşkilatın geçmişini belgelere ve fotoğraflara dayalı olarak gözler önüne seriyor. 
     İlk defa yeni bulunan arşiv belgelerine dayanılarak Atatürk Araştırma Merkezi üyesi Tarih Doktoru Erdal İlter tarafından hazırlanan "Milli İstihbarat Teşkilatı Tarihçesi"nde, şimdilik sadece "Milli Emniyet Hizmetleri Riyaseti" 1927 - 1965 dönemi ele alınıyor. 
     Bu araştırma, giriş ve iki bölümden oluşuyor. Giriş Bölümü’nde istihbaratın tanımı ve istihbarat çarkı üzerinde duruluyor. Birinci Bölüm’de 1926 yılına kadar Türklerde istihbaratın seyri özet olarak inceleniyor. İkinci Bölüm’de ise, asıl konu olan Milli Emniyet Hizmetleri Riyaseti’nin kuruluşu ile ilk yapılanma çalışmaları, kadro ve bütçesi, yerleşme durumu, M.E.H.’nin Milli Emniyet Hizmetleri MAH rumuzu ile nasıl telaffuz edilmeye başlandığı, riyasetin üzerindeki gizlilik perdesinin ne zaman kaldırıldığı, riyasetin kuruluş, yerleşme ve intibak dönemlerinde karşılaştığı güçlükler, gerçekleştirdiği önemli operasyonlardan örnekler, müsteşarların biyografileri, MİT Özel Arşivi’nde yer alan birinci elden belgelerin ışığında ortaya konuluyor. Tarihçe’nin sonuna da, bir kronoloji listesi ve bibliyografya ile okuyucuya kolaylık sağlamak için indeks ilave edilmiş. 
Ajan Lawrence’ı adım adım izledik      Kitapta çeşitli belgelerin yanı sıra, MİT Özel Arşivi’nden alınan Birinci Dünya Savaşı yıllarında, 11 değişik ad ile Ortadoğu’da Osmanlı Devleti aleyhine faaliyet gösteren İngiliz ajanı Thomas Edward Lawrence’ın da iki orijinal fotoğrafı bulunuyor. Ayrıca kitapta, Genelkurmay Başkanlığı’nın, Lawrence ile ilgili Milli Emniyet Hizmeti Riyaseti’ne gönderdiği yazının aslı ile bir başka İngiliz ajanı Hintli Mustafa Sagir’in Mustafa Kemal’e suikast yapmak için Ankara’ya gelişi ve idam edilişiyle ilgili kararname ve belgeler de yer alıyor. 
     
Doğu’da büyük takip      Milli Emniyet Hizmeti Riyaseti, kurulduktan sonra geçen bir iki ay içinde, Doğu Anadolu’da çıkan Şeyh Said İsyanı bastırılmış, fakat sük net tam olarak sağlanamamıştı. Ermeniler ile Kürtçüler’in 1927’de kurdukları Hoybun Cemiyeti ve gizli Komünist Partisi’nin faaliyetleri devam ediyor, çeşitli ülkelerin gizli servisleri askeri ve ekonomik istihbarat yanında, ajan şebekeleri ile yoğun bir şekilde komünist ve faşist propagandası yapıyorlardı... Karadeniz Bölgesi’nde ise, Kızıl Lazistan’ı kurma hevesi sürdürülürken, Akdeniz’de Mussolini İtalyası’nın saldırgan emelleri sezilmekte, Rum Patrikhanesi’nin davranışları da devamlı bir huzursuzluk kaynağı olmakta idi... 
     
     Millileştirmede destek 
     Bu dönemde, demiryolları, tramvay işletmeleri, liman tesisleri, kömür ocakları, elektrik ve havagazı tesisleri, düyunu umumiye genel borçlar karşılığı olan tütün, sigara ve tuz gibi tekel maddeleri ile balık avcılığı yabancıların elinde idi. Bunları kontrol etmenin ve siyasi istikrarı sağlamanın imk nı bulunmuyordu. İşte bu sebeplerle, Cumhuriyet hükümeti derhal tasfiye çalışmalarına girişti. Bu işletmeler yabancılardan satın alınarak millileştirildi. 
     Fakat, satın alma girişimlerinde birtakım zorluklar bulunuyor ve bunları devlete pahalıya satmaya çalışıyorlardı. Milli Emniyet Hizmeti, yabancı kuruluşların aralarındaki değerlendirmelerin ve yazışmaların içeriğinden hükümeti zamanında haberdar etmek suretiyle, bu işletmelerin ucuz bir fiyata satın alınmasını ve borçlar meselesinin hallini menfaatlerimize en uygun şekilde yürütülmesini sağlayarak, ülkeye maddi ve manevi hizmetlerde bulunmuştur... 
     



 GÜNCEL 




















</TEXT>
</DOC>
