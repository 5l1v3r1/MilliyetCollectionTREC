<DOC>
<DOCNO> 50597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/04/son/sontur06.html </URL>
<DATE> 2001/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Varyag Skyros Adası'nı sıyırıp geçti 
</HEADLINE>
<TEXT>

     Çin Halk Cumhuriyeti'nin Ukrayna'dan satın aldığı ve fırtına yüzünden halatının kopması nedeniyle Ege Denizi'nde sürüklenen Varyag'dan atılan polipropilen halat, römorkörlerden biri tarafından yakalandı. 
     Denizcilik kaynaklarından alınan bilgiye göre, sürüklenmeye devam eden ''yüzer kütle'' üzerindeki personel, yedek donanım arasında yer alan polipropilen halatı denize attı. Varyag'ı izleyen 3 römorkörden biri de bu halatı yakalamayı başardı. 
     Ancak, halatın dayanıklılığına güvenilmediği için, römorkör henüz çekme işlemine başlayamadı. 
     Bu arada, Yunanistan Sahil Güvenlik birimine ait bir Arama-Kurtarma SAR helikopteri, ''yüzer kütle''nin üzerindeki 7 personelden ilk etapta bir bölümünün tahliyesine çalışıyor. 
     Ege Denizi'ndeki fırtına nedeniyle Varyag'a inmeyi başaramayan helikopter, ''yüzer kütle'' üzerinde ''askıda'' duruyor. Helikopter, Varyag'daki personeli alabilmek için tele bağlı bir sepeti kütleye indirmeye çaba gösteriyor. 
     Öte yandan, Yunan yetkililerin, Varyag'ın her biri 15'er ton ağırlığında olan, sancak ve iskele tarafındaki 2 demirinin atılmasını istedikleri öğrenildi. 
     Atılacak demirlerin ilk etapta dibe ulaşamayabileceğini belirten yetkililer, Varyag'ın Ege Denizi'nin daha sığ olan Yunanistan kıyılarına doğru sürüklenmesi halinde, bu demirlerin kütleyi durdurabileceğinin düşünüldüğünü kaydettiler. 
     Yetkililer, Yunan helikopterinin de ilk aşamada Varyag'daki 4-5 personeli tahliye etmesinin, diğerlerinin ise her biri 500'er metre zincir uzunluğuna sahip demirleri denize attıktan sonra kurtarılmasının planlandığını bildirdiler. 
     Yüzer kütlede halen 3 Ukraynalı personel ile ''Nikolai Chiker'' adlı römorkörün 3 mürettebatı ve ''Solana'' adlı römorkörün 1 görevlisinin bulunduğunu ifade eden yetkililer, Varyag'ın zincir atma potansiyeline sahip olduğunu, ancak bu zincirleri geri toplayacak donanımı bulunmadığını vurguladılar. 
     Varyag'ın Türkiye temsilcisi Uğur Usanma da yüzer kütlenin halen 2.2 millik hızla sürüklenmeye devam ettiğini söyledi. 
     Varyag'ın bir ara Skyros Adası'na çok yaklaştığını belirten Usanma, ''Skyros Adası'nı sıyırıp geçti. Bu nedenle bir ara alarma geçtik. Ancak, bir sorun olmadı'' dedi. 
     Yüzer kütlenin şu anda en yakın adaya yaklaşık 40 mil uzaklıkta bulunduğunu bildiren Usanma, bazı üst düzey Çinli yetkililerin de gelişmeleri takip ederek bilgi aldıklarını kaydetti. 
     

     
</TEXT>
</DOC>
