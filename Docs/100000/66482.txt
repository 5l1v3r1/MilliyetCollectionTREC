<DOC>
<DOCNO> 66482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/08/dunya/adun.html </URL>
<DATE> 2002/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Dick Cheney 
</HEADLINE>
<TEXT>
Saddam için geliyor 
ABD Başkan Yardımcısı Cheney, mart ortasında Türkiye dahil birçok bölge ülkesine yapacağı ziyarette, Irak’a olası bir müdahale için zemin yoklayacak 
     YASEMİN ÇONGAR Washington 

     ABD yönetimi Irak’a karşı giderek sertleşen ifadelerini sürdürürken, Başkan Yardımcısı Dick Cheney’nin martta yapacağı Ortadoğu ağırlıklı ziyaretin gündeminde de, Irak’a yönelik olası bir müdahale konusunun öne çıkması mümkün görünüyor. Cheney’nin, Türkiye’nin yanı sıra, Irak’ın, İran ve Suriye dışındaki bütün komşularını içeren gezi planı, gerek zamanlaması, gerek kompozisyonu açısından, bu gezinin "Saddam Hüseyin’e gözdağı verilmesine ve ABD’nin, Irak’a karşı niyetinin bölge ülkelerine anlatılmasına yönelik" olduğunu düşündürüyor. 
     Cheney, Türkiye, İngiltere, İsrail, Mısır, Suudi Arabistan, Ürdün, Kuveyt, Umman, Katar, Bahreyn ve Birleşik Arap Emirlikleri’ni ziyaret edecek. 
     Cheney’den hemen önce, ABD Savunma Bakan Yardımcısı Paul Wolfowitz ile Genelkurmay Başkanı General Dick Myers’ın da Türkiye’ye geleceği öğrenildi. Bu iki ziyaretin peş peşe gerçekleşmesi de, Washington’ın gündeme getireceği konunun "askeri" nitelikli olduğu yönünde bir işaret sayılıyor. 
     Bu konuda ABD yönetiminin "en temkinli" üyesi olarak bilinen Dışişleri Bakanı Colin Powell da sertleşti. İki gün önce, "Irak’a savaş ilan etmedik" diyerek, Başkan’ın "şer ekseni" üslubunu biraz yumuşatan Powell, Kongre’de önceki gün yaptığı konuşmada ise, "Gerekirse Irak’taki rejimi tek başımıza değiştirmek zorunda kalabiliriz" dedi. 
     
Ecevit Savaş olmadan çözülsün      ANKARA Milliyet 

     Başbakan Bülent Ecevit, Türkiye’nin Afganistan operasyonunun Irak’a sıçramaması konusundaki hassasiyetini yineleyerek "Bu konuda herhalde Irak yönetiminin benim iyiniyetimden kuşkuları olamaz. Dün, umut verici bir haber geldi. Saddam Hüseyin’in BM yetkilileri ile koşulsuz görüşmeye hazır olduğu açıklandı. Bu haberin doğru olduğunu umarım" dedi. 
     



 DÜNYA 











</TEXT>
</DOC>
