<DOC>
<DOCNO> 89018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/10/son/soneko16.html </URL>
<DATE> 2002/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Wall Street'te bu hafta düşüş bekleniyor... 
</HEADLINE>
<TEXT>

     New York menkul kıymetler borsası Wall Street'de işlem gören şirketlerin hisse senetlerinin fiyatlarında bu hafta düşüşler bekleniyor. 
     Wall Street'deki beklenen, muhtemel düşüşlerin en önemli nedenleri olarak, şirketlerin yönetimine duyulan yaygın güvensizlik, Ortadoğu'da şiddetin tırmanacağı endişeleri ile şirket karlarındaki durgunluk gösteriliyor. 
     Wall Street'de hisse senetleri son üç haftadır sürekli düştü, ancak, yatırımcılar, borsacılar fırsattan istifade, kar amaçlı alımlara yanaşmıyor, aksine, portföylerindeki hisse senetlerini toplu halde elden çıkarmaya hazırlanıyor. 
     Borsa çevreleri, insanların hisse senetleri yerine, nakit ve Hazine tahvili, bonosu tutmaktan daha hoşnut kaldıklarından ötürü, hisse senetleri fiyatlarındaki düşüşlerin bir süre daha devam edeceğini tahmin ediyor. 
     Borsacılara göre, yatırımcılar, teknoloji sektörü yerine, Guidant ve Medtronic şirketleri dahil, tıbbi ve ilaç şirketlerinin hisse senetlerine yöneliyor. Hindistan ile Pakistan, İsrail ile Filistin, ABD ile Irak arasında savaş ihtimali karşısında, Enron ve Tyco gibi gelecekte büyüme vaad eden şirketlerin değil, istikrar ve görünürlük, açıklık, şeffaflık sunan şirketlerin hisse senetleri rağbet görüyor. 
     





</TEXT>
</DOC>
