<DOC>
<DOCNO> 56130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/08/siyaset/siy02.html </URL>
<DATE> 2001/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni marş yeni renk yeni slogan 
</HEADLINE>
<TEXT>
Doğru Yol’un rengi parlament mavisi 
     ANKARA ANKA 

     Ana muhalefet partisi DYP, Fenerbahçe ve Galatasaray gibi kendi marşını hazırladı. 2002’de seçim yapılmasını isteyen DYP, "imaj" değişikliği çerçevesinde rengini de değiştirdi. Bugüne kadar, partinin amblemindeki kırmızı ve beyazı kullanan DYP, bundan böyle ana renk olarak parlament mavisi kullanma kararı aldı. 
     Genel Başkan Tansu Çiller’in talimatıyla hazırlanan, güftesi ve bestesi ünlü müzisyen Mehveş Emeç’e ait olduğu bildirilen DYP Marşı toplam 22 mısradan oluşuyor. 
     Ayrıca düzenlenecek toplantılarda, fotoğraflarda, pankartlarda ve bayram kartlarında parlament mavisi ağırlığı oluşturacak. DYP’nin "ana", "kırat", "demokrasi" adlarını taşıyan seçim otobüsleri de parlament mavisine boyanacak. 
     DYP’li bir kaynak, parlament mavisinin seçilmesini, "İnsana güven, heyecan ve huzur veren bir renk" olarak açıkladı. 
     Çiller, 1997’de kamuoyuna açıkladığı 2. Demokrasi Programı ile birlikte kullanmaya başladığı "Haydi Türkiyem İleri" sloganını da değiştiriyor. Söz konusu slogan, "Haydi Türkiyem tutun elimi" şekline dönüştürüldü. Bunun yanı sıra "Doğrusu, Doğru Yol", "Biz Hazırız", "Ne dediysek o" gibi çeşitli sloganlar da meydanlarda kullanılacak. 
     
Mehveş Emeç’ten marş      DYP’nin yeni marşı "Oy Doğru Yol, Doğru Yol. Sensiz bu iş olmuyor. Haydi Çiller gel sen gel. Türkiye’ye bir yön ver" şeklindeki nakarat dörtlüğünün dışında su mısralardan oluşuyor 
     "Türkiye’nin çaresi. Doğru Yol efsanesi. Haydi Çiller gel, sen gel. Türkiye’ye bir yön ver Türkiyem şahlansın. Dünya’ya destan yazsın. Atatürk’ün yolunda, demokrasi parlasın El eleyiz biz, Cumhuriyet’in sesiyiz. El eleyiz biz, yüce bir milletiz." 
     



 SİYASET 










</TEXT>
</DOC>
