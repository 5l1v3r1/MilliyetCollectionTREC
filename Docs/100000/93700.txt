<DOC>
<DOCNO> 93700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/04/son/soneko18.html </URL>
<DATE> 2002/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Başkanı "Siyaset kendi sıkıntısını kendi aşmalı" 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, siyasetin kendi tıkanıklığını kendisinin aşması gerektiğini söyledi. 
     Hisarcıklıoğlu, Devlet Bakanı ve Başbakan Yardımcısı Devlet Bahçeli ile görüşmesinin ardından yaptığı açıklamada, dün yapılan TOBB'un Genişletilmiş Yönetim Kurulu toplantısında alınan karar gereği Cumhurbaşkanı, başbakan yardımcıları ve Meclis'te grubu bulunan siyasi parti liderlerinden randevu istediklerini kaydetti. 
     TOBB Başkanı Hisarcıklıoğlu, şöyle devam etti 
     ''Bu doğrultuda Odalar Birliği'nin görüşünü Sayın Cumhurbaşkanı'ndan başlayarak, yaklaşık 1 saat kadar Sayın Cumhurbaşkanı'na, yaklaşık 1 saate yakın Sayın Devlet Bahçeli ve kısa da olsa Sayın Özkan'a görüşlerimizi aktarma imkanı bulduk. TOBB olarak, son gelinen noktadaki görüşlerimizi açıklamamız doğrultusunda kendilerine ilettik.'' Siyasi belirsizlik ve Üst Koordinasyon Kurulu ile ilgili bir soru üzerine de görüşlerini aktardıklarını kaydeden Hisarcıklıoğlu, TOBB bildirisinde hem ekonomide gelinen tabloda, hem siyasetteki gelinen tablodaki tüm rahatsızlığı açık açık ifade ettiklerini hatırlattı ve ''Bunun da çözüm yolunun siyasetin kendi içinde olduğunu, parlamentonun kendi çatısı altında bunun çözülmesi gerektiğini söyledik. Bununla ilgili bizim algıladığımız kadarıyla gelinen bu son noktanın herkes farkında'' dedi. 
     ''Çekilsin diyenler alternatif göstermiyorlar diye Sayın Ecevit çekilmiyormuş. Nasıl değerlendiriyorsunuz '' şeklindeki bir soru üzerine de Hisarcıklıoğlu, Başbakan Bülent Ecevit'in 70-80 devresinde CHP genel sekreterliğinden, 2 seferde başbakanlıktan kendi isteği ile ayrıldığını söyledi. 
     Hisarcıklıoğlu, ''Esas olan, bu işlerin çözümü siyasetin kendi içinde. Siyaset çözecek bunu, dışardan çözülmesi mümkün değil. Dışardan müdahaleler olursa o zaman demokrasinin kendi kurum ve işleyişine müdahale etmiş olur, bu yanlıştır. Bugüne kadar Türkiye en büyük sıkıntıyı bu noktada çekmiştir. Siyaset kendi tıkanıklığını kendisi aşmalıdır'' diye konuştu. 
     





</TEXT>
</DOC>
