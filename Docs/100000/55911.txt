<DOC>
<DOCNO> 55911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/dunya/dun02.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
AB nihayet terörü gördü 
</HEADLINE>
<TEXT>

     GÜVEN ÖZALP Brüksel 

     Avrupa Birliği'nde AB 11 Eylül'den sonra değişen teröre bakış ilk somut meyvesini verdi. Birlik, yürütülen uzun çalışmalar sonrasında terörizmin ortak tanımı üzerinde anlaştı. AB terörün tanımını yaparken, üye ülkelerin terör eylemlerine ve teröristlere karşı uygulayacakları yaptırımları da kurallara bağladı. 
     Birlik içişleri ve adalet bakanlarının, AB Komisyonu'nun bir kaç ay önce yaptığı öneriyi baz alarak üzerinde anlaştıkları metinde terörist eylemlerin temel özelliği, "Bir ülkenin ekonomik, toplumsal, siyasal ve anayasal yapılarını sarsmak ya da yıkmak amacıyla bilerek ve kasten yapılmış olması" olarak belirginleşiyor. Varılan uzlaşma çerçevesinde sendikal eylemler, küreselleşme karşıtı gösteriler terör eylemi kapsamı dışında tutuluyor. 
     AB'nin terörist eylem olarak gördüğü girişimler arasında ise insan hayatına kastetme, insan kaçırma, rehin alma, uçak ve toplu taşım araçları kaçırma, kundaklama, bombalı saldırı gibi eylemler yer alıyor. Birlik, teröristlere yönelik yaptırımlarda da ortak bir noktada buluştu. Bu çerçevede bir terörist grup liderine verilecek asgari cezanın 15 yıl olması öngörülüyor. Terörist grubun yönetim kadrosunda olmayıp de sadece bu gruba üye olanlar için ise bu süre 8 yıl olarak belirlenmiş. 
     AB'nin aldığı bu kararlar terörizm konusunda ortak bir platform oluşturmayı amaçlıyor. Birlik üyelerinden sadece İngiltere, Almanya, İtalya, Fransa, İspanya ve Portekiz'de terörle mücadele yasası bulunuyor. 
     



 DÜNYA 














</TEXT>
</DOC>
