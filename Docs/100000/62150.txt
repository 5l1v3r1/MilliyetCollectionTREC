<DOC>
<DOCNO> 62150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/14/yasam/ayas.html </URL>
<DATE> 2002/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İNGİLİZ KRALİYET AİLESİ ŞOKTA 
</HEADLINE>
<TEXT>
Küçük Prens esrarkeş çıktı 
Prens Charles’ın küçük oğlu Harry’nin esrar ve alkol bağımlısı olduğu ortaya çıktı. Ve hemen bir rehabilitasyon merkezinde tedaviye alındı 
     NEVSAL ELEVLİ Londra 

     Yaşam tarzı ve güzel kız arkadaşlarıyla İngiltere’de yaşıtlarınca en çok imrenilen kişiliklerden olan, tahtın v risi Prens Charles’ın küçük oğlu Harry’nin esrar ve alkol bağımlısı olduğu ortaya çıktı. 
     Ülkenin yüksek tirajlı bulvar gazetelerinden "News of the World"ün haberine göre, 17 yaşındaki Prens Harry’nin geçtiğimiz yıl düzenli olarak esrar ve alkol kullandığının öğrenilmesi üzerine bu alışkanlıklarından kurtulması için babası Prens Charles tarafından ülkenin güneyinde bulunan Featherstone’daki bir rehabilitasyon merkezine gönderildi 
     
Dayak yok, şefkat var      Prens Charles, o zaman 16 yaşında olan oğlunun İngiltere’nin batısındaki Highgrove’daki özel partilerde sık sık esrar çektiğini öğrenince beklenenden sakin davrandı. 
     Aileye yakın kaynaklardan birine göre Charles, Harry’nin kötü alışkanlıklarını öğrenince ona ne vurdu ne de bağırdı. Onu sadece kibar bir şekilde sorguladı. Adı açıklanmayan kaynak, Charles’ın Harry’ye "Yaptıkların senin konumundaki 16 yaşındaki birine yakışır mı " diye sorduğunu Harry’nin ise "Gayet olgun bir şekilde hatasını anladığını" söyledi. Charles, bu sırada oğlunu, rehabilitasyon merkezine gitmeye de ikna etti. 
     
Konu kapanmıştır      Küçük Prens’in yatırıldığı klinik olan Phoenix House’un müdürü Bill Puddicombe, Harry’nin klinikte kaldığı süre içinde zamanının çoğunu eroin ve kokain bağımlılarıyla sohbet edip, onların tedavilerini izleyerek geçirdiğini söyledi. Puddicombe, bu sohbetlerde insanların çektiği acıları anlamaya çalıştığını ve olgun bir insan portresi çizdiğini belirtti. Kraliyet sözcülerinden biri ise konunun artık kapandığını kaydederek, "Bu aile içinde geçmişteki ciddi bir sorundu, ama artık halledildi ve konu kapandı" dedi. 
     İngiltere Başbakanı Tony Blair de, kraliyet ailesinin bu zor durumu ele alış tarzındaki duyarlılık ve sorumluluğun övgüye değer olduğunu söyledi. 
     



 YAŞAM 



















</TEXT>
</DOC>
