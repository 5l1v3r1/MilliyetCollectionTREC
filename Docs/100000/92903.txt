<DOC>
<DOCNO> 92903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/29/son/sontur22.html </URL>
<DATE> 2002/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Karayalçın ''Sol birlik için seçim ittifakı ile daha iyiolur'' 
</HEADLINE>
<TEXT>

     Sol parti liderleri ve soldaki bazı grupların temsilcilerinin katıldığı ''Kitlesel Sol Sosyal Demokrasi Platformu'' toplantısı, Ankara'da yapıldı. 
     Mülkiyeliler Birliği Genel Başkanlığı tarafından Mülkiyeliler Birliği Lokali'nde düzenlenen toplantıya katılan Aydın Güven Gürkan, Türkiye'de solun ''çok yoğun zihni mesaiye'' ihtiyacı olduğunu belirterek, Türkiye'nin ileri ülkelerin standartlarından geride olduğunu ve gittikçe daha da geriye düştüğünü savundu. 
     Bu sorunların, siyasetin yenilenmesi gereğinin en önemli gerekçesini oluşturduğunu anlatan Gürkan, ''Solun yeniden zihinsel ve örgütsel olarak yenilenmesi sorunu önümüzdedir'' dedi. 
     Gürkan, sol partiler arasında yapılacak ittifakı, çözüm getirici bulmadığını, solun, herkesin üzerinde derin düşünmeye ve tartışmaya ihtiyacı olduğunu, partilileşmeye daha sonra gidilebileceğini söyledi. 
     Yiğit Gülöksüz ise ülkede yaşanan krizlerin arasının gitgide daraldığını ifade ederek, bu krizlerin eşitsizlikler arasındaki uçurumu daha da artırdığını söyledi. 
     Halkın belli bir arayış içinde olduğunu ve bunun ''yeni oluşum'' olarak tarif edildiğini kaydeden Gülöksüz, ''Ama bu yeni oluşum siyasi parti kurulması anlamına gelmiyor. Siyasetin yapılış biçiminde değişim olması gerekiyor. Yurttaş siyasette aktif hale getirilmeli'' diye konuştu. 
     Gülöksüz, yaşanan krizlerin ''siyasetteki ikiyüzlülüğü'' sonucu olarak ortaya çıktığını savunarak, siyasette ''kayırmacılığın'' ortadan kaldırılması gerektiğini ifade etti. 
     
     ''BLOK HALİNE GELİNMESİ'' 

     Sosyaldemokrat Halk Partisi SHP Genel Başkanı Murat Karayalçın da içinde bulunulan ortamın durum saptaması yapmakla yetinilmemesini gerektirdiğini söyledi. 
     ''Siyasal örgütlenmeye gitmek gerektiğini düşünüyorum. Sorunların çözümü için bu örgütlenmelerin de güç birliğine ihtiyacı var'' diyen Karayalçın, ''ufukta seçim olduğunu'' savunarak, aydınlıktan ve çağdaşlıktan yana olan güçlerin blok haline gelmesi ihtiyacı olduğunu kaydetti. 
     Türk aydınlarının, kendilerine en çok ihtiyaç bulunan dönemde geri durduklarını ve ''Hele bir bakalım'' dediklerini öne süren Karayalçın, aydınların mutlaka devreye sokulması gerektiğini dile getirdi. 
     SHP'nin, Türkiye'nin AB üyeliğini desteklediğini ve Kopenhag kriterlerinin AB üyeliğinden bağımsız olarak gerçekleştirilmesi gerektiğini kaydeden Karayalçın, partisinin idam cezasını kaldırmayı öngördüğünü de bildirdi. 
     Parti programından söz eden Karayalçın, şunları kaydetti 
     '''Solda işbirliği için iki seçenek var. Birisi tek çatıda ittifak. İkincisi partilerin, farklı çatıların biraraya gelerek ittifak kurmaları. Birinci seçenek başarılı olamamıştır. Bunun yerine seçim ittifakını düşünmenin daha uygun olacağını düşünmekteyim. Sol, bunu yaparsa Türkiye'yi ve Türkiye'nin en büyük 5 şehrini yönetecek hale gelebilir.'' 
     
     ''SOL SEÇMEN CEZALANDIRIR'' 

     Toplumcu Demokrat Parti TDP Genel Başkanı Sema Pişkünsüt ise hükümetin ekonomi, dış politika uygulamalarını eleştirdi. 
     Solda güçbirliğinin önemli olduğunu, ancak bunun çok zor olacağını belirten Pişkinsüt, solun ortak hedeflerini ortaya koyması gerektiğini söyledi. Türkiye'yi içinde bulunduğu durumdan solun çıkarabileceğini savunan Pişkinsüt, ortak ilkelerin, programın hazırlanmasının sola güç kazandıracağını söyledi. 
     Toplantının sonunda bir değerlendirme konuşması yapan Prof. Dr. 
     Baskın Oran, sol partiler arasında ittifak olmaması durumunda sol seçmenin, sol partileri ''cezalandıracağının'' bir tespit olarak ortaya konulması gerektiğini kaydetti. 
     Toplantıya davet edilenlerden Altan Öymen, Ertuğrul Günay, Yekta Güngör Özden, Zekeriya Temizel, Deniz Baykal mazeret bildirerek, Mümtaz Soysal ise mazeret bildirmeden katılmadı. 
     Bu arada toplantı, konuşmaların hangi konu üzerine yapılacağına, toplantının ne zaman bitirileceğine ve konuşma sıralarının belirlenmesine ilişkin görüş alışverişinin nedeniyle 20 dakika gecikmeli başladı. 
     





</TEXT>
</DOC>
