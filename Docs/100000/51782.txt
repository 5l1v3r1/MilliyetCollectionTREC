<DOC>
<DOCNO> 51782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/12/ekonomi/eko03.html </URL>
<DATE> 2001/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Geldiler, istediler, gittiler... 
</HEADLINE>
<TEXT>

Emekli General Scowcroft’un başkanlığındaki ABD ticaret heyeti, dört günlük ziyaretinin sonunda hükümete enerji, savunma ve tarım sektörleriyle ilgili talep ve şikayetlerini dile getiren sekiz sayfalık bir rapor sundu 
     SEÇKİN ÜREY Ankara 

     Emekli General Brent Scowcroft’un başkanlık ettiği Amerikan - Türk İş Konseyi ATC heyeti, dört günlük Türkiye ziyaretleri sırasında görüştükleri üst düzey hükümet yetkililerine ticaret, savunma, enerji ve tarım sektörleri ile ilgili şikayet ve talepleri içeren sekiz sayfalık bir çalışma sundu. 
     Milliyet’in ele geçirdiği çalışmada, Kalifiye Sanayi Bölgeleri kurulması gibi yeni ticaret modellerinden tank modernizasyonu projesine, soya unu ithalatından, enerjideki alacaklara kadar çok detaylı öneriler ve talepler gündeme getirildi. 
     ABD’li işadamlarının sanılanın aksine telekom sektörü ile ilgili öneri ve talep getirmezken, telekom konusunda sadece Motorola’nın alacaklarının gündeme getirildiği öğrenildi. 
     
     Sekiz sayfalık rapor 
     ABD’li işadamlarının şikayet ve talepleri arasında Amerika’ya özel sanayi bölgesi, Amerikan tarım ürünlerinin Türkiye’ye ihracatını kolaylaştıracak önlemlerin bir an önce devreye sokulması yeraldı. 
     Çalışmada, Türkiye’nin enerji sektöründeki mevcut politikaları da eleştirildi ve uygulamaların ülkenin güvenilirliğini tehlikeye attığı vurgulandı. 
     Türkiye’de dört günlük bir ziyaret gerçekleştiren ABD - Türk İş Konseyi, savunma sektörü alanında ne bir talep ne de bir öneride bulundu. 
     Hazırlanan sekiz sayfalık çalışmada, ABD’nin, Türkiye’ye savunma ürünleri satışında 50 yıldır lider ülke olduğu için savunma sanayi konularının ABD iş dünyası için büyük önem taşıdığı belirtildi. 
     
İşte Amerikalıların talepleri      Daha çok Amerikan gıdası alın 
     Türk hükümetinin mevcut tarım politikaları Amerikan tarım ürünlerinin Türkiye’ye ihracatını engelliyor. İthalat sertifikaları ve sağlık karnelerinde ya zorluklar yaşatılıyor ya da hiç verilmiyor. Amerikan malı peynir, soya unu, mısır, buğday, meyve, muz, pirinç ve biranın Türkiye’ye ihracatında ciddi sorunlar var. Şeker sektörünün liberalizasyonu sırasında mısır bazlı tatlındırıcıların üretimine sınırlama getirilmesi Türkiye’de bu alanda yapılan 200 milyon dolarlık Amerikan yatırımlarını kaybolma noktasına getirdi. Türk Hükümeti’nin tarım alanında şeffaf olmayan ve istikrarsız politikalarının bir an önce düzeltilmesi gerekir. 
     
     Bu ülkede enerji projesi hayal 
     Türk Hükümeti’nin enerji politikasını yürütme şekli, potansiyel ve mevcut yatırımcıların gözünde kredibilitesinin kaybolmasına neden oldu. Sektör finansal açıdan krizde ve hükümet bunu 2002 sonuna kadar çözmeli. Türkiye’nin hem Gazprom’dan aldığı gazın parasını ödemesi hem de mevcut santrali işletebilmesi mümkün görünmüyor. Bu şartlarda yeni enerji projelerini düşünmek çok zor. Hükümetin var olan anlaşmalardan sorumluluklarını tek taraflı olarak kaldırması uzun vadede sorun çıkaracak. Hazine garantilerinin iptalinden doğan zararlar ödenmeli. Enerji kaynaklarının temini çeşitlendirilmeli ve özel sektör dahil edilmeli. 
     
     Sadece İsrail’le olmaz 
     Savunma ürünleri ihracatında ABD hükümetinin, Türkiye’nin askeri malzeme ihtiyacını karşılamak için ekonomik yardım, malzeme kiralama, FMS borçlarının ertelenmesi, Eximbank kredilerinin açılması ve Kongre’nin savunma ürünleri ihracatına vereceği onayları kolaylaştırması gibi yöntemler üzerinde çalıştığı ifade edildi. Mevcut askeri projelerin sıralandığı belgede, tank modernizasyonu projesinin İsrailli firmalarla rekabete açık olmayan şekilde görüşülmesinin ABD’li firmalarca endişe verici bulunduğu belirtildi. 
     
     



 EKONOMİ 




















</TEXT>
</DOC>
