<DOC>
<DOCNO> 78935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/17/son/sontur04.html </URL>
<DATE> 2002/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Poliste alarm Terör örgütleri intikam eylemi yapacak... 
</HEADLINE>
<TEXT>

     Emniyet Genel Müdürlüğü, terör örgütlerinin güvenlik güçlerine yönelik ''intikam'' saldırısı düzenleyeceğine dair istihbarat alındığını duyurarak tüm teşkilatını uyardı. 
     Emniyet Genel Müdürlüğü Terörle Mücadele Daire Başkanlığı, tüm emniyet birimlerine bir teleks emri göndererek, Türkiye'deki terör örgütlerinin faaliyetleri hakkında bilgi verdi. Emirde, terör örgütlerine karşı yürütülen başarılı ve kararlı operasyonlar sonucu, bir çok örgütün lideri de dahil olmak üzere üst düzey sorumlularını kaybetmesinin, örgüt tabanlarında ciddi bir moral bozukluğu yarattığı hatırlatıldı. 
     Teleks emrinde, terör örgütlerinin ''intikam almak, yaşanılan moral bozukluğunu gidermek ve kamuoyuna halen güçlü olduklarını ispatlamak amacıyla'' resmi ve sivil güvenlik güçlerine yönelik silahlı saldırı yapılacağının istihbari bilgi olarak ulaştığı kaydedildi. Bu tür saldırıların talimatının, örgütlerin hiyerarşik yapısı içerisinde gerçekleşebileceği gibi, Hizbullah terör örgütünde olduğu gibi hiyerarşik yapıdan kopuk ve küçük gruplar tarafından da düzenlenebileceğine dikkat çekildi. 
     Emniyet Genel Müdürlüğü'nün teleks emrinde, polislere 13 ayrı konuda talimat verilerek, saldırılara karşı alınacak önlemler sıralandı. Göreve geliş gidişlerde özellikle ikametlerden ayrılırken çevreye dikkat edilmesi, toplu görev yapılan yerlerde yeterli sayıda otomatik silahlı sabit görevli konulması, servis araçlarının ön ve arkalarına silahlı nöbetçi yerleştirilmesi isteniyor. Ekip görevi yapan polislerin gazete okuma gibi dikkat dağıtan uğraşlardan kaçınması ve silahlarını en seri şekilde kullanmalarını sağlayacak tedbirlerin alınması hatırlatılarak, personel, sürekli aynı yerlerden alış veriş yapmaması ve ihtiyaç gidermemesi konusunda da uyarılıyor. 
     Sivil ekiplerin araçlarını iyi kamufle etmesi, personelin kendilerine gelen paketlere karşı duyarlı olmaları, hassas bölgeler ve konularla ilgili göreve giderken çelik yeleksiz ve kasksız görev yapılmaması istenilen teleks emrinin sonunda, ''Unutulmaması ve benimsenmesi için bu tedbirlerin, veciz ve ilgi çekici sözlerle muhabere araçlarından aktarılması'' isteniyor. 
     





</TEXT>
</DOC>
