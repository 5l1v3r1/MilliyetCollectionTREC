<DOC>
<DOCNO> 82808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/son/sondun34.html </URL>
<DATE> 2002/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Tunus'ta düşen uçakta 15 kişi öldü 
</HEADLINE>
<TEXT>

     Tunus hükümeti, Mısır Havayolları'na ait yolcu uçağının dün akşam başkent Tunus yakınlarında bir tepeye çakılarak düşmesi sonucu 15 kişinin öldüğünü bildirdi. 
     Sağlık Bakanlığı'ndan bir yetkili, kazada 15 kişinin öldüğünü, 49'unun da yaralandığını kaydetti. Aynı yetkili, 2'si ağır durumdaki yaralılardan 39'unun hala hastanede tedavi altında bulunduğunu açıkladı. Boeing 737 tipindeki Kahire-Tunus seferini yapan uçak, dün sisli ve yağışlı havada Kartaca Havaalanı'na inmeye çalışırken iniş takımlarının açılmaması üzerine bir tepeye çakılarak düşmüştü. Kazada ölenler ve uçaktakilerin sayısı konusunda sürekli çelişkili açıklamalar geldi. Uçaktakilerin sayısı en son Tunus havaalanı yetkilileri tarafından 64 olarak açıklandı. Hükümet açıklamasıyla duyurulan ölü ve yaralı sayısıyla da bu rakam doğrulandı. Havaalanı yetkililerine göre uçakta 56 yolcu, 6 kişilik mürettebat ve olası uçak kaçırma girişimlerini engellemekle görevli iki sivil polis bulunuyordu. Kurtarma görevlilileri, yaptıkları ilk açıklamalarda ölü sayısını 20 olarak bildirmişti. Bu arada, üst düzey bir güvenlik yetkilisi, uçağın kara kutusunun enkaz arasında bulunarak yetkililere teslim edildiğini kaydetti. 
     





</TEXT>
</DOC>
