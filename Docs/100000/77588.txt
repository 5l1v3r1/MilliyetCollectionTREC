<DOC>
<DOCNO> 77588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/10/son/soneko21.html </URL>
<DATE> 2002/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Rahmi Koç ''Kamu sektörü bizim kadar kemer sıkmadı'' 
</HEADLINE>
<TEXT>

     Koç Holding Yönetim Kurulu Başkanı Rahmi Koç, "Özel sektör kemer sıktı. Kamu sektörü o kadar kemer sıkmadı" dedi. 
     Ford Otomotiv Sanayi A.Ş.'nin Olağan Genel Kurulu'nun ardından gazetecilerin sorularını yanıtlayan Rahmi Koç, Türkiye'de otomotiv ve inşaat sektörünün lokomotif sektörler olduğunu ifade etti. 
     Başta ev aletleri olmak üzere bazı sektörlerde kıpırdanma yaşandığını kaydeden Koç, ''Ümit ediyoruz ki, bu kıpırdanmalar diğer sektörleri de harekete geçirecektir. O bakımdan ikinci yarıdan sonra diyoruz. Tabii burada bir rezervasyon var. Hükümette herhangi bir olumsuz gelişme olmazsa, beklenmedik bir durum olmazsa. Bir de Ortadoğu'daki gelişmeler, Irak'a müdahalenin Türkiye'ye, piyasalara ne şekilde etki yapacağı..'' diye konuştu. 
     Rahmi Koç, petrol fiyatlarındaki iniş çıkışların diğer sektörleri etkilememesinin mümkün olamayacağını belirterek, enflasyona ne derecede etki yapacağının ise şimdiden belli olamayacağını söyledi. 
     
     "Babasının yapmadığını oğlu yapacak" 

     ''Irak'a müdahalede sizin kişisel tahmininiz ne '' sorusunu Rahmi Koç, şöyle yanıtladı 
     ''Burada tahmin yürütmek zor. ABD'nin dediği bir şey var ki, Saddam'ı bertaraf etmek istiyorlar. Bunu, Başkan Bush defalarca söyledi. Babasının yapamadığını oğlu yapacak gibi geliyor bana. Bunu, ne şekilde yapılacağının ve zamanlamasını söylemek mümkün değil.'' Irak'ın Türkiye için önemine işaret eden Koç, ''Kısa vadede belki oraya yapılacak müdahale bize tesir edebilir. Uzun vadede Irak ile daima işbirliği yapmamız, alışverişte bulunmamız, onlardan petrol ve gaz almamız bizim için çok önemli'' dedi. 
     Rahmi Koç, ''Öncelikle büyüme mi, enflasyon mu'' tartışmalarına ilişkin soru üzerine de, ''Türkiye'de artık bugün yatırım yapacak mali güç kalmadı. Ciddi yatırım yapacak güç hiçbirimizde kalmadı. Yani, kaynak yaratamadık'' dedi. 
     Türkiye ekonomisinin, artan nüfusa iş olanağı sağlayabilmesi için yatırım yapması gerektiğini vurgulayan Koç, ''Bu yatırımı dışardan, dış kaynaklardan bekliyoruz. Ya yatırımcı olarak ya uzun vadeli kredili borç olarak. Bu olmadığı sürecede mümkün değil. Bizlerin kaynak biriktirebilmemiz için, ekonominin hareketlenmesi ve büyümesi lazım'' diye konuştu. 
     
     "Komşularla aramız açılıyor" 

     Rahmi Koç, İstanbul Yaklaşımı'na dair sorular üzerine ise bu konunun içinden kolay çıkılacak bir konu olmadığını belirterek, ''Bana sorarsanız, ben bilemiyorum nasıl yapılacağını'' dedi. 
     Memleketlerin, şahıslar ve firmalar gibi iflas edip tasfiye olamayacağını dile getiren Koç, ''Memleketler fakirleşir, sürünür. 
     Zenginlik bakımından komşuları ile araları açılır. Biz Türkiye olarak fakirleştik ve aramız komşularla açılıyor. Mali güç açısından fakir bir ülkenin sözünü kimse dinlemez. Fakir ülkenin politikasını kimse takip etmez. Dolayısıyla, Türkiye'nin süratle zenginleşmesi, kaynak yaratması, yine bu yarışa devam edebilmesi lazım'' diye konuştu. 
     Zor durumdaki şirketlere ne şekilde yardım edileceği yönündeki soru üzerine Rahmi Koç, şunları kaydetti 
     ''Burada sektör meselesi var. Özelleştirmelerin süratle yapılması lazım. Devlet hala para kaybediyor. Bizler kemerleri sıktık. Kamu sektörü kemerleri bizim kadar sıkmadı. Onlar da birşeyler yaptı. Orada yükü hafifletmek lazım. İcabında üzerine para vererek, Doğu Almanya'nın, Batı Almanya'nın yaptığı gibi, zarar eden iktisadi kamu kuruluşlardan kurtulmak lazım. '' 
     
     TL'nin aşırı değerlendirmesi 

     Koç Holding Yönetim Kurulu Başkanı Rahmi Koç, Türk Lirası'nın aşırı değerlenmesi tartışmalarına ilişkin bir soru üzerine de, ''Bizler her durumda ağlıyoruz. Tepkiyi gösteriyoruz. Karlarımız azalıyor, ihracatta bazı piyasaları kaybediyoruz, mal satamıyoruz...Öbür taraftan da, TL kıymetlendiği zaman ithalat nispeten daha ucuza geliyor. Orada da seviniyoruz. O bakımdan kimin şapkasını giydiğinize bağlı TL meselesi. Fakat, öyle ya da böyle bir yerde dengelendi'' dedi. 
     Tofaş'ın üreteceği yeni modele ilişkin soru üzerine Rahmi Koç, bununla ilgili çalışmaları Fiat'ın sürdürdüğünü ve Tofaş'a bir teklif sunacaklarını ifade ederek, geçtiğimiz hafta Torino'da bu konuyu görüştüklerini bildirdi. 
     Bu konuyla ilgili sendikaların göstereceği tepkinin önemli olduğunu belirten Koç, Ford'un transit imalatını Belçika'dan Türkiye'ye getirebilmek için sendikalar ile 1.5 yıl uğraştığını ve bu üretimin yerine başka bir şey koyarak sendikaları memnun etmek durumunda kaldığını ifade etti. 
     Fiat'ın Avrupa'da kapasite olmasına rağmen, Türkiye'ye gelerek burada yeni yatırımlar yapmayı düşündüğünü kaydeden Koç, ''Çünkü, Doblo ihracatından, kalitesinden de memnunlar. Her yıl, 100 bin adet yapılabilecek bir modeli ele alacaklar'' dedi. 
     Rahmi Koç, başka bir soru üzerine de, şirket bilançolarına bakıldığında uluslararası standartlara göre farklı bir tablo ortaya çıktığına değinerek, şunları söyledi 
     ''Koç Holding'den de geçtiğimiz günlerde misal verdim. Biz, kanuna göre 200 milyon dolar kar etmiş olup, vergi ödeyeceğiz. Oysa, 50 milyon dolar zarar ettik. Şimdi, bu devlet bizden bu şeyleri çatır çatır alacak. Zarar etmiş bir firmadan durup dururken kar etmiş gibi gözüküp vergi ödeyeceğiz. Bu da enflasyon muhasebesine geçememenin bir sonucu. Kemal Derviş Bey, bugünkü gazetelerde beyanatı var. Bence, vergi kaybını da sineye çekip, bir an evvel uluslararası sisteme geçmekte fayda var. Hem dış dünyanın bizim bilançolarımızı doğru okuması açısından da kolaylık olmuş olacak. Süratle uluslararası sisteme geçersek, uzun vadede Türkiye için iyi olur. Ayrıca, AB'ye geçmek için şartlardan bir tanesidir.'' 
     






</TEXT>
</DOC>
