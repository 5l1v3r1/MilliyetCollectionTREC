<DOC>
<DOCNO> 82138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/04/son/sontur30.html </URL>
<DATE> 2002/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Dakika dakika Ecevit'in sağlık durumu 
</HEADLINE>
<TEXT>

     Başbakan Bülent Ecevit'in rahatsızlanarak Başkent Üniversitesi Hastanesi'ne kaldırılmasının ardından aralarında TBMM Başkanı Ömer İzgi ve Devlet Bakanı, Başbakan Yardımcısı Devlet Bahçeli'nin de bulunduğu çok sayıda kişi Ecevit'i ziyaret ederek geçmiş olsun dileğinde bulundu. 
     Başbakan Ecevit'in Or-An şehrindeki konutundan Başbakanlık Merkez Binası'na gelişinden itibaren dakika dakika gelişmeler şöyle 
     Saat 09.40 Başbakan Ecevit, konutundan Başbakanlık Merkez Binası'na geldi. 
     Saat 11.00 Ecevit, Madencilik Sektörü Başkanlar Konseyi Başkanı İsmet Kasapoğlu ve beraberindeki heyeti kabul etti. 
     Saat 12.00 Başbakan Ecevit'in eşi ve DSP Genel Başkan Yardımcısı Rahşan Ecevit, Başbakan'ın rahatsızlandığını öğrenince DSP Genel Merkezi'nden makam aracıyla Başbakanlık Merkez Binası'na gelirken araçtan Başbakan'ın doktorlarından Prof. Dr. Turgut Zileli'yi telefonla arayarak durumu bildirdi. 
     Saat 12.20 Rahşan Ecevit, Başbakanlık'a geldi. 
     Saat 12.45 Başbakan Ecevit, Başbakanlık binasının Devlet Bakanlığı giriş kapısından çıkarak Rahşan Ecevit'in aracıyla Başkent Üniversitesi Hastanesi'ne hareket etti. 
     Saat 13.00 Başbakan Ecevit, hastaneye gelerek korumalarının yardımıyla içeri girdi. 
     Saat 14.00 TBMM Başkanı Ömer İzgi, hastaneye geldi. 
     -İLK AÇIKLAMA- Saat 14.03 Başkent Üniversitesi Hastanesi Basın Müşaviri Mahmut Temizyürek, Ecevit'in sağlık durumu ile ilgili ilk bilgiyi verdi. 
     Saat 14.05 İçişleri Bakanı Rüştü Kazım Yücelen, hastaneye geldi. 
     Saat 14.15 Devlet Bakanı Şükrü Sina Gürel, hastaneye geldi. 
     Saat 14.30 Enerji ve Tabii Kaynaklar Bakanı Zeki Çakan ve Ankara Valisi Yahya Gür, hastaneye geldi. 
     Saat 14.50 Devlet Bakanı Edip Safder Gaydalı, hastaneye geldi. 
     Saat 15.00 Devlet Bakanı Nejat Arseven, hastaneye geldi. 
     Saat 15.10 Prof. Dr. Zileli, Başbakan'ın sağlık durumuna ilişkin yaptığı ilk açıklamada yapılan tetkiklerde patolojik bir bulguya rastlanmadığını belirterek, Başbakan Ecevit'in birkaç gün hastanede kalabileceğini bildirdi. 
     Saat 15.45 Adalet Bakanı Hikmet Sami Türk, hastaneye geldi. 
     Saat 15.55 Sağlık Bakanı Osman Durmuş, hastaneye geldi. 
     Saat 16.30 Başbakan Ecevit'in doktorlarından Arif Abacı, hastaneye geldi. 
     Saat 16.45 Sağlık Bakanı Durmuş, hastaneden çıkarken yaptığı açıklamada Başbakan Ecevit'in yoğun bakımda olduğunu söyledi. 
     Saat 17.00 Başbakan'ın doktorlarından Prof. Dr. Turgut Zileli, Başbakan Ecevit'in yoğun bakımda olmadığını, tetkiklerinin yoğun olarak sürdürüldüğünü ifade etti. 
     Saat 17.05 Milli Savunma Bakanı Sabahattin Çakmakoğlu hastaneye geldi. 
     Saat 17.40 Maliye Bakanı Sümer Oral hastaneye geldi. 
     Saat 17.55 Dışişleri Bakanı İsmail Cem hastaneye geldi. 
     Saat 18.00 MHP Genel Başkanı, Devlet Bakanı ve Başbakan Yardımcısı Devlet Bahçeli hastaneye geldi. 
     -BAHÇELİ VE RAHŞAN ECEVİT'TEN AÇIKLAMA- Saat 18.30 Başbakan Yardımcısı Bahçeli, hastaneden ayrılırken yaptığı açıklamada, Başbakan Ecevit'in sağlık durumunun iyi olduğunu bildirdi. 
     Saat 18.50 Başbakan Ecevit'in eşi Rahşan Ecevit, hastaneden ayrılırken gazetecilere yaptığı açıklamada, Başbakan'ın sağlık durumunun iyi olduğunu ve geceyi hastanede geçireceğini kaydetti. 
     Saat 18.55 Eski İçişleri Bakanlarından Hasan Fehmi Güneş hastaneye geldi. 
     Saat 19.00 Prof. Dr. Zileli, tetkiklerin sonucuna ilişkin yaptığı açıklamada Başbakan Ecevit'in bağırsak iltihaplanmasından dolayı sancılandığını ve yarın taburcu edilebileceğini bildirdi. 
     Saat 19.05 Adalet Bakanı Türk, ikinci kez hastaneye geldi. 
     Bu arada, DSP'li bazı milletvekilleri de hastaneye gelerek Ecevit'in sağlık durumu hakkında bilgi aldılar. 
     Başbakan Bülent Ecevit'in sağlık durumu ile ilgili gelişmeleri hastanede çok sayıda basın mensubu takip ediyor. 
     





</TEXT>
</DOC>
