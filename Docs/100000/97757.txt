<DOC>
<DOCNO> 97757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/son/sonspo15.html </URL>
<DATE> 2002/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Turkcell, 12 DEV adama sponsor oldu 
</HEADLINE>
<TEXT>

     17. Dünya Kupası'nda A Milli Futbol Takımı'nın sponsorları arasında yer alan Turkcell, 14. Dünya Basketbol Şampiyonası'nda mücadele edecek A Milli Erkek Basketbol Takımı'nın da resmi iletişim sponsoru oldu. 
     Gerçekleştirilen törende, Basketbol Federasyonu ile Turkcell firması sponsorluk anlaşması imzalandı. 
     İmza törenine A Milli Basketbol Takımı teknik heyeti ve oyuncularının yanı sıra Basketbol Federasyonu Başkanı Turgay Demirel, federasyon genel koordinatörü Ali Özsoy, Milli Takımlar Genel Menajeri Doğan Hakyemez, Turkcell Genel Müdürü Muzaffer Akpınar katıldı. 
     Turkcell Genel Müdürü Akpınar, yaptığı konuşmada, A Milli Basketbol Takımı'nın resmi iletişim sponsoru olmaktan büyük mutluluk duyduklarını ifade etti. 
     Akpınar, Türk sporuna A Milli Futbol Takımı'yla birlikte vermeye başladıkları desteğin sürdüğünü söyledi. 
     
     DEMİREL ''HEDEFLERİMİZ İÇİN BÜYÜK KATKI SAĞLAYACAK'' 
     İmza töreninin ardından konuşan Basketbol Federasyonu Başkanı Demirel ise Dünya Şampiyonası hazırlıklarını sürdüren milli takımın çalışmalarında bu sponsorluk anlaşmasının yardımcı olacağına inandığını belirtti. 
     Demirel, Turkcell ile yaptıkları sponsorluk anlaşmasından büyük memnuniyet duyduğunu ifade ederek, ''Uzun süredir basketbolda büyük bir atılım içindeyiz. Avrupa Şampiyonası'nda geçen yıl ilk kez ikinci olduk. Şimdi de ilk kez Dünya Şampiyonası'na katılacağız. Bu nedenle böyle güçlü kuruluşlarla bütünleşmek, Türk basketbolunun iddialı hedeflerine ulaşmasında büyük katkılar sağlayacaktır'' dedi. 
     ABD'de gerçekleştirilecek şampiyonanın, büyük bir atılım içinde olan Türk basketbolu için bir sınav niteliği taşıdığını vurgulayan Turgay Demirel, ''Bu aşamada çalışmalarımızı daha rahat ve daha iyi bir şekilde sürdürebilmek için bu sponsorluğun büyük yardımı olacaktır. Bu birliktelik uzun süreli bir birlikteliktir. Türk sporu da bundan güzel örnekler çıkaracaktır. Futbolda olduğu gibi, bize de uğur getirmesini diliyorum'' diye konuştu. 
     
     ÖZSOY ''ÇITA YÜKSELDİ'' 
     Basketbol Federasyonu Genel Koordinatörü Ali Özsoy da elde edilen büyük başarılarla yükselen çıtanın sonucunda sponsorluk desteğine ihtiyaç duyulduğunu anlattı. 
     Özsoy, ''Türkiye son 10 yıl içinde büyük atılımlar içinde. Mirsad'ın araladığı NBA kapısından Hidayet hızla ilerliyor. Mehmet ise imza aşamasında. Çıta yükseldikçe, sponsorluk desteğine ihtiyaç duyuyorsunuz. Basketbol Federasyonu olarak her zaman en iyiyi hedefliyoruz. Tercihlerimizi de sektörde zirvede olan kurumlardan yana kullanmak durumundayız'' dedi. 
     
     ÖRS ''SIRADIŞI BİR BAŞARI İÇİN İNANÇLIYIZ'' 
     A Milli Baskebol Takımı Başantrenörü Aydın Örs ise yapılan sponsorluk anlaşmasını iki büyük hedefi olan kurumun birlikteliği olarak nitelendirdi. 
     Örs, ''Kendimize büyük hedefler dizisi koyduk. Bunun ilk aşaması olarak geçen yıl Avrupa Şampiyonası'nda ikinciliği elde ettik. Dünya Şampiyonası'nda da sıradışı bir başarı elde etmek için kararlı ve inançlıyız. Turkcell firmasına, bu bilincimize inandığı için de teşekkür ediyoruz'' diye konuştu. 
     A Milli Basketbol Takımı Kaptanı Harun Erdenay da Basketbol Federasyonu'nun özerk bir yapıya sahip olmadığı için bu tür sponsor desteğine ihtiyaç duyduğunu vurguladı. 
     Toplantıda yapılan barkovizyon gösterisinde, A Milli Futbol Takımı'nın 17. Dünya Kupası'nda oynadığı maçların ve A Milli Erkek Basketbol Takımı'nın geçen yıl ikinci olduğu Avrupa Şampiyonası'nda oynadığı karşılaşmaların görüntüleri yayınlandı. 
     





</TEXT>
</DOC>
