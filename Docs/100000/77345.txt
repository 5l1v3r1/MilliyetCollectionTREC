<DOC>
<DOCNO> 77345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/son/sondun36.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ramallah'taki gazeteciler bir otelde mahsur 
</HEADLINE>
<TEXT>

     İsrail tankları ve zırhlı araçlarının Gazze Şeridi'nin kuzeyindeki Filistin özerk bölgesi Beyt Hanun'a girdiği bildirildi. 
     Filistin güvenlik kaynakları, Filistin topraklarından 700 metre içeri giren İsrail tankları ve zırhlı araçlarının amacının burada bir askeri mevzi oluşturmak olduğunu belirttiler. 
     Bu arada, Ramallah'ta, İsrail'in bölgeyi ''yasak askeri bölge'' ilan etmesinden sonra yabancı gazetecilerin otellerinden çıkmalarına izin verilmediği bildirildi. 
     Reuters ajansının foto muhabiri Laszlo Balogh'un bu sabah saatlerinde, kolayca tanınan zırhlı basın aracından indiği sırada İsrail zırhlı araçlarından otomatik silahla açılan ateşe maruz kaldığı, Associated Press'in AP muhabirlerinin de zırhlı araçla otelden ayrılma çabalarının sonuç vermediği, asker eşliğinde otellerine geri döndükleri kaydedildi. 
     Ramallah'ta bir grup gazeteci, Pazar günü İsrail askerlerince durdurulmuş ve bazılarının pasaportlarına, diğerlerinin basın kartlarına el konulmuştu. Pasaport ve basın kartlarının hala geri verilmediği belirtilirken, Ramallah'ta 12 gündür uygulanan sokağa çıkma yasağının, insanların ihtiyaçlarını temin etmesi için sadece 3 kez, 2-3 saatlik sürelerle kaldırıldığı hatırlatılıyor. 
     






</TEXT>
</DOC>
