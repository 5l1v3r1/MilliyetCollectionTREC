<DOC>
<DOCNO> 88176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/ekonomi/eko04.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
4 bin şirket Fon bankalarına 4 katrilyonluk borç bıraktı 
</HEADLINE>
<TEXT>

4 bin şirket el konulan ve Fon’a devredilen bankalara 4 katrilyon liralık kredi borcunu ödemedi. Buna karşın Fon, bu bankaların teminat mektupları nedeniyle 457 trilyon liralık ödeme yaptı 
     HARUN GÜREK Ankara 

     El konan bankalardan kredi alan 52 bin 588 kişi veya şirket de borcunu ödemiyor. Kredi borcunu ödemeyen şirket sayısı 4 bin 169, kişi sayısı 48 bin 378. 
     Tasarruf Mevduatı Sigorta Fonu’nun TMSF 2001 yılı faaliyet raporuna göre, el konulan ve TMSF’ye geçen bankalara şirketlerin ödemediği kredi borcu miktarı 4 katrilyon 123 trilyon lira. Bireysel kredi borcunu ödemeyen kişilerin toplam borcu ise 40 trilyon 175 milyar lira. Buna karşın Fon, bu bankaların verdiği teminat mektupları nedeniyle alacaklılara 457 trilyon liralık ödeme yaptı. 
     
     203 kişiye tedbir 
     TMSF’nin raporuna göre 1997’den sonra el konulan 19 bankanın sahip ve yöneticilerinden 203 kişinin malvarlıklarına tedbir konulması, 142 kişinin de yurtdışına çıkışının yasaklanması için mahkemelere başvuruldu. 
     Mahkemeler, bir başvuru hariç hepsinde ihtiyati tedbir ve yurtdışı yasağı kararı verdi. Ancak İktisat Bankası eski Genel Müdürü Tanju Oğuzbey ile imza yetkili profesyonel yöneticilerinin yurtdışı yasağı ve malvarlıklarına konulan ihtiyatı tedbir kararı, bu kişilere karşı altı ay içinde herhangi bir dava açılmadığı ya da icra takibi yapılmadığı için düştü. Kentbank sahip ve yöneticileri için istenen yurt dışı yasağı mahkemeden döndü. 
     Fon yine el konulan bankaların içinin boşaltılmasından sorumlu tuttuğu 114 sahip ve yöneticisinden mal beyanında bulunmasını istedi. Bunlardan 20 kişi ya mal beyanında bulumadı ya da malvarlıklarını gizleyerek, gerçeğe aykırı beyanda bulundu. Malvarlığını gizleyenlerden dördü TMSF’nin şikayeti üzerine yargılanarak, mahkum oldu. 
     
     Off shore davasına ret 
     Fon bugüne kadar 100 kişinin şahsi iflasını isteyerek, 27 kişiye karşı da şahsi sorumluluk davası açtı. 
     Bu arada, kapatılan Yurtbank’ın off shore bankası olan Kıbrıs Yurt Security’de paraları batan 209 vatandaş, fon aleyhine dava açarak, alacaklarını istedi. Ancak mahkeme off shore hesapları nedeniyle TMSF aleyhine alacak davası açılamayacağına karar vererek, 2 davayı reddederken borsadan Demirbank hissesi alan 8 kişi de alacak davası açtı. Bu davalar sürüyor. 
     



 EKONOMİ 






















</TEXT>
</DOC>
