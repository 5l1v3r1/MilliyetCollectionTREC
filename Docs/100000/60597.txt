<DOC>
<DOCNO> 60597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/04/son/sontur10.html </URL>
<DATE> 2002/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Valisi ''Zorunlu olmadıkça sokağa çıkmayın'' 
</HEADLINE>
<TEXT>

     İstanbul Valisi Erol Çakır, devam eden yoğun kar yağışı nedeniyle vatandaşların, zorunlu olmadıkça evlerinden çıkmamaları tavsiyesinde bulundu. 
     Çakır, yaptığı açıklamada, İstanbulluların çok dikkatli davranmaları gerektiğini vurgulayarak, mecbur kalınmadıkça araçların trafiğe çıkmamalarını da istedi. İstanbul'da üç gün sürecek kar yağışı nedeniyle kriz yönetimine geçildi. 
     Zincirsiz özel araçların ana arterlere çıkmalarına izin verilmeyeceğini belirten Çakır, şunları kaydetti 
     ''Vatandaşlarımızdan kendi evlerinin, işyeri sahiplerinden kendi işyerlerinin, tüm resmi kuruluşlarımızdan da kendi çalıştıkları mekanların önlerini ve yakın çevrelerini temizlemelerini bekliyoruz. 
     Bu konuda, resmi kuruluşları talimatlandırdık. Vatandaşlarımız bulundukları yerleri temizlemede, toplumsal dayanışma örneği vermeye çalışmalılar. Vatandaşlarımızın zorunlu olmadıkça evlerinden çıkmamalarını tavsiye ediyoruz. Belediyelerimiz, halkımızın yeme, içme ihtiyaçlarının karşılanması ve ısınma ihtiyaçlarının kesintisiz sağlanması için gayret sarfedecekler.'' Vali Çakır, 3 gün süreceği belirtilen kar yağışının en az hasarla atlatılabilmesi için çalışacaklarını ifade ederek, ''Bu, bir anlamda doğal afet durumu. Hayatı felç eden durum. Bu nedenle tüm İstanbullular, bunu birlikte göğüslemeliyiz'' dedi. 
     İstanbul'da yoğun kar yağışı nedeniyle ''kriz yönetimine geçildiğini'' belirten Çakır, karayolu ve şehir içi yollarda büyük ölçüde yaşanan kesikliğin sürdüğünü, deniz ulaşımının hala yapılamadığını bildirdi. 
     
     Kar devam edecek 

     İstanbul Valiliği Kriz Yönetim Merkezi'nden yapılan yazılı açıklamada, aniden başlayan etkili kar yağışının, yarın ve Pazar günü de devam edeceğinin, meteorolojiden alınan bilgilerle teyit edildiği kaydedildi. 
     Valilikçe ilde kriz yönetimine geçildiği belirtilen açıklamada, ''Bu nedenle il kriz merkezi ve 32 ilçe kriz merkezi, Büyükşehir Belediyesi ve diğer belediyelerimiz, İSKİ, İGDAŞ, Telekom, DSİ, BEDAŞ, TEDAŞ, emniyet, jandarma, sivil savunma ve köy hizmetleri ekipleri, 24 saat esasına göre, 3 gün süreyle kesintisiz kriz yönetiminin gereklerini yerine getireceklerdir'' denildi. 
     Bugün okulların tatil edildiği, ilde yapılacak tüm spor faaliyetlerinin de iptal edildiği kaydedilen açıklamada, yolların açılması için geceden başlayan tuzlama çalışmalarının sürdüğü belirtildi. 
     Açıklamada, Sağlık Bakanlığı, belediye ve özel hastane ambulanslarının şoförleriyle birlikte, 24 saat esasına göre hazır bulundurulacağı, ayrıca, yine trafik ve belediye zabıtalarının da bu esasa göre görevde bulunmalarının ilgililerce sağlanacağı bildirildi. 
     Ekmek, gıda ve sebze gibi maddeleri taşıyan araçlara, trafikte ilgililerce geçiş önceliği verileceği kaydedilen açıklamada, müteahhitlerin ellerindeki iş makinelerinin de devreye sokulmasının kararlaştırıldığı belirtildi. 
     Ayrıca, belediyelerin, halkın yeme-içme ve ısınma gibi zaruri ihtiyaçlarını karşılamak üzere, gerekli her türlü tedbiri alacakları, trafik çekici araçlarının zincirli olarak göreve hazır durumda bulunacakları ve askeri birliklerin de tüm imkanlarla kar mücadelesine katılacakları vurgulandı. 
     Açıklamada, kriz yönetimine destek olmak üzere, vatandaşların zorunlu olmadıkça trafiğe çıkmamaları, zincir, çekme halatı ile takoz bulundurmaları istendi. Ana arterlere kesinlikle zincirsiz çıkılmasına ilgililerce izin verilmeyeceğine dikkat çekilen açıklamada, resmi kuruluş, vatandaş ve işyeri sahiplerinin de ev, işyeri ile çalıştıkları mekanların önlerini temizleyerek, kar mücadelesine katılmaları istendi. 
     






</TEXT>
</DOC>
