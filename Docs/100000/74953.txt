<DOC>
<DOCNO> 74953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/27/son/sontur05.html </URL>
<DATE> 2002/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail Büyükelçiliği'ne göre saldırı Filistinlilerin işi... 
</HEADLINE>
<TEXT>

     İsrail'in Ankara Büyükelçiliği, El Halil yakınlarında Binbaşı Cengiz Toytunç'un şehit olduğu, Yüzbaşı Hüseyin Özarslan'ın da yaralandığı saldırının, ''Filistin polisi üniforması giyen bir kişi tarafından yapıldığını'' bildirdi. 
     Büyükelçiliğin yazılı açıklamasında, saldırganın Kalaşnikof marka silahla yaptığı saldırıda, biri Türk, biri İsviçreli 2 gözlemcinin hayatını kaybettiği, saldırganın A bölgesine kaçtığı ve henüz yakalanamadığı kaydedildi. 
     Açıklamada şunlar belirtildi 
     ''Yaralı gözlemcinin Özarslan anlattıklarından da anlaşıldığı üzere, araçtaki yolcuların kendilerinin açıkça El Halil'deki Uluslararası Geçici Mevcudiyet'e TIPH bağlı olduklarını defalarca tekrar etmelerine rağmen, Filistinli terörist üzerlerine ateş açmıştır. Sky News haber ajansı da yukarıdaki bilgiyi doğrulayarak, İsraillileri hedef almak üzere pusuya yatan Filistinlilerin yanlışlıkla uluslararası gözlemcileri vurduğunu açıklamıştır.'' Açıklamada, ''soğukkanlılıkla işlenmiş bir cinayet'' mahiyetindeki bu olayı İsrail'in şiddetle kınadığı belirtilerek, ''Türk ve İsviçre hükümetlerinin yanı sıra şehitlerin kederli alilerine başsağlığı, yaralı gözlemciye acil şifalar diliyoruz'' denildi. 
     ''Filistinlilerin işledikleri menfur terör eylemlerine eklenen bu halka, hedeflerin yanlışlıkla İsrailli sanılarak başkalarının vurulduğu ilk olay değildir'' ifadesi kullanılan açıklamada, 10 Mayıs 2001'de 2 Romen işçinin Gazze'de ve 12 Haziran 2001'de bir Yunan 
     rahibin Kudüs yakınlarında bu şekilde yaşamını yitirdiği kaydedildi. 
     
     ''SALDIRGAN, FİLİSTİNLİ POLİS KIYAFETİ GİYMİŞ'' 
     Öte yandan, diplomatik kaynaklardan edinilen bilgiye göre, olayda yaralanan Yüzbaşı Özarslan, hastanede kendisini ziyaret eden Türk yetkililere, Filistin polisi üniforması giymiş bir saldırganın Kalaşnikof marka silahla üzerlerine ateş açtığını söyledi. 
     Diplomatik kaynaklar, Özarslan'ın, araçlarının üzerinde TIPH yazısının bulunduğunu, saldırganla aralarında herhangi bir tartışma çıkmadığını, saldırganın doğrudan kendilerine ateş açtığını ve daha sonra hemen olay yerinden uzaklaştığını ifade ettiğini bildirdiler. 
     Yüzbaşı Özarslan'ın sağlık durumunun iyi olduğu ve Genelkurmay Başkanlığı tarafından gönderilecek özel bir uçağın, şehit Binbaşı Toytunç'un cenazesi ile yaralı Yüzbaşı Özarslan'ı yarın öğle saatlerinde İsrail'den Ankara'ya getireceği öğrenildi. 
     






</TEXT>
</DOC>
