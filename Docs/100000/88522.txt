<DOC>
<DOCNO> 88522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/07/son/soneko18.html </URL>
<DATE> 2002/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzman gözüyle Ecevit ve piyasaların tepkisi... 
</HEADLINE>
<TEXT>

     Cumhurbaşkanı Ahmet Necdet Sezer'in başkanlığındaki liderler zirvesine Başbakan Bülent Ecevit'in katılamaması Borsa'da satışları beraberinde getirirken, borsa uzmanları önlerini göremediklerini belirttiler. 
     Şeker Yatırım Menkul Değerler A.Ş. Kurumsal Finansman ve Araştırma Müdür Yardımcısı Aslı Yüksel, para ve sermaye piyasalarıyla ilgili değerlendirmede bulunmanın zor olduğunu söyledi. 
     ''Önümüzü göremiyoruz'' diyen Yüksel, Başbakan Ecevit'in sağlık durumunun, ekonomik ve siyasi tüm açıklamaların önüne geçtiğini belirtti. 
     Yüksel, ''endekste 10 bin ara destek 9 bin 800 ana destek olarak dikkat çekiyor'' diye konuştu. 
     Faizlerin yüzde 63'lerde, dövizin 1 milyon 450 bin lira seviyelerinde olduğunu ifade eden Yüksel, tüm para ve sermaye piyasalarının hareket etmeye çok uygun olduğunu kaydetti. Yüksel ''piyasada herkes bekleme sürecinde. Tedirgin eden, ülke riskini belirleyen bonolarda faizlerin artması'' dedi. 
     Meksa Yatırım Araştırma Müdür Yardımcısı Cem Külahçı da, borsanın bugünkü liderler zirvesinde bir uzlaşma beklediğini, dünkü Borsa'daki çıkışın da buna bağlı olduğunu belirtti. 
     Bugün ilk seanstaki düşüşün ise Ecevit'in zirveye katılamaması sebebiyle gerçekleştiğini kaydeden Külahçı, liderler zirvesinde uzlaşma çıkması durumunda borsanın kaybettiği puanları geri alabileceğini vurguladı. 
     Ekinciler Menkul Değerler Yatırım Uzmanı Okan Güner de, ''piyasanın beklediği, Ecevit'i de bu zirvede görmekti. Göremeyince faizde, dolarda, borsada yansımalarını gördük'' dedi. 
     Güner, borsanın tamamen siyasi gelişmelerle yön bulacağı görüşünü dile getirdi. 
     





</TEXT>
</DOC>
