<DOC>
<DOCNO> 71753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/10/spor/spo02.html </URL>
<DATE> 2002/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant'ın inadı inat 
</HEADLINE>
<TEXT>

Fenerbahçe Teknik Direktörü, eleştirileri dikkate almadı, Antalya maçına da dört forvetle çıkacaklarını açıkladı. Revivo’yu oynatmak isteyen Alman hoca, cezalı Ümit’in yerine liberoda Ogün’e şans verecek 
     YALÇIN TÜRK 

     Geri adım atmıyor 
     LİGDE beklenen futbolu ortaya koyamayan ve özellikle Rizespor maçındaki oyunu tepki çeken Fenerbahçe’de Teknik Direktör Werner Lorant’ın dörtlü forvet konusundaki ısrarı sürüyor. Alman hoca, dün düzenlediği basın toplantısında ligde kalma mücadelesi veren Antalyaspor ile oynanacak kritik maçta da dört forvete şans vereceğini açıkladı. Son üç maçtaki taktiğini bozmayacağını belirten Lorant, eleştirilere rağmen geri adım atmayacağının sinyalini verdi. 
     
     "Tek hedef kazanmak" 
     ANTALYASPOR’UN hücum girişimlerine karşı önlemler alacaklarının altını çizen Lorant, "Ofansif, disiplinli, bol pozisyonlu bir anlayış içinde olacağız. Ümit’in yerine Ogün, Uche ya da Mert’i düşünebilirim. Revivo’nun durumu bugün belli olacak. Onun da oynamasını istiyorum. Tek düşüncem kazanmak" dedi. Tecrübeli hocanın, cezalı Ümit’in yerine liberoya Ogün’ü çekeceği bildirildi. Bileğinden sakat olan Revivo’nun yerine de Yusuf’a görev vermesi bekleniyor. 
     
     "Hata yaptınız" 
     SAMANDIRA’YA medya için giriş yasağı koyan Lorant, gerekçesini de, "Adımı kullanarak yazılar yazılması beni üzdü. Tepki olarak da birkaç gün idmanı kapadım. Nasıl biri hata yapar, takım maç kaybederse, sizde de biri hata yaptı ve hep birlikte sonucuna katlandınız. Aramızda savaş yok ki, barış olsun" diyerek, açıkladı. Fenerbahçe’nin hocasının, basına yansıyan transfer haberleri için "Bilmiyorum, haberim yok" sözleri dikkati çekti. 
     
Eşlerden mesaj var      RÜŞTÜ, dün sabah kafileyle birlikte Antalya’nın yolunu tutarken, Acarkent’teki evinde mutlu bir telaş hakimdi. Başarılı kalecinin eşi Işıl Rençber, kızı Tuana’nın ikinci yaş günü için son hazırlıklarını yaptı. Peşinden de pastalar kesildi, hediyeler verildi. Revivo’nun eşi Sagit, oğlu Bar ve kızı Mey, Mustafa Doğan’ın eşi Meryem de kızı Melisa ile doğum gününde Rüştü’nün eşi ve kızını yalnız bırakmadılar, "Fenerbahçe’den şampiyonluk istiyoruz" mesajını yolladılar. 
     
Motivasyona devam      ANTALYASPOR deplasmanına Lorant’ın 24 futbolcuyu götürmesi, son gelişmelerden etkilendiği gözlenen oyunculara moral vermeye çalıştığı yorumlarına yol açtı. Alman hoca, futbolcuların çıkan haberlerden daha fazla etkilenmemesi düşüncesiyle 18 kişilik kadro yerine, cezalı Ümit de dahil, tüm oyuncuları Belek’te kampa aldı. 
     
Ailton’dan 2 gol      TRANSFER listesinde yer alan Werder Bremen’in Brezilyalı forveti Goncalves Ailton, takımının dün ligde Nurnberg’i rakip sahada 4 - 0 mağlup ettiği maçta iki golle parladı. 28 yaşındaki tecrübeli futbolcu, 20. ve 30. dakikalarda takımının ikinci ve üçüncü gollerine imza atarken, diğer goller de Frings ve Stalteri’den geldi. 
     
Rota Arjantin      YÖNETİM, Brezilya’dan sonra yabancı transferinde rotasını Arjantin’e çevirdi. Çok kapsamlı bir araştırmaya giren Fenerbahçe’nin listesinde 80 futbolcunun yer aldığı bildirildi. Bunların arasından üç - dört ismin renklere bağlanılmasının düşünüldüğü ifade edildi. Listede özellikle bonservis bedeli bulunmayan oyunculara öncelik verilecek. 
     
Özdemir emin      YENİ yönetimde ikinci başkan olarak görev alması beklenen Nihat Özdemir, Fenerbahçe’nin şampiyonluk yolunda önemli bir fırsat yakaladığını söyledi. Özdemir, "Fenerbahçe son yıllarda hiç böylesine bir imkan yakalamamıştı. Bunu en iyi şekilde değerlendirip, yolumuza devam etmek istiyoruz. Futbolcularımıza ve teknik kadroya güveniyoruz" dedi. 
     

</TEXT>
</DOC>
