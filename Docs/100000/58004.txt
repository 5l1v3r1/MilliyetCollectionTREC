<DOC>
<DOCNO> 58004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/20/ekonomi/aeko.html </URL>
<DATE> 2001/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
900 şube kapatılıyor 
</HEADLINE>
<TEXT>

Yeniden yapılandırma çalışmaları devam eden kamu bankalarının 2 bin 600 şubesinden 900’ü Uluslararası Para Fonu’nun isteği ile 2002 yılında kapatılacak 
     HARUN GÜREK Ankara 

     Kamu bankalarının yeniden yapılandırılması operasyonuyla önümüzdeki yıl 900 şube kapatılıyor. Buna ilişkin taahhüdün niyet mektubuna da konulduğu öğrenildi. 
     Edinilen bilgilere göre, IMF ve Dünya Bankası heyetleriyle yeni program ve niyet mektubu üzerindeki çalışmalarda en sorunsuz alan, kamu bankalarının yeniden yapılandırılması operasyonu oldu. 
     Heyet, bugüne kadar verilen niyet mektuplarında yer alan bütün taahhütlerin yerine getirildiği sonucuna vararak, "Operasyonel yeniden yapılandırma" olarak adlandırılan, şube kapatma ve personel sayısının norm kadro düzeyine çekilmesini kapsayan çalışmanın planlandığı gibi 2002 yılında uygulamaya geçirilmesini istedi. Buna ilişkin taahhüt niye mektubunda da yer aldı. 
     
Hükümet talimat verecek      Kamu Bankaları Ortak Yönetim Kurulu tarafından yerine getirilecek taahhüt kapsamında, kapatılan Emlakbank dahil kamu bankalarının 2 bin 600 olan şube sayısı azaltılacak. Bu şubelerden şu ana kadar 100 tanesi kapatıldı. Özellikle Ziraat Bankası’na yük getiren belde şubeleri başta olmak üzere 900 şube daha kapatılacak. Bu operasyon sonucunda Ziraat Bankası’nın şube sayısı bin 50, Halkbank’ın 550’ye inecek. 
     Şube kapatma işlemi, Hükümet’in Ortak Yönetim Kurulu’na 2002 yılında vereceği talimatla yerine getirilecek. Hükümet’in bu talimatı vereceği geçen ayki ek niyet mektubunda da yer almıştı. 
     
Bankacılar vergici olacak      Şube kapatma operasyonu ile birlikte ihtiyaç fazlası personelin diğer kamu kuruluşlarına sevki de başlayacak. Kapatılan Emlakbank ile birlikte üç kamu bankasından diğer kamu kuruluşlarına 30 bine yakın personelin sevkedileceği hesaplanırken bu personele Maliye Bakanlığı’nın talip olduğu öğrenildi. Personelin teknik konulardaki hakimiyet, vergi mevzuatına yatkınlığı nedeniyle vergi dairelerinin personel açığının kapatılmasında önemli bir rol oynayacağı kaydedildi. 
     



 EKONOMİ 





















</TEXT>
</DOC>
