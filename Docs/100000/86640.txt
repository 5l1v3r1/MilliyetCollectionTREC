<DOC>
<DOCNO> 86640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/ekonomi/aeko.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İş’ler değişiyor 
</HEADLINE>
<TEXT>

Bankaların finans dışı iştiraklerinden ayrılmasına ilişkin ilk adım İş Bankası’ndan geldi. Genel Müdür Özince, Siyam ikizlerine benzettiği finans ve endüstri tesislerinin ayrılacağını söyledi 
     EKONOMİ SERVİSİ 

     Finans sektörü yanında enerji, demir - çelik, cam, gıda ve lastik sektöründe de faaliyetleri olan Türkiye İş Bankası, finansla diğer iş kollarını ayırmak için kolları sıvadı. Banka, borsaya gönderdiği açıklamayla grup şirketlerini de kapsayan bir yeniden yapılandırma projesi başlatacağını bildirdi. 
     İş Bankası, Bankalar Yasası’nın yedi yıllık geçiş süresi tanıdığı iştiraklerle bankaların ayrılması işlemi için yasal sürenin dolmasını beklemeden düğmeye bastı. Borsaya gönderilen açıklamada, "değişen piyasa koşullarının yarattığı fırsatların değerlendirilmesi, etkinliği artıracak ve büyüme sürecine teşkil edecek bir yapılanma oluşturulması ve bu yapılanmaya ilişkin stratejik alternatiflerin değerlendirilmesi amacıyla" yeniden yapılandırmaya gidileceği belirtildi. Projede Schroder Salomon Smith Barney danışmanlık hizmeti verecek. 
     
     Ya satış, ya halka arz 
     İş Bankası Genel Müdürü Ersin Özince Reuters’e yaptığı açıklamada "Yeniden yapılandırmanın ana unsuru yönetişim, yönetim ayrılığı olarak diğer birçok grubun yaptığı gibi kuvvetlerin ayrılığı" dedi. 
     Yapılanmanın ilk unsurunu iştirak satışı, ortaklık, halka arzlar olarak açıklayan Özince ikinci unsurun herkesin kendi işine odaklanması olacağını bildirdi. Yeniden yapılanmanın uzun bir süreç olacağını belirten Özince, "İşin planlaması dahi bir yıl alabilir. Bu planlama esnek olacak, Türk ve uluslararası sermaye piyasalarına bakılarak yapılacak" dedi. Ayrışmalar için bazı yasal düzenlemeler yapılması gerektiğini kaydeden Özince şöyle devam etti "Ticaret Kanunu’nun şirketler hukukuyla ilgili düzenlemelerinde şirket ayrışması ile ilgili hükümler henüz yok. Şirket birleşmesinde var ancak ayrışmasında yok. Dolayısıyla öncelikle yasal eksiklerin tamamlanması lazım. Türkiye’de bugün odaklanmak ve daha iyi yönetim sağlamak için ayrışmak zorunda olan birçok grup var." 
     
Değerini bulmadan iştirak satmayız’      İş Bankası Genel Müdürü Özince, yeniden yapılandırma kapsamında iştiraklerden bazılarının satılmasının, yabancı ortak alınmasının ya da halka arzının da gündeme gelebileceğini, ancak değerini bulmadan bunu yapmanın mümkün olmadığını söyledi. 
     Yeniden yapılandırmayı "Bu bir sadeleştirme hem de bir derleyip düzenleme olacak" diye tanımlayan Özince sözlerini şöyle tamamladı 
     "Bunu ben, Siyam ikizlerinin ayrılması için yapılan operasyona benzetiyorum. Hem çevre koşullarının hem de hijyen koşullarının uygun olması lazım ki bu operasyondan sonra ikizler ayrı ayrı ve iyi çevre koşullarında büyüyebilsin. İş Finans ve İş Endüstri ayrı ayrı gelişebilsin." 
     
64 şirketi var      78 yıl önce kurulan İş Bankası’nın 2001 Eylül bilançosuna göre 64 iştiraki bulunuyor. Bazıları sektörlerinde lider konumda olan iştirakler arasında Petrol Ofisi, İş - Tim, Şişe Cam, İzmir Demir Çelik, Anadolu Sigorta ve merkezi Frankfurt’ta bulunan İşbank GmbH yer alıyor. 900 dolayında şube ve büro ile Türkiye’nin en büyük özel bankaları arasında yer alan İş Bankası’nın iştirakleri, telekom, sigorta, finans, gıda, cam, demir - çelik, enerji dağıtımı ve lastik sektörlerinde faaliyet gösteriyor. 
     



 EKONOMİ 















</TEXT>
</DOC>
