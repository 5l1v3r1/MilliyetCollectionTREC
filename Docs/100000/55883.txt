<DOC>
<DOCNO> 55883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/06/son/sonspo16.html </URL>
<DATE> 2001/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ın yarınki Gençlerbirliği maçındaki muhtemel 11'i... 
</HEADLINE>
<TEXT>

     Beşiktaş, Birinci Süper Futbol Ligi'nde 15. haftanın açılış maçında, yarın Gençlerbirliği'ni ağırlayacak. 
     Fenerbahçe derbisinde aldığı galibiyetle büyük moral bulan ve şampiyonluk yarışından kopmayan siyah-beyazlılar, Gençlerbirliği engelini de aşarak, aynı zamanda ligdeki 4 maçlık galibiyet serisini sürdürmeyi amaçlıyor. 
     Beşiktaş'ta, sakatlığı bulunan Stavrum, kırmızı kart cezalısı Tümer ile maç eksiği bulunan Tamer, Gençlerbirliği maçında forma giyemeyecek. 
     
     Mhyre oynuyor, Yasin belirsiz 

     Kulüp doktoru Yalçın Yavuzer, Fenerbahçe maçı sonrası sakatlığı bulunan kaleci Myhre'nin durumunun düzeldiği ve Norveçli kalecinin yarınki maçta oynayacağını söyledi. 
     Dr.Yavuzer, sol ayak aşil tendonunda ağrısı olan Yasin Sülün'ün durumunun ise karşılaşma öncesinde belli olacağını bildirdi. 
     Real Sociedad ile anlaşan Nihat'tan yoksun siyah-beyazlı takımda, ayrıca Erman ve Fevzi'nin de hafif sakatlıklarının bulunduğu bildirildi. 
     
     Forvette İlhan - Ahmet... 

     Beşiktaş'ın Gençlerbirliği ile yapacağı maçta, forvette İlhan Mansız ile Ahmet Dursun'un oynaması bekleniyor. 
     Teknik direktör Christoph Daum'un, Stavrum'un yokluğunda ileri ikilide İlhan Mansız'ın yanında, uzun süren sakatlık döneminin ardından yeniden sahalara dönen Ahmet Dursun'a görev vermesi bekleniyor. 
     Ahmet Dursun, sezonun ilk haftasında Trabzonspor ile yapılan maçta sakatlanmış ve o günden bu yana ilk 11'de sahaya çıkamamıştı. 
     
     Muhtemel 11... 

     Son çalışmasını basına kapalı yapacağı idmanla gerçekleştirip, kendi tesislerinde kampa girecek olan Beşiktaş'ın, Gençlerbirliği karşısına şu muhtemel 11 ile çıkması bekleniyor 
     Myhre, Ali Eren, Ronaldo, Ahmet Yıldırım, İbrahim, Tayfur, Yasin Sülün Ümit , Baya, Bayram, Ahmet Dursun, İlhan Mansız. 
     BJK İnönü Stadı'nda saat 20.00'de başlayacak ve Digitürk Lig TV'den naklen yayınlanacak maçı, hakem Erol Ersoy yönetecek. 
     






</TEXT>
</DOC>
