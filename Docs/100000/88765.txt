<DOC>
<DOCNO> 88765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/09/guncel/gun07.html </URL>
<DATE> 2002/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye’yi Japonya’da bir otobüs tanıtacak 
</HEADLINE>
<TEXT>

     Japonya’nın Tokyo, Osaka ve Yokohama kentlerindeki işlek caddelerde, üzerinde Türkiye’nin tarihi ve turistik yörelerinin fotoğrafları bulunan bir otobüs tur atacak. Türkiye’yi tanıtım faaliyetleri çerçevesinde 14 gün boyunca, bu üç şehrin en işlek caddelerini dolaşacak olan otobüsün üzerinde Japonca "Türkiye’den yeni döndüm, en kısa sürede tekrar gideceğim" sloganı yer alacak. Otobüste ayrıca, Türkiye logosu ve Tokyo Tanıtma Müşavirliği’nce hazırlanan internet sayfasının adresi de yazacak. 
     Tanıtım faaliyetleri çerçevesinde, önde gelen şehirlerin işlek metro hatlarının istasyonlarına ve tren vagonlarına Türkiye afişleri yerleştirilecek. Türkiye otobüsünün büyük ilgi gördüğünü belirten yetkililer, Türkiye’ye geçen yıl 90 bin dolayında Japon turist gittiğini, bu yıl sayının 110 bine çıkmasının beklendiğini bildirdiler. 
     Türkiye otobüsünün, milli takımın Dünya Futbol Şampiyonası’nda grubundan çıkması halinde, ikinci tur karşılaşmasını yapacağı kente de uğraması planlanıyor. 
     



 GÜNCEL 

















</TEXT>
</DOC>
