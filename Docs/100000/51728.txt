<DOC>
<DOCNO> 51728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/11/son/sondun08.html </URL>
<DATE> 2001/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Mezar-ı Şerif'te yeni dönem...Taliban gitti sakallar kesildi 
</HEADLINE>
<TEXT>

     Afganistan'da dün Kuzey İttifakı'nın denetimine geçen Mezar-ı Şerif'te erkekler sakallarını kesmek için berbere koşarken, kadınlar da burkalarını çıkarmaya başladı. 
     Afgan İslami Haber Ajansı'nın AIP haberine göre, erkeklerin sakal uzatması, kadınların burka adlı çarşaf giymesi ve müzik dinlenmemesi gibi Taliban yönetiminin İslam adına getirdiği ve aksini yapanların hapisle cezalandırıldığı kurallar, kentin el değiştirmesiyle yavaş yavaş kalkıyor. 
     Sokaklarda Taliban'ın dini polisi yerine Kuzey İttifakı'nın üniformalı milislerinin gezdiği kentte, yıllardır sakallarını kesmelerine izin verilmeyen, kestikleri takdirle hapisle cezalandırılan erkekler, berberlerin önünde kuyruk oluşturdu. 
     Taliban döneminde ilahiler ve marşlar dışında müziğin yasak olduğu Mezar-ı Şerif'in sokaklarında müzik sesi duyulmaya başlandı. 
     Restoranlarda ya da dükkanlarda uzun zamandır yasak olan şarkıların çalındığı bildirildi. Kentin sokaklarında ilk kez burka giymeyen kadınlar da görülmeye başlandı. 
     İran resmi haber ajansı IRNA da, 39 ay sonra dün yayına başlayan Mezar-ı Şerif radyosunun şimdilik ulusal ve askeri marşlar çaldığını bildirdi. 
     General Raşid Dostum grubunun Pakistan'daki sözcüsü Sigbetullah Zeki, radyonun yakında başka programlar yayınlayacağını, bir süre sonra da radyo yayınına televizyon yayınının ekleneceğini kaydetti. 
     Taliban 3 yıl önce Mezar-ı Şerif'i ele geçirdiğinde televizyon yayınını tamamen yasaklamış ve radyo yayınını da kendi kontrolündeki Şeriat Radyosu'nun yayınıyla sınırlandırmıştı. 
     Afganistan'daki Taliban iktidarının yasakları arasında ruj, televizyon, fotoğraf, kravat ve iskambil ile ilahi ve marş dışındaki her türlü müzik bulunuyor. Ancak, Taliban'ın kalesi konumundaki Kandahar'da sokaklarda yakın dönemde kaset ve hatta CD satışı olduğu belirtiliyor. 
     Görgü tanıklarına göre, ABD savaş uçaklarının geçen ay birçok kez Kandahar'daki bakanlık binasını hedef almasının ardından dini polis pek ortada görünmüyor. 
     






</TEXT>
</DOC>
