<DOC>
<DOCNO> 72601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/son/sonspo34.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulusoy "UEFA nezdinde gerekli girişimleri yapacağız" 
</HEADLINE>
<TEXT>

     Futbol Federasyonu Başkanı Haluk Ulusoy, Galatasaray ile Roma futbol takımları arasında oynanan Avrupa Şampiyonlar Ligi maçı sonrasında çıkan olaylarla ilgili olarak UEFA nezdinde gerekli girişimleri yapacaklarını belirterek, ''Galatasaray'ın haklarını her zaman koruduk, bundan sonra da koruyacağız'' dedi. 
     Galatasaray kafilesiyle Roma'dan dönen Ulusoy, Atatürk Havalimanı'nda yaptığı açıklamada, maç sonrası çıkan olayları ''çirkin'' olarak nitelendirerek, şöyle dedi 
     ''Orada olanlar futbola yakışmıyordu. Orada çirkinlikler yaşadık. 
     İtalyan polisinin tutumu son derece çirkin ve kötüydü. 
     Futbolcularımızın üzerine copla saldırması, vurması... Polisin görevi futbol sahasında olacak hadiseleri engellemek olmalıydı. Ama herhalde hem futbolcuları, hem polisleri, herhalde Galatasaray Kulubü'nün orada başarılı bir neticeyle çıkmasını yediremediler. Bana göre de Galatasaray grup lideri olarak da, Allah nasip ederse, bitirecek bu işi. Herhalde eskiyi yaşamak istiyorlar. Eskiden Türk takımlarını çok kolay yenebiliyorlardı, ama buna alışacaklar, alıştıracağız artık. 
     Bizim galibiyetlerimiz, bizim başarılarımız Avrupa'daki kulüplerin, devletlerin işine pek yaramıyor herhalde. Federasyon olarak UEFA nezdinde gerekli girişimi yapacağız. Galatasaray'ın haklarını her zaman koruduk bundan sonra da koruyacağız.'' Ulusoy, ''Çıkan olaylarla ilgili Galatasaray Kulübü'ne bir ceza gelir mi'' şeklindeki bir soruya, ''Bana göre hayır'' karşılığını verdi. 
     Bu hafta Galatasaray ile Trabzonspor arasında oynanacak lig maçının ertelenip ertelenmeyeceğine ilişkin bir soru üzerine de Ulusoy, ''Şu anda böyle bir şey yok. Bize müracaatlarını daha yapıp yapmadıklarını bilmiyorum. Yazılı müracaat yaparlarsa Federasyon olarak biz kararı alırız. Alacağımız karar da tabii ki Türk futbolunun lehine olacaktır'' diye konuştu. 
     






</TEXT>
</DOC>
