<DOC>
<DOCNO> 87256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/son/sontur08.html </URL>
<DATE> 2002/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit bu sabah da 1 saat kontrolden geçti... 
</HEADLINE>
<TEXT>

     Başbakan Bülent Ecevit'i sağlık kontrolünden geçiren Başkent Üniversitesi Hstanesi doktorları bugün de açıklama yapmadılar. Prof.Dr. Zileli, "Rektörden izin almadan tek bir kelime bile söylemem" dedi. 
     Başbakan Bülent Ecevit'in dinlenmeye çekildiği Oran'daki çalışma ofisine gelen Başkent Üniversitesi Hastanesi Nöroloji Anabilim Dalı Başkanı Prof. Turgut Zileli başkanlığındaki sağlık ekibi Ecevit'i sağlık kontrolünden geçirdi. Çalışma ofisinde yaklaşık 1 saat kalan Zileli ve sağlık ekibi, gazetecilerin ısrarcı sorularına karşın, hiç bir açıklama yapmadan Oran'dan ayrıldı. 
     Başbakan Bülent Ecevit'i çalışma ofisinde dinlenmeye çekildiği günden buyana her gün sağlık kontrolünden geçiren Prof. Zileli ve ekibi, Ecevit'in sağlık durumuna ilişkin hiç bir açıklama yapmadı. Başkent Üniversitesi Hastanesi de, Ecevit'in hastanede kaldığı günlerde rutin olarak yapılan yazılı açıklamaları da kesti. Hastanenin ve doktorların bu tutumu, Başbakan Bülent Ecevit'in sağlık durumuna ilişkin kuşkuları güçlendirirken, spekülasyonlarında artmasına neden olduğuna dikkat çekiliyor. 
     Başbakan Bülent Ecevit, Başkent Üniversitesi Hastanesi Nöroloji Anabilim Dalı Başkanı Prof. Turgut Zileli başkanlığındaki Kalp Damar Cerrahisi Anabilim Dalı Başkanı Prof. Atalay Taşdelen, Kardiyoloji Anabilim Dalı Haldun Müberrisoğlu, Gögüs Cerrahisi Anabilim Dalı Başkanı Prof. 
     Ahmet Hatipoğlu ve Göğüs Hastalıkları Anabilim Dalı Başkanı Doç. Dr. Füsun Öner Eyüboğlu'ndan oluşan bir doktor ekibinin kontrolünde bulunuyor. Sağlık ekibinde sayıları değişen hemşire ve fizyoterapistler de görev yapıyor. 
     

     
</TEXT>
</DOC>
