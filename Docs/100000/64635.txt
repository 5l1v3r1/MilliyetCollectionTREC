<DOC>
<DOCNO> 64635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/28/son/sonspo21.html </URL>
<DATE> 2002/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş Daily Mirror'ın haberini yalanladı... 
</HEADLINE>
<TEXT>

     Milli Takımlar Teknik Direktörü Şenol Güneş, İngiliz gazetelerinden Daily Mirror'da kendisi hakkında çıkan haberin tamamen asılsız olduğunu bildirdi. 
     Şenol Güneş, yaptığı yazılı açıklamada, Türkiye Futbol Federasyonu yetkilileri ile birlikte Portekiz'in Porto kentinde geçen hafta düzenlenen EURO 2004 kura çekimi sonrası yaptıkları yapıcı açıklamaların çarpıtılmasının, kendilerini olduğu kadar, Türk halkını da üzdüğünü kaydetti. 
     Güneş, ''Amacın futbol ve spor olduğu bir ortamda, böylesine bir haberin ortaya çıkması iki ülkeye de zarar vermiştir. Haberle ilgili tepkimiz Daily Mirror gazetesine bir yazıyla iletilmiştir'' dedi. 
     Daily Mirror gazetesi, 26 Ocak Cumartesi günkü sayısında, Güneş'in ''Futbol fanatizmi terördür'' sözünü çarpıtarak, ''Türk Milli Takımı'nın patronu, kendi ülkesinin vatandaşlarını terörist olarak tanımlıyor'' diye yazıp, ''Teröristler'' diye başlık atmıştı. 
     






</TEXT>
</DOC>
