<DOC>
<DOCNO> 76612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/05/son/sondun32.html </URL>
<DATE> 2002/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Nativitas Kilise'sinde 200 kadar silahlı Filistinli var 
</HEADLINE>
<TEXT>

     İsrail işgali karşısında Beytüllahim'deki İsa'nın Doğumu Nativitas Kilisesi'ne sığınanların büyük bölümünün Kalaşnikof silahlı Filistinlilerden oluştuğu bildirildi. 
     Kiliseden dün ayrılan İtalyan devlet televizyonu RAİ'nin muhabiri Ferdinando Pellegrini, ''kilisede 200 kadar Kalaşnikof tüfekli Filistinlinin yanı sıra birkaç sivil bulunduğunu'' anlattı. 
     ''Kalaşnikoftan başka silah görmediğini'' belirten İtalyan gazeteci, ''içeride 30 kadar rahip ile 4 rahibenin de bulunduğunu'' kaydetti. 
     Gazeteci, kilisedeki en büyük sorunun gıda ve temizlik olduğunu, yumurta ve makarna yediklerini, ancak yiyeceğin çok az kaldığını'' anlattı. 
     İtalyan Corriere della Serra gazetesinin haberine göre de, kiliseye sığınanlar arasında El Aksa Şehitleri Tugayları'nın komutanlarından Ebu Abayat da bulunuyor. 
     ''İsrail askerlerinin saldırması durumunda çarpışmaya hazır olduğunu'' anlatan Abayat, ''hiçbir zaman teslim olmayacaklarını, İsrail askerleri Beytüllahim'den çıkmadıkları sürece kiliseyi terk etmeyeceklerini'' belirtti. Filistinli komutan, ''yaklaşık 100 kişiyle daha güvenli olduğu için, Hz. İsa'nın doğduğu yer olduğuna inanılan mağara bölümünde durduklarını, diğer 130 kişinin dini bölümde bulunduklarını'' söyledi. 
     Öte yandan, Almanya Dışişleri Bakanlığı, İsrail kuşatması altındaki karargahında Filistin lideri Yaser Arafat'ın yanında bulunan 2 Alman vatandaşından birisinin karargahı terk ettiğini bildirdi. 
     Münihli Sophia Deeg isimli 50 yaşındaki kadının, ülkesinin diplomatik müdahalesi sonucu karargahtan ayrıldığı, 21 yaşındaki kızı Julia'nın ise içeride kalmayı tercih ettiği belirtildi. 
     






</TEXT>
</DOC>
