<DOC>
<DOCNO> 69435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/25/son/soneko07.html </URL>
<DATE> 2002/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
2002 yılında özelleştirme çalışmaları yapılacak şirketler 
</HEADLINE>
<TEXT>

     Türkiye, Uluslararası Para Fonu IMF tarafından onaylanan son Niyet Mektubunda, özelleştirme stratejisinin, özelleştirme kapsamındaki tüm büyük şirketlerin satılmasına ilişkin hazırlık çalışmalarının 2002 yılında tamamlanmasını amaçladığını belirtiyor. 
     Niyet Mektubunun, özelleştirme çalışmalarına ilişkin taahhütler bölümünden derlenen bilgilere göre, Türkiye, özelleştirilmeleri için teknik hazırlıkları tamamlanmış olan TÜPRAŞ ve POAŞ'ın özelleştirilmesinin yanı sıra 2002 yılında Türk Telekom, Tekel, Türkiye Şeker Fabrikaları A.Ş., THY, ERDEMİR, EUAŞ, TEDAŞ, BOTAŞ ve kamuya ait arazilerin özelleştirilmesine ilişkin tüm hazırlık çalışmalarının tamamlanmasını taahhüt ediyor. 
     
     POAŞ gerçekleşti sıra TÜPRAŞ'ta 
     Buna göre Türkiye, Mart ayı sonuna kadar halka arzını taahhüt ettiği POAŞ için ihaleye çıkarak, bu taahhüdünü yerine getirdi. 
     Mektuba göre, kesin zamanlaması piyasa koşullarına bağlı olmak üzere Türkiye'nin, TÜPRAŞ'ın halka arzının da 2002 yılı Haziran ayı sonuna kadar gerçekleştirmesi bekleniyor. Türkiye bu arz ile TÜPRAŞ'daki devlete ait hisseleri yüzde 50'nin altına düşürecek. 
     Niyet Mektubuna göre, Özelleştirme İdaresi ayrıca, piyasa koşulları elverdiği anda, THY'nın birincil halka arzını gerçekleştirmeye hazır bulunuyor. 
     Türk Telekom için ise Özelleştirme İhale Komisyonu atanırken, Komisyon'un 2001 yıl sonuna kadar revize edilmiş bir özelleştirme planı hazırlaması mümkün olmamasına rağmen, Nisan 2002'de böyle bir planın Bakanlar Kurulu tarafından kabul edilmesinin sağlanacağı ifade ediliyor. Bu ikinci gözden geçirme için de ön koşul teşkil ediyor. 
     
     TEKEL için özelleştirme planı 
     Mektupta, Tütün Kanunu'nun 3 Ocak 2002 tarihinde Meclis tarafından kabul edildiği ve böylelikle ön koşul yerine getirildiği de ifade edilirken, burada bir sonraki aşama olarak, TEKEL için bir özelleştirme planı hazırlanması kabul ediliyor. 
     Planın Eylül ayı sonuna kadar Bakanlar Kurulu tarafından kabul edileceği taahhüt edilirken, bunun 4. Gözden Geçirmeye ilişkin ön koşul teşkil ettiği belirtiliyor. 
     
     Şeker fabrikaları için yeniden yapılandırma 
     Türkiye Şeker Fabrikaları A.Ş.'nin özelleştirilme çalışmalarının, ilk adım olarak, 2002 Mayıs ayına kadar bir özelleştirme planının kabulü suretiyle sürdürüleceği ifade edilen Niyet Mektubu'nda, şu bilgiler yer alıyor 
     ''Türkiye Şeker Fabrikaları A.Ş ve TEKEL'in başarılı bir şekilde özelleştirilmesinin öncesinde büyük çaplı operasyonel yeniden yapılandırma gereklidir, bu kapsamda, Dünya Bankası ile yakın işbirliği içinde çalışılarak operasyonel yeniden yapılandırmalar hayata geçirilecektir. 
     Elektrik sektöründe, 2002 yılı Mart ayına kadar, Enerji Bakanlığı, hangi elektrik varlıklarının özelleştirileceğini Özelleştirme İdaresi'ne bildirecektir ve 2002 yılı Nisan ayına kadar dağıtım şirketleri için ön yeterlilik ihalesi yapılacaktır.'' Mektupta, Doğal gaz dağıtım şirketlerinin, Özelleştirme İdaresi'ne devrinin 2002 yılı Mart ayına kadar tamamlanması beklendiği ve Özelleştirme İdaresi'nin, lisansları ETİ Holding'den devralınır alınmaz, portföyünde bulunan ETI Krom A.Ş., ETI Elektrometalurji A.Ş., ETI Gümüs A.Ş.'nin satış çalışmalarını başlatmaya hazır olduğu ifade ediliyor. 
     Maktupta, Özelleştirme İdaresi'nin, portfoyündeki ERDEMİR ile turizm ve gübre üretim varlıkları ile küçük ve orta ölçekli şirketlerin satış çalışmalarına devam edeceği de bildiriliyor. 
     






</TEXT>
</DOC>
