<DOC>
<DOCNO> 95839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/15/son/soneko22.html </URL>
<DATE> 2002/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İTO Başkanı "Irak'a müdahale edilmeden yeni hükümet kurulmalı" 
</HEADLINE>
<TEXT>

     İstanbul Ticaret Odası İTO Yönetim Kurulu Başkanı Mehmet Yıldırım, ''Irak'a müdahale öncesinde bir an önce bugünkü Hükümetin istifa edip yeni hükümetin kurulması ve dirayetli bir şekilde hareket etmesi'' gerektiğini söyledi. 
     Yıldırım, ''220 milyar dolar borcumuz var. Müdahalede bunun 100 milyar dolarını Türkiye sildirir'' dedi. 
     Afganistan Ticaret Heyeti'nin İTO'yu ziyareti sırasında gazetecilerin sorularını yanıtlayan Yıldırım, Irak'a olası bir müdahaleye ilişkin olarak, ABD'nin her şeyden önce Irak'a müdahale yapmaması gerektiğini, çünkü Körfez savaşında en büyük zararı Türkiye'nin gördüğünü söyledi. 
     1989-1990 senesinde Türkiye'nin Irak'a 2.5 milyar dolar ihracatı 
     olduğunu belirten Yıldırım, ''Şu anda devam etse Irak'la bizim 10 milyar dolar ihracatımız vardı. Bizim müteahhitlik firmalarımızın 75 şantiyesi vardı. Bu Türkiye için çok büyük bir pazardı'' dedi. Yıldırım, şunları kaydetti ''Savaştan sonra en büyük zararı biz gördük. BM bize Irak'a uygulanan 50. maddeyi uygulamadı. Sadece Ürdün'e uyguladı ve Ürdün şu anda yüzde 65 kalkınma gerçekleştirmiştir. Bunun sadece Ürdün'e uygulanması dış politikayla ilgili. Ürdün'e müdahalenin yanında olması, İsrail'i rahat bırakması için rüşvet verildi.'' Yıldırım, Türkiye'nin bundan sonra rüşvet değil hakkını alacağını kaydetti. 
     
     ''BEDEL ALINMADIKTAN SONRA MÜDAHALEYİ TASVİP ETMİYORUZ'' 
     Yıldırım, ''Bunların bedelini biz ödüyoruz ve bu bedel alınmadıktan sonra ABD'nin Irak'a müdahalesini tasvip etmiyoruz'' diye konuştu. 
     Yıldırım, şunları kaydetti 
     ''Türkiye'nin önce, Irak'a yapılacak müdahale Türkiye'ye ne getirecek ona bakması lazım. Hükümetin ona bakması lazım. Onun için bir an önce bugünkü Hükümetin istifa edip yeni Hükümetin kurulması ve dirayetli bir şekilde hareket etmesi lazım. 57. Hükümet Türkiye'nin üzerinde kamburdur, bu kamburdan kurtulması lazım. Çünkü IMF'nin emirlerinin dışına çıkamaz. Müdahaleden de hiç bir şey alamaz. Onun için müdahale yapılmadan önce Türkiye, mümkünse tek başına bir partiyi azınlık Hükümeti de olsa desteklemesi lazım. Burada işbirliği yapmamız lazım buna siyasi politik bakmamız lazım. Türkiye'nin kaderidir, geleceğidir. 
     220 milyar dolar borcumuz var. Müdahalede bunun 100 milyar 
     dolarını Türkiye sildirir, hiç ötesi berisi yok. Yoksa orada bir tek kişi kurşun attırmamalı. Türkiye bu kadar büyük devlet, 750 bin kişilik orduyu niye besliyorsun. Bunu sorgulamamız lazım. IMF'nin emirleriyle biz bunun altından kalkamayız. İşte fırsat gelsinler değerlendirsinler.'' Yıldırım, yeni oluşumun IMF'nin talimatlarının dışına çıkıp çıkmayacağına ilişkin bir soruya şu yanıtı verdi ''Hayır. Yeni bir oluşumdur yeni bir adımdır. Yanlış yaptıklarını görmüşlerdir. İnsanların hataları olur. Bunlar hatalarını görüp ayrılmışlardır. Yine onun için çok takdir ediyorum ve destekliyorum da.'' Bir başka soru üzerine de Yıldırım, IMF'nin uyum yasalarına karşı olmadığını, ancak 3 yıldır uygulanan IMF programından başarılı çıkmış bir ülke bulunmadığını belirtti. Yıldırım, ''Türkiye kendi programını kendi uygulayacak kadar yetişmiş elemanı, ekonomisi var'' dedi. Başbakan Yardımcısı Devlet Bahçeli'nin Devlet Bakanı Kemal Derviş'e ilişkin eleştirilerini de yanıtlayan Yıldırım, ''3 senedir niye fırsat verdi Sayın Bahçeli bu Hükümette neciydi Bu Hükümetin hepsi kara. Üçlü koalisyon ülkemize ve ekonomiye büyük zarar vermiştir. Bunlara her türlü fırsat verilmiştir, bunlar becerememiştir. Üçü de kara'' diye konuştu. 
     





</TEXT>
</DOC>
