<DOC>
<DOCNO> 60910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/07/dunya/adun.html </URL>
<DATE> 2002/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yolsuz muhalifler 
</HEADLINE>
<TEXT>

Irak operasyonunu son zamanlarda sıkça dile getiren ABD’nin en önemli kozu olan muhaliflerin, yardım paralarını cebe attıkları ortaya çıktı 
     DIŞ HABERLER SERVİSİ 

     Son zamanlarda Irak’a bir operasyonu yüksek sesle dile getirmeye başlayan ve seçenekler arasında Iraklı muhaliflerden yararlanmayı da sayan Washington yönetiminin bu amaçla besleyip büyük paralar aktardığı muhaliflerin aldıkları paraları "mücadele" yerine "cebe" attıkları ortaya çıktı. 
     Amerikan yönetimi, Saddam yönetiminin yerine muhatap aldığı Irak Ulusal Kongresi’ne yaptığı yıllık 25 milyon dolarlık yardımı, "paraların nerelere gittiği ikna edici bir şekilde" açıklanıncaya kadar askıya aldığını açıkladı. 
     
     Sınırları aştı 
     Irak Ulusal Kongresi’ni, Afganistan’ın Kuzey İttifakı gibi kullanmayı ve dolayısıyla Saddam’ı devirmek için "kendi gücünü minimum ölçüde seferber edip" ağırlıkla Iraklı muhaliflerden yararlanmayı planlayan Beyaz Saray, yolsuzluklar konusundaki şikayetini daha önce de dolaylı yollardan dile getirmişti. Ancak Los Angeles Times gazetesine göre bu seferkiler "tahammül sınırlarını" aştı. 
     Los Angeles Times Gazetesinin haberinde, Londra merkezli grubun bu konularda bir ilerleme kaydetmesi halinde 25 milyon dolarlık mali yardımın tamamının verileceği belirtildi. Haberde, ABD’nin bu kararının, Ahmed Çelebi liderliğindeki gruba resmen bildirildiği de kaydedildi. 
     Irak Ulusal Kongresi’nin sözcüsü Şerif Ali bin el Hüseyin ise yolsuzluk suçlamalarını "komik" bularak, ABD yönetimini Saddam’a karşı mücadeleden vazgeçmekle suçladı. 
     
     Çelebi de suçlanmıştı 
     ABD’nin hiçbir etnik gruba bağlı olmadığı için tercih ettiği Irak Ulusal Kongresi’nin liderliğini yapan Ahmet Çelebi yolsuzluk suçlamalarıyla daha önce de karşı karşıya kalmıştı. 
     Çelebi 1989’da Irak’tan kaçtıktan sonra yerleştiği Ürdün’de rüşvet, zimmetine para geçirmek, hırsızlık, fonların kullanımında yolsuzluk gibi suçların da aralarında bulunduğu 31 suçlamadan dolayı gıyabında yargılanarak suçlu bulunmuştu. 
     



 DÜNYA 










</TEXT>
</DOC>
