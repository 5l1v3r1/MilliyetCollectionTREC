<DOC>
<DOCNO> 70744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/04/son/sonspo04.html </URL>
<DATE> 2002/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
''Şike Çetesi'' skandalı... Ligden düşmenin kalkması tartışılıyor 
</HEADLINE>
<TEXT>

     Futbolda ''şike çetesi'' iddialarında adı geçen hakem Sadık İlhan'ın tutuklanarak cezaevine konulmasından sonra, şimdi de gündeme ligden düşüp-düşmeme tartışmaları geldi. 
     Antalyaspor'un ''şike çetesi'' iddialarıyla ilgili davaya müdahil olma isteğinin ligden düşmenin kaldırılmasına yönelik olduğu belirtilirken, çeşitli hukukçular da dava sonucuna göre Futbol Federasyonu'nun vereceği kararla düşmenin kaldırılmasının gündeme gelebileceğini kaydettiler. Ayrıca, Göztepe de davaya müdahil olmak için başvuruda bulundu. 
     
     Düşme kaldırılır 

     UEFA Tahkim Kurulu Üyesi avukat Dr.Levent Bıçakçı, yapılacak yargılamadan sonra Futbol Federasyonu'nun ligden düşmeyi kaldırabileceğini söyledi. 
     Bıçakçı, bu konudaki görüşlerini şöyle açıkladı 
     ''Mahkeme çok önemli deliller buldu ki tutuklama kararı var. 
     Tutuklamanın kaldırılması için itiraz edildi. Mahkeme bu talebi kabul etmediğine göre, kamuoyunun bilmediği çok önemli deliller var. Dünyada böyle birşeyin örneği yok. Herşey altüst olur. Ligden düşme kaldırılır. Antalyaspor davaya müdahil oldu. Göztepe'nin de böyle bir isteği var. Yarın başkaları da olabilir. Ancak mahkemenin kararından sonra ligden düşme olup olmayacağına Futbol Federasyonu, kendi iç disiplin kurallarına göre karar verir.'' 
     
     Ceza Hukuku uzmanına göre... 

     Ceza Hukuku Uzmanı Prof.Dr.Erdener Yurtcan da, şike konusuyla ilgili olarak adli mekanizmanın harekete geçtiğini belirterek, bu olay ve yargılama nedeniyle zarara uğradığını ileri sürenlerin davaya müdahil olarak katılabileceklerini söyledi. 
     Antalyaspor Kulubü'nün, haklarına zarar geldiğini ileri sürerek davaya müdahil olduğunu kaydeden Yurtcan, şunları söyledi 
     ''Ceza mahkemeleri suç olayıyla ilgilenir. Eğer mahkeme suçlu bulursa, yasalarda öngörülen cezalar verilir. Türk Ceza Yasası'nın 313. maddesinde rüşvet verme, rüşvet alma ve çete suçları vardır. Ceza mahkemesi tarafından suç sabit görülürse, yasalara göre cezalandırılırlar. Bundan sonra olay disiplin olayıdır. Futbol Federasyonu soruşturma açar ve kendi iç disiplin kurallarına göre ligden düşürülmenin ya da düşmemenin olup olmayacağına karar verecektir. Sonuçta federasyon, ceza mahkemesinin kararını bekleyip, ona göre hareket etmelidir.'' 

     
</TEXT>
</DOC>
