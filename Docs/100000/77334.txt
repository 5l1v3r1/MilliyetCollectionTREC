<DOC>
<DOCNO> 77334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/son/sondun25.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Danimarka'da çalışanlara yemekten sonra 20 dakika şekerleme 
</HEADLINE>
<TEXT>

     Danimarka'nın başkenti Kopenhag'ın kuzeyindeki Hilleroed Belediye Başkanı Nick Haekkerup, çalışanlarına ''canlılık kazandırmak'' için 20 dakikalık şekerleme uygulaması başlattı. 
     Haekkerup'un bürosundan yapılan açıklamaya göre, belediye başkanı personeline öğle yemeğinden sonra 20 dakikalık şekerleme olanağı tanıdı. Haekkerup, bu ''küçük uyku kaçamağıyla'' çalışanlarını memnun ederek, işlerine canlanmış biçimde ''dört elle'' sarılacaklarını düşünüyor. 
     Danimarka'da bir işyerinde ilk kez uygulanan bu 20 dakikalık şekerleme projesinin, 2 haftalık pilot uygulama olduğu ve uzmanların tavsiye ettiği şekerlemenin kuzey ülkelerindeki etkilerinin araştırılmasına olanak vereceği belirtiliyor. 
     Projeyi denemeye hazırlanan çalışanların bugün işe gelirken, ''iyi bir uyku çekip vaktinde uyanmak'' için yanlarında battaniye ve çalar saat getirdiği ve belediye şekerleme sırasında hizmet vermeye devam etsin diye sırayla ''kestirebilmek'' için boş büro bulmaları gerektiği ifade ediliyor. 
     Çalışanlar için bir başka keyifli haber de bu 20 dakikanın çalışma saatine dahil olması... 
     






</TEXT>
</DOC>
