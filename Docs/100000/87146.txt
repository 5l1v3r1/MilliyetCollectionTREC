<DOC>
<DOCNO> 87146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/yazar/temelkuran.html </URL>
<DATE> 2002/05/31/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Firuze 
</HEADLINE>
<TEXT>

     11 Eylül’den sonra Pentagon ve Beyaz Saray ortak yapımı olarak piyasaya sürülen "teröre karşı mücadele" dili çok sevilmiş, sanki bizatihi Türkiye’nin meselesiymişçesine benimsenmişti memleketimizde. Bu "savaşın" Kuzey - Güney çatışmasında Kuzey’in zengin uluslarına hizmet edeceği hiç bilinmiyormuş gibi davranıldı. Sanki Türkiye’nin, fakir olduğu için "terör yuvası" ilan edilen "esmer uluslarla" hiçbir benzerliği yokmuş gibi tuhaf bir tavra girildi. Televizyonlarda konuşulanlara bakanlar hijyenik bir İskandinav ülkesi olduğumuzu bile sanabilirdi. Velhasıl "şer mihveri" lafını üreten dilin yanında saf tutuldu. Böylece Türkiye, "dış kapının mandalı" rolünü kaparak, yoksullaştırılmış halkların zengin bölgelere akınına karşı başlatılan "Kuzey Yarım Küre’ye Çelik Kapılar Taktırma" ihalesine taşeronluğu kazanmış oldu. Hatta "dil ittifakına" katılan müttefik olarak kimi kez efendiden daha efendi bile konuştu. İngiltere Başbakanı Blair’in "Kaçak insan göçünü engellemeyen ülkelere yardımın kesileceğini" söylemesi üzerine Ege Denizi’nde geçen hafta insan avı bu yüzden başlatıldı. Kuzey’in efendilerinin gözüne girmek için Türkiye, Türkiye’den kaçan vatandaşlarını bu yüzden yakaladı ve muzaffer manşetler bu yüzden atıldı "Blair Uyardı Biz Yakaladık " 
     Bu meseleyi geçen pazar "Haritalar arası kaçak insanlar dünyası" yazısında açmış ve önümüzdeki dönemde Türkiye ve dünya için en ciddi meselenin "ekonomik mülteci" sorunu olacağını yazmış idik. Aradan birkaç gün geçti ve dün iki haber birden geldi. İran’dan kaçmaya çalışanlardan 20 kişi öğlen saatlerinde sayı buydu Van’ın Çaldıran ilçesinde donarak öldü. Aynı saatlerde İzmir’de 5 Pakistanlının ölü bedeni Maydanoz Koyu’na vurdu. Bundan böyle dağlardan ve kıyılardan yoksullaştırılmış halkların ölü bedenlerini toplayacağız demek ki... Off, of 
     
     Firuze için elma 
     Büyük adamların büyük kararları arasında insanlar sıkışır hep. Ülkelerin çıkarları sanki insanların iyiliğinden çok daha büyük, çok daha mühimmiş gibi ölüverir insanlar haritalardaki çizgiler için. Uygarlık tarihi henüz buraya kadar ilerleyebildi, ne yapalım Bu durumun kahredici saçmalığını aklınızla da bilebilirsiniz tabii. Ama ülkesinden kaçmış, kaçarken yakalanmış birini görürseniz sistemin iğrençliği kalbinize oturuverir. Bunu en iyi mültecilerle, kaçaklarla ilgili haberleri yapan gazeteciler anlar. İki sütuna 10 santim olur yok olan onlarca hayat. İranlı mültecilerle haberler yapmıştım ben de, Ankara’da. Birleşmiş Milletler Mülteciler Yüksek Komiserliği siyasi mültecileri ayıklıyordu aralarından. "Ekonomik nedenlerle" ülkesinden gitmek isteyenleri geri gönderiyordu. Geri gönderilenlerin öldürüleceğini ya da çok uzun yıllar hapis yatacağını bilerek yapmak bunu... Neyse... Bir kız vardı aralarında. Firuze. 9 yaşındaydı. Bulundukları yerden çıkmaları yasak olmasına rağmen alıp eve götürmüştüm bir gün. On beş gündür yıkanmadığı için annesi hasta olacağından korkuyordu. Siyah, parlak gözleri, düz saçları vardı. Gece bana Farsça isminin nasıl yazıldığını gösteriyordu. Beraber elma yemiştik. Çok gülmüştü elmayı yerken. Mutluluktan kahkaha atarsın ya, öyle. Geri gönderildiler sonra, bakakalmıştım arkasından. Kahkahası gelmişti aklıma. O kahkaha suçtu Haritada olmaması gereken bir yerde yediği için elmayı, yasak bir yerde güldüğü için. Ülkelerin güç dengesi için kendi ülkesi yobazlaştırıldığı, fakirleştirildiği için... "Kaçaklar yakalandı" diyorlar ya, hepsi tek tek insan onların yani. Tek tek elma, tek tek kahkaha... Bakakalırsınız arkalarından. Gazeteler muzaffer manşetler falan atar. Firuze’nin adı iki sütuna on santim habere sığmaz. Öyle yani. 
     
     







Kritik sonbahar 


Enseyi karartmayın, çünkü... 


Yasak ilaçlar... 


AB nasıl bakıyor 


Mesud’un kalesini Tayyip düşürecek mi ’ 


30 Mayıs... Milat 


20 milyara kolej 


Serçe, Şahin, Kartal ve Doğan’ın sahipleri zorda 


Yabancılar "bekle - gör" pozisyonunda 


Recep Tayyip Erdoğan değişmiş olabilir mi 


Piyasa psikolojisi 


İnsan kaçakçılığı ve Türkiye 


Ecevit’siz MGK 


Entelektüel faaliyetlere kriz dopingi 


Firuze 


Derviş Tamam mı, devam mı 


Yapay gündem Politika Real gündem Üretim 


</TEXT>
</DOC>
