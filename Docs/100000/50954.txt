<DOC>
<DOCNO> 50954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/06/son/sontur07.html </URL>
<DATE> 2001/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bodrum'da kaçakları taşıyan tekne battı 5 ölü 
</HEADLINE>
<TEXT>

     Bodrum açıklarında, yasadışı yollardan Yunanistan'ın İstanköy Kos Adası'na geçmek isteyen kaçakları taşıyan bir tekne alabora oldu. Teknedekilerden 5'i yüzerek kurtulmayı başarırken, ilk belirlemelere göre 5 kişi öldü, 12 kişi de denizde kayboldu. 
     Ege Deniz Bölge Sahil Güvenlik Komutanlığı ve jandarma yetkililerinden alınan bilgiye göre, İstanköy'e geçmek isteyen kaçakları taşıyan ''Kelelpe'' isimli tekne, Bitez sahilinden açıldıktan kısa süre sonra, hava muhalefeti nedeniyle alabora olarak battı. 
     Teknedekilerden 2'si Nijerya, 3'ü Somali uyruklu 5 kaçak yüzerek kıyıya ulaşmayı başardı. Kaçaklar, vatandaşlardan yardım istediler. 
     İhbar üzearine bölgeye gelen Sahil Güvenlik Komutanlığı'na bağlı botlar, yabancı uyruklu oldukları bildirilen 5 kişinin cesetlerini, sudan çıkardılar. 
     Bodrum Devlet Hastanesi'nde tedavi altına alınan Nijerya ve Somalili 5 kaçak, ifadelerinde, İstanköy'e gitmek üzere tekneye 22 kişi olarak bindiklerini, bir süre sonra fırtına çıktığını ve dalgaların tekneyi batırdığını anlattılar. 
     Sahil Güvenlik Komutanlığı yetkilileri, ifade doğrultusunda kayıp 12 kişiyi arama çalışmalarını başlattıklarını belirttiler. 
     






</TEXT>
</DOC>
