<DOC>
<DOCNO> 93800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/siyaset/asiy.html </URL>
<DATE> 2002/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa yolunu açarız 
</HEADLINE>
<TEXT>

Doğan Medya Grubu’nun Almanya’daki dev baskı tesislerinin açılışında iktidar ve muhalefet liderleri tıkanan AB yolunun açılması için umut veren konuşmalar yaptılar 
     FRANKFURT Milliyet 

     Doğan Medya Grubu’nun Almanya’daki dev baskı tesislerinin açılış töreni, Türkiye’nin Avrupa Birliği AB yolunda tıkanan girişimlerinin önünün açılması umudunu veren önemli mesajlara da sahne oldu. DYP Genel Başkanı Tansu Çiller, "Kopenhag kriterleri doğrultusunda yapılacak yasal düzenlemelere koşulsuz destek vereceklerini", AKP lideri Tayyip Erdoğan da, "AB yolunda ciddi adımlar atılmasını istediklerini" açıkladı. 
     Doğan Medya Grubu’nun Frankfurt yakınlarındaki Mörfelden Waldorf kasabasındaki yeni tesislerinin açılışında, koalisyon ortağı MHP’nin idamın kaldırılması ve Kürtçe yayın - ana dil öğretimi düzenlemelerine karşı çıkması üzerine tıkanan AB yolunun açılması için umut veren konuşmalar yapıldı. Törene katılan Türk ve Alman politikacılar, Türkiye’nin AB’ye üyeliğinin kaçınılmaz olduğu görüşünde birleştiler. Dışişleri Bakanı İsmail Cem de, Türkiye’nin sadece bugününü değerlendirmenin yanlış olacağını, geleceği de düşünmek gerektiğini belirtti. Doğan Holding Yönetim Kurulu Başkanı Aydın Doğan, yüksek düzeyde katılımla yapılan açılışta hazır bulunan konuklara, "Türkiye’nin AB üyeliği yolunu açın. Türkiye’nin bu yolda ilerlemesini hızlandırın. Türkiye’siz bir AB çok renksiz olur" sözleriyle seslendi. 
     
     Yılmaz AB çok şey bekleyebilir 
     Başbakan Yardımcısı Mesut Yılmaz, Almanca yaptığı ve hemen hemen tümünü Türkiye’nin AB üyeliğine ayırdığı konuşmasında "Biz AB’ye girmek istiyoruz. Türkiye AB’den çok şey bekliyor. Ama AB de Türkiye’den çok şey bekleyebilir" dedi. Yılmaz, konuşmasını "Türk ulusu sadece futbolda değil, her konuda güçlü bir karaktere sahiptir" sözleriyle tamamladı. 
     
     Çiller Koşulsuz destek veririz 
     Yeni baskı tesislerinin açılışında söz alan DYP Genel Başkanı Tansu Çiller de, şu görüşleri dile getirdi "Sayın Aydın Doğan’ın AB konusundaki çağrısına ben de katılmak istiyor ve anamuhalefet lideri olarak burada diyorum ki artık bütün Kopenhag kriterlerini gelin, şartsız, seçimsiz, hükümet modeli dışında, hep birlikte kucaklayalım ve bu büyük adımı, bu büyük atılımı oluşturalım." 
     
     Erdoğan Ciddi adımlar gerekiyor 
     AKP Genel Başkanı Erdoğan da, Aralık ayında yapılacak Kopenhag Zirvesi’ne kadar çok ciddi adımlar atılması gerektiğini vurguladı. Erdoğan, şunları söyledi "AB’ye giriş süreci çok dar bir zamana sıkışmış oldu. Ciddi bir adım atmak zorundayız. Kopenhag kriterlerinde yer alan din, vicdan, ifade özgürlüğünün ve anadilde eğitim gibi konuların garanti altına alınması gerekli. Almanya’nın bize destek vermesini istiyorum." 
     



 SİYASET 















</TEXT>
</DOC>
