<DOC>
<DOCNO> 67300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/12/son/sontur06.html </URL>
<DATE> 2002/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer'den AB-İKÖ forumunda terör dersi 
</HEADLINE>
<TEXT>

     Cumhurbaşkanı Ahmet Necdet Sezer, insanlığın karşı karşıya bulunduğu ve ortaklaşa ivedi bir çözüm bulması gereken sorunların başında terörizm geldiğini belirterek, ''11 Eylül olaylarının hemen ardından gerek İKÖ, gerek AB'nin terörizm karşısında sağduyulu ve ileriye dönük bir tutum benimsemiş olması umut vericidir'' dedi. 
     Sezer, İKÖ-AB Ortak Forumu'nun açılışında yaptığı konuşmada, geçen yüzyıl büyük savaşlar ve yıkımların yanı sıra insanlık bakımından önemli ilerlemelere de sahne olduğunu kaydetti ve bilimsel-ekonomik gelişmelerin insanlığın gönenç ve yaşam düzeyini yükselten yeni ufuklar açtığı söyledi. 
     İnsan haklarına, genel hak ve özgürlüklere saygının uluslararası toplumun ortak değeri durumuna gelmeye başladığını dile getiren Sezer, şunları kaydetti 
     ''BM ile aralarında İKÖ ve AB'nin de bulunduğu diğer uluslararası işbirliği platformları, dünyada barış, uyum ve dayanışma çabalarının yararlı sonuçlar verebileceğini göstermiştir. 
     Ancak, bu olumlu gelişmeler başta yoksulluk ve gelir dağılımındaki dengesizlikler olmak üzere birçok sorunun henüz çözülmemiş olduğu ve terörizm, çevre kirliliği, uyuşturucu kaçakçılığı, örgütlü suç ve yolsuzluklar, ırkçılık ve yabancı düşmanlığı, ahlaksal-kültürel çöküntü ve bağnazlık gibi birçok tehdidin ortaya çıktığı gerçeğinin gözden kaçırılmasına yol açmamalıdır. Bu tehditlerin tüm insanlığa yönelik olduğu ve küreselleşen dünyada er ya da geç tüm toplumları etkileyebileceği unutulmamalıdır. İnsanlığın karşı karşıya bulunduğu ve ortaklaşa ivedi bir çözüm bulması gereken sorunların başında hiç kuşkusuz terörizm gelmektedir.'' Cumhurbaşkanı Sezer, geçen yıl 11 Eylül'de yaşanılan terörist saldırıların bu tehdidin ulaştığı ürkütücü boyutları çarpıcı biçimde ortaya koyduğunu vurgulayarak, yıllardır terörden en çok etkilenen ülkelerin başında gelen Türkiye'nin terörün dininin, coğrafyasının ve uyrukluğunun olmadığını, terörizmin hiçbir gerekçeyle haklı gösterilemeyeceğini ve bu tehdide karşı çifte standart uygulanmadan uluslararası işbirliği ve dayanışma içinde savaşım verilmesi gerektiğini savunageldiğini söyledi. Sezer şöyle devam etti 
     ''Terörizm, hiçbir dine, etnik gruba mal edilmemelidir. Bu sorunun çözülebilmesi için terörün ortak bir tanımının yapılması, toplumsal, siyasal ve ekonomik kaynaklarının iyi belirlenmesi ve küresel düzeyde ortak hareket edilmesi belirleyici önem taşımaktadır. Terör örgütlerinin herkesin işine geldiği gibi değil, yapılacak nesnel tanımlar temelinde belirlenmesi ve terörle savaşımın buna göre sürdürülmesi gerektiğine de inanıyoruz. 
     11 Eylül olaylarının hemen ardından gerek İKÖ'nün, gerek AB'nin 
     terörizm karşısında sağduyulu ve ileriye dönük bir tutum benimsemiş olması umut vericidir. Bu konuda iki büyük ve etkili uluslararası kuruluş olan İKÖ ile AB'ye büyük görev ve sorumluluk düştüğüne inanıyoruz. '' Sezer, böyle bir ortamda insan uygarlığının kalıcılığının ancak uyum, hoşgörü ve diyalog yoluyla sağlanabileceğinin anlaşılmasının herzamankinden çok önem kazandığını belirtti. Türkiye Cumhuriyeti'nin kurucusu Mustafa Kemal Atatürk'ün Türk toplumuna hedef olarak gösterdiği temel iki ülküden birinin çağdaş uygarlık düzeyi kavramı olduğuna dikkat çeken Sezer, bu kavramın, insanlığın tarih boyunca sağladığı kazanımların bugün evrensel düzeyde ulaştığı noktayı anlattığını söyledi. Sezer, Atatürk'ün Türk toplumunu yönlendiren bu ülkülerden ikincisini ise ''Yurtta barış, dünyada barış'' tümcesiyle özetlediğini ifade ederek, konuşmasını şöyle tamamladı ''Çağdaş uygarlık ve barış ülkülerini varlığının temeli yapan Türkiye'nin uygarlık ve uyumun siyasal boyutunu ele alan İKÖ-AB Ortak Forumu'na ev sahipliği yapması tarihin güzel bir rastlantısı olmuştur. Bu fırsattan yararlanarak, bu tarihsel toplantının gerçekleşmesine öncülük eden Türkiye Dışişleri Bakanı Sayın İsmail Cem'e takdirlerimi belirtmek isterim. İKÖ ve AB Ortak Forumu'nun tarihsel niteliğine uygun olarak tüm insanlık için yararlı sonuçlar vermesini diliyorum.'' Cumhurbaşkanı Sezer, açılış konuşmalarının ardından Çırağan sarayı'ndan ayrılarak, Huber Köşkü'ne gitti. Bu arada, Sezer, Forum nedeniyle Türkiye'de bulunan Mısır ve Pakistan dışişleri bakanlarını öğleden sonra kabul edecek. 
     






</TEXT>
</DOC>
