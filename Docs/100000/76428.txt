<DOC>
<DOCNO> 76428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/son/sonspo01.html </URL>
<DATE> 2002/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaşlı taraftarlar benzin istasyonuna saldırdı 
</HEADLINE>
<TEXT>

     Bursa'da, Beşiktaş ile Kocaelispor arasında oynanan 40. Türkiye Kupası final maçını izledikten sonra İstanbul'a doğru yola çıkan bir grup Beşiktaşlı taraftar, Yalova'nın Çiftlikköy İlçesi'nde bir akaryakıt istasyonuna saldırdı. Olayda, 9 taraftar gözaltına alındı. 
     Karşılaşmayı izleyen Beşiktaşlı taraftarları İstanbul'a götüren otobüs, Çiftlikköy İlçesi girişindeki ''Sade Petrol İstasyonu''nda mola verdi. 
     Otobüsten inen bir grup, ellerindeki taş ve sopalarla istasyonun market bölümüne saldırdı. Markette maddi hasara yol açan taraftarlar, otobüse binip kaçmak isterlerken, polis tarafından durduruldu. 
     Yapılan soruşturma sonucu, 9 taraftar Çiftlikköy İlçe Emniyet Müdürlüğü'nde gözaltına alınırken, diğer taraftarların İstanbul'a gidişlerine izin verildi. 
     Olayla ilgili soruşturmanın sürdürüldüğü bildirildi. 
     






</TEXT>
</DOC>
