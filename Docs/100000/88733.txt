<DOC>
<DOCNO> 88733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/08/son/sontur10.html </URL>
<DATE> 2002/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz ''Umarım koalisyon hükümeti bozulmaz'' 
</HEADLINE>
<TEXT>

     Devlet Bakanı ve Başbakan Yardımcısı Mesut Yılmaz,''Kopenhag Kriterleri'nin yerine getirilmesinde hükümet içerisinde bir görüş ayrılığı yaşadığımız doğru ama ümit ederim ki bu, koalisyon hükümetinin bozulmasına neden olmaz'' dedi. 
     Yılmaz, Hıdiv Kasrı'nda Beykoz ilçesi muhtarlarıyla yaptığı toplantının ardından basın mensuplarının sorularını cevaplandırdı. 
     Bir gazetecinin, ''MHP Genel Başkanı Devlet Bahçeli'nin açıklamalarının koalisyonun bozulmasına neden olup olmayacağını'' sorması üzerine Yılmaz, şunları söyledi 
     ''Benim kişisel dileğim koalisyonun bozulmaması ki, bu koalisyon 3 sene içerisinde fevkalade uyumlu bir şekilde hizmet yaptı, çok önemli reformları gerçekleştirdi. 
     Kopenhag Kriterleri'nin yerine getirilmesinde hükümet içerisinde bir görüş ayrılığı yaşadığımız doğru ama ümit ederim ki bu, koalisyon hükümetinin bozulmasına neden olmaz.'' Mesut Yılmaz, ''Sayın Başbakan'ın rahatsızlığının bir devlet sorunu haline dönüştüğünü ifade edenler, devletin hangi işinin aksadığını da göstermek durumundadır'' dedi. 
     Yılmaz, Hıdiv Kasrı'nda basın mensuplarının sorularını yanıtlarken, ''Başbakan Bülent Ecevit'in rahatsızlığının devlet işlerinin yürütülmesinde bir sorun oluşturup oluşturmadığının'' sorulması üzerine, şunları söyledi 
     ''Sayın Başbakan'ın rahatsızlığının bir devlet sorunu haline dönüştüğünü ifade edenler, devletin hangi işinin aksadığını da göstermek durumundadır. 
     Ben iddia ediyorum ki, şu anda devletin hiçbir işi aksamamaktadır. 
     Devlet, bütün kurumlarıyla, sorumlu kişileriyle görevinin başındadır.'' 
     





</TEXT>
</DOC>
