<DOC>
<DOCNO> 84474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/spor/spo03.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan’da av mevsimi 
</HEADLINE>
<TEXT>

Cim-Bom dört koldan yurtdışına açıldı. Teknik direktör Fatih Terim İtalya, Müfit Erkasap İzlanda, Ahmet Ceyhan da Güney Amerika’da yıldız arayışında 
     Listeleri kalabalık 
     GALATASARAY’DA transfer harekatı start aldı. Sarı - Kırmızılı teknik adamlar dünden itibaren dünyanın dört bir yanına dağıldı. Fatih Terim İtalya’ya giderken, yardımcısı Müfit Erkasap, İzlanda ve Finlandiya’yı takibe aldı. Ahmet Ceyhan da daha önceden Güney Amerika’ya uçmuştu. Üç teknik adam yaklaşık bir hafta sonra bir araya gelip, transferdeki rotayı çizecekler. 
     
     Serginho ilk aday 
     CİM-BOM, bu transfer döneminde şöhretli ve pahalı isimler yerine genç adaylar üzerinde yoğunlaştı. Terim, Erkasap ve Ceyhan, isimleri daha önceden tespit edilen futbolcuları göz hapsine aldı. Bu arada Terim de İtalya’da Milan forması giyen Serginho ile ilgili olarak temaslarını sürdürüyor. Başarılı hocanın, Çizme’de hangi futbolcularla bir araya geleceği İtalya’da merak konusu. 
     
Perde Arkası      Para yok, Sergen yok 
     GALATASARAY Yönetimi’nin, Sergen’in gidişinden sonra bir hayli sessiz kalması dikkat çekti. Bu olayın ardından, Sergen’in hangi gerekçelerle Galatasaray’dan ayrıldığı sorusu da gündeme geldi. Ve yapılan araştırmalarda Sergen’in eski yönetim ile yeni yönetim arasındaki anlaşmazlık yüzünden Galatasaray’dan koptuğu ortaya çıktı. 
     Eski Başkan Mehmet Cansun geçtiğimiz sezon Sergen’e 250 bin dolar ekstra ödeme sözü vermişti. Yeni yönetim gelince de Sergen bu parasını istedi. Ancak Özhan Canaydın böyle bir kararın yönetim kurulunun defterinde yer almadığını ve bu yüzden bu paranın ödenmesinin mümkün olmadığını söyledi. Ayrıca Cansun da böyle bir sözü vermediğini olayın boyutunun daha farklı olduğunu belirtti. Ama Canaydın, buna rağmen Sergen ile yapılacak olan yeni sözleşmede, bu parayı telafi etmeye çalışılacağını belirtti. Sergen bunu da kabul etmedi. Son ana kadar, bu paranın peşinden koştu. Hatta Terim ile de konuştu. Ancak Terim bu konuyu bilmediği için Sergen’e fazla yardımcı olamadı. Canaydın da bu paranın tamamının Sergen’e verilmemesi için diretti. Sergen bu parayı alamayacağını anlayınca, kızgınlıkla Beşiktaş’a gitti ve yeni kulübü ile yeni sözleşmesine imza attı. Bu arada Sergen’in yaklaşık 15 gün önce Galatasaray’la da imzaladığı sözleşme nedeniyle Sarı-Kırmızılılar’ın nasıl bir tutum göstereceği de merakla bekleniyor. 
     
Nuri ve Niyazi Florya yolunda      DIŞ transferde arayışlarını sürdüren Galatasaray, Kocaelisporlu Nuri ve Ankaragücü’nün başarılı ismi Niyazi ile prensipte anlaştı. İki futbolcu ile önümüzdeki günlerde sözleşme yapılacağı açıklandı. Öte yandan Fatih Terim’in "O benim öğrencim, takımda kalıyor" dediği Bülent Akın, rahat bir nefes aldığını söyledi. Tecrübeli futbolcu, "Galatasaray’dan kopmam söz konusu olamaz" şeklinde konuştu. 
     



 SPOR 

























</TEXT>
</DOC>
