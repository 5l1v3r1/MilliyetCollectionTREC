<DOC>
<DOCNO> 60765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/05/son/sontur27.html </URL>
<DATE> 2002/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yolda yürürken buz sarkıtlarına dikkat 
</HEADLINE>
<TEXT>

     İstanbul Büyükşehir Belediyesi Acil Yardım ve Cankurtarma Müdürü Dr. Sadık Danışman, vatandaşlara, çatı ve tabelalarda oluşan buz sarkıtlarının altında yürümemeleri uyarısında bulundu. 
     Dr. Danışman, yaptığı yazılı açıklamada, kentte ağır kış şartları nedeniyle oluşabilecek acil sağlık problemlerinin önlenmesi için vatandaşların dikkatinin çekilmesi gerektiğini söyledi. 
     Dr. Danışman, çatı ve tabelalarda oluşan buz sarkıtlarının, sıcaklığın sıfır derecenin üstüne çıkması durumunda, bulundukları yerlerden koparak düşeceği ve hayati tehlike oluşturacağının tespit edildiğini belirtti. 
     Herhangi üzücü bir durumun yaşanmaması için buz sarkıtları altında yürünmemesi gerektiğini vurgulayan Dr. Danışman, bina sahiplerinin buzları kontrollü olarak düşürmelerinin uygun olacağını bildirdi. 
     






</TEXT>
</DOC>
