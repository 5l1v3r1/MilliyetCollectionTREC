<DOC>
<DOCNO> 76691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/05/son/sontur21.html </URL>
<DATE> 2002/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da yine bir banka soyuldu... 
</HEADLINE>
<TEXT>

     İstanbul'da beşinci banka soygunu... 
     Bakırköy'de Vakıfbank İncirli şubesi silahlı bir kişi tarafından soyuldu. İçeridekileri etkisiz hale getirdikten sonra kasadaki paraları alan soyguncu yaya olarak kaçtı. 
     Soygunun duyulmasından sonra çevreyi kuşatan polis ekipleri operasyona başladı. Ancak paralarla birlikte uzaklaşan soyguncunun izine rastlanılamadı. 
     
     İKİ MİLYAR ALMIŞ 

     Bakırköy'deki Türkiye Vakıflar Bankası ödeme bürosundan yaklaşık 2 milyar lira gasp edip yaya olarak kaçtığı belirlenen soyguncunun yakalanması amacıyla toplu taşıma araçlarında uygulama başlatıldı. 
     Alınan bilgiye göre, Zeytinlik Mahallesi Ray Sokak üzerinde bulunan, emeklilere ödeme yapılan ve faturaların kabul edildiği Türkiye Vakıflar Bankası Bakırköy Ödeme Bürosu'na gelen silahlı bir soyguncu, çalışanları etkisiz hale getirdi. Soyguncu daha sonra, burada bulunan yaklaşık 2 milyar lirayı aldı. 
     Olay yerinden yaya olarak kaçan ve eşkali belirlenen kısa boylu hafif şişman gri mont ve bere giyen soyguncunun yakalanması amacıyla, toplu taşıma araçlarında uygulama başlatıldı. 
     İstanbul Emniyet Müdürü Hasan Özdemir, emniyet birimlerine polis telsizinden bankalar, kuyumcular ve döviz büroları önlerindeki güvenlik önlemlerini artırmaları talimatını verdi. 
     
     GÜVENLİK GÖREVLİSİ BANKADA DEĞİLMİŞ 

     Bakırköy'deki Türkiye Vakıflar Bankası ödeme bürosunda gerçekleşen soygun sırasında güvenlik görevlisinin büroda olmadığı bildirildi. 
     Olay yerinde incelemelerde bulunan İstanbul Emniyet Müdür Yardımcısı Gündüz Memişoğlu, gazetecilerin soruları üzerine, silahlı soyguncunun 4 çalışanı etkisiz hale getirdikten sonra yaklaşık 2 milyar lirayı gasp ederek yaya olarak kaçtığını söyledi. 
     Soyguncunun maske takmadığını belirten Memişoğlu, güvenlik elemanının başka bir Vakıfbank Şubesi'ne para götürmek için görevlendirildiğini vurgulayarak, ''Soyguncu büyük bir ihtimalle güvenlik görevlisinin bankadan çıkışını bekledi'' dedi. 
     Soygun sırasında ödeme bürosunda yaklaşık 40 milyar lira bulunduğu, ancak iç bölüme girmeyen soyguncunun görevliler tarafından verilen 2 milyar lirayı poşete doldurarak olay yerinden uzaklaştığı öğrenildi. 
     Büro sorumlusu ve güvenlik görevlisi, ifadelerine başvurulmak üzere emniyete götürülürken, soyguncunun yakalanmasına çalışıldığı bildirildi. 
     






</TEXT>
</DOC>
