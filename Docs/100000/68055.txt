<DOC>
<DOCNO> 68055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/17/guncel/gun08.html </URL>
<DATE> 2002/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Mecburi hizmet verimli olur mu 
</HEADLINE>
<TEXT>

ÇAPRAZ ATEŞ 
     YILDIZ YAZICIOĞLU 

     Sağlık Bakanlığı’nın erteleme süresi sona eren Mecburi Hizmet Yasası’nı 27 Mart’tan itibaren yeniden uygulamaya başlayacak olması tartışma yarattı. Türk Tabipler Birliği TTB yasaya "antidemokratik" olduğu için karşı olduğunu ve TBMM’nin yasayı iptal etmesi gerektiğini savunuyor. Bakanlık ve TTB arasındaki tartışmaya doktor milletvekilleri de katıldı 
     
     Osman Durmuş Sağlık Bakanı 
Erteleme kararı çıkmaz      Mecburi Hizmet Yasası’na ilişkin Bakanlar Kurulu’ndan yeni erteleme kararı çıkacağını sanmıyorum. Hekim ihtiyacı olan yörelerimiz var, bu ihtiyacı karşılamamız lazım. Birkaç yıl sonra artık hekimler iş bulamayacak hale gelecek. Belki mecburi hizmeti onlar kendileri isteyecek. Biz hekimlerin, özlük haklarını da iyileştirmek istiyoruz. Bakanlar Kurulu’nda bunun gerçekleşmesi için ısrar edeceğim. 
     
     Sefer Aycan Sağ. Bakanlığı Müsteşarı 
Doktor sayısı yetersiz      Türkiye’de birkaç il hariç tüm illerde doktor sayımız yetersiz. Mevcutta Şırnak’ta yüzde 36, Erzincan’da yüzde 9 ve Ardahan’da yüzde 21 oranında doktor var. Halkına sağlık hizmeti götüremeyen bir Bakanlık olmayı tercih etmemiz sözkonusu olamaz. Yasaya göre, mecburi hizmet, toplam 2 yıl olacak. Eğer doktor, 3 ay içerisinde kura çekmeye gelmezse gıyabında kurası çekilecek. Tayin edildiği yere gitmezse özel sektörde de çalışması engellenecek. 
     
     Mehmet Telek MHP milletvekili 
Mecburi hizmet tek çözüm      Bu yasa ilk çıktığında yeni mezun doktor olarak üç ay sonra mecburi hizmet yapmaya başladım. Yani ilk mağdurlarından biri benim ancak ben yasanın uygulanması gerektiğine inanıyorum. Türkiye’de doktorların dengesiz dağılımı sözkonusu. Başka çaresi olsa o yapılırdı. Ama doktorları ücret politikası ile teşvik etmek içinde bulunduğumuz ekonomik kriz ortamında mümkün değil. Bunun için Mecburi Hizmet Yasası’nı uygulamak tek çözüm. 
     
     Dr. Ümit Erkol Tabipler Odası 
Yasa çözüm değil      Sağlık Bakanlığı’nın bu yasayı yeniden çözüm olarak sunmasını yanlış buluyoruz. Yasa ilk çıkarıldığında da hekim dağılımı sorununu çözeceği iddia edilmişti. Yasa 10 yıl boyunca uygulandı ancak çözüm getirmedi. Biz de doktor dağılımında sorun olduğunu kabul ediyoruz ama bu sorun doktorları geri kalmış yörelerde çalışmaya teşvik etmekle çözülür. Mahrumiyet bölgesine gidecek doktora tıbbın gelişimini takip edecek alt yapı sağlanmalı ve ücretleri yüksek olmalı. Mecburi hizmet çözüm değil sorun yaratacak. 
     
     Gaffar Yakın DSP milletvekili 
Zorlama olmamalı      Mecburi hizmet kesinlikle çağdaş bir yöntem değil. Uygulanmasını taraftar değilim. Doktorlara çalıştığı zaman ve yer ile doğru orantılı olarak kazanma koşulları yaratılmalı. Bir yerde doktor bulunması, orada kaliteli ve verimli sağlık hizmeti verileceği anlamı taşımıyor. Eğer doktorların koşulları iyileştirilmezse mecburi gittiği yerde verimli çalışmayacaktır. Türkiye genelindeki doktor sayısı dağılımını düzeltmek için teşvik edici önlemler alınmalı. Zorlama ile halkın sağlığı için çözüm getirilmesi mümkün değil. Sağlık işletmeliği anlayışımızı değiştirmeliyiz. TTB, yasaya karşı çıkmakla haklı. 
     



 GÜNCEL 





















</TEXT>
</DOC>
