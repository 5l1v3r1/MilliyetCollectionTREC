<DOC>
<DOCNO> 64396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/27/spor/spo02.html </URL>
<DATE> 2002/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağır fatura 
</HEADLINE>
<TEXT>

Kocaelispor karşısında Yusuf, Abdullah, Mirkoviç ve Revivo forma giyemeyecek 
     ANKARAGÜCÜ yenilgisiyle zirve yarışında bir adım daha geriye düşen Fenerbahçe bir ağır darbe de cezalı duruma düşen oyuncularından aldı. İkinci yarıda kırmızı kart gören Yusuf ve Abdullah’ın dışında dördüncü sarı kartını alarak cezalı duruma düşen Mirkoviç’in önümüzdeki hafta forma giyemeyecek olması Sarı - Lacivertli takımın yarasına tuz biber ekti. 
     FENERBAHÇE’DE bu üç futbolcunun dışında önceki günkü antrenmanda sakatlanan ve Ankaragücü karşısında görev alamayan Revivo da büyük sıkıntı yarattı. İsrailli yıldızın arka adalesindeki sakatlığın ciddi olduğu ve bu hafta da oynayamayacağı belirtildi. Johnson’dan da mahrum olan Sarı - Lacivertli teknik heyet şimdiden kara kara düşünmeye başladı. 
     
İşimiz zorlaştı’      GÖREVE geldiği günden beri ikinci deplasman maçında da yüzü gülmeyen Fenerbahçe Teknik Direktörü Lorant, "Üzgünüm. Ancak kesinlikle şampiyonluk şansımız bitmedi. Ancak zorlaştı" dedi. Alman teknik adam "1 - 0 önde iken konsantre olamadık. Orta alanda da rakibe çok taviz verdik" dedi. 
     İKİNCİ kırmızı karttan sonra işlerinin zorlaştığını belirten Lorant, "Bu yenilginin fizik güçle alakası yok. Kondisyon yönünden onlardan memnunum" diye konuştu. Lorant, "Herşeye rağmen oyuncularımı kutlarım. İkinci yarıda iki eksiğe rağmen iyi pres yaptılar" ifadelerini de kullandı. 
     
Hakeme yüklendiler      İKİNCİ yarının ikinci deplasmanından da eli boş dönen Fenerbahçe’de yöneticiler faturayı hakem Ali Aydın’a çıkardılar. Asbaşkan Hamdi Akın, "İkinci yarıda sahada hakem katliamı yaşandı. Bu hakemlere artık birilerinin dur demesi gerekiyor" diye konuştu. Basın Sözcüsü Atilla Kıyat ise, "Çok önemli bir üç puan kaybettik. Matematiksel olarak şansımız sürüyor. Hakemler için bir şey söylemiyoruz. MHK ile gözlemci konuşsun" dedi. 
     
İlk raund Kadıköy’ün      HÜSEYİN YAVUZ 

     FENERBAHÇE Kulübü Yüksek Divan Kurulu seçimlerini, Kadıköy Grubu’nun desteklediği Adnan Alptekin kazandı. 1100 Divan üyesinden 436’sının katıldığı seçimde Alptekin 202 oy alırken, Fenerbahçe Grubu’nun adayı Nejat Akdoğan 145, Birleşik Fenerbahçeliler Derneği’nin adayı Asuman Eğribozlu ise 60 oyda kaldı. Birleşik Fenerbahçeliler Vakfı ise aday çıkarmadı. Yeni dönemde 2. Başkanlığa Osman Göktan, Genel Sekreterliğe Kemal Belgin, katipliklere de Gönül Yıldıran ile Didem Tanaçan seçildi. 
     



 SPOR 
























</TEXT>
</DOC>
