<DOC>
<DOCNO> 61744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/11/son/sondun04.html </URL>
<DATE> 2002/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, giderek "bekarlar ülkesi" oluyor 
</HEADLINE>
<TEXT>

     Hiç evlenmeyen gençlerin sayısının giderek arttığı ABD'nin, hızla bir ''bekarlar ülkesi'' haline geldiği bildirildi. 
     Nüfus İdaresi'nin kayıtlarına göre, bekarlar yetişkin nüfusun yüzde 40'ını oluşturuyor. Tahminlere göre, yetişkinlerin yüzde 10'u hayatları boyunca hiç evlenmeyecek. 
     ABD'de bekar sayısının son 30 yıl içinde iki katına çıktığı belirtiliyor. 
     Bu arada, evlenme yaşı da kadınlarda 25'e, erkeklerde 27'ye yükseldi. 
     ''ABD neden giderek bekarlar ülkesi haline geliyor'' sorusuna yanıt arayan uzmanlar, ''Gençler evlilik konusunda daha fazla şey talep eder hale geldiler'' sonucuna vardı. 
     ABD'de 1965 yılında yapılan bir araştırmaya göre, üniversite bitiren kadınların yüzde 75'i ''diğer koşullar uygunsa, sevmedikleri bir erkekle evlenebileceklerini'' söylerken, günümüzde bu görüşün geçerliliğini korumadığına dikkat çekildi. 
     Rutgers Üniversitesi tarafından yapılan araştırma, 20-29 yaş grubundaki gençlerin yüzde 94'ünün, ''evlenecekleri kişiyle ruhen anlaşma koşulu aradığını'' ortaya çıkardı. Bunun yanı sıra günümüzde kadınlar maddi açıdan erkeklere ihtiyaç duymuyor ve kendi yaşamlarını kendileri kurabiliyor. 
     Araştırmalar, bekarların yalnızlıklarını da arkadaş çevrelerinde giderdiklerini ortaya koydu. Gençler bu yeni oluşuma ''kent kabileleri'' adını veriyor. Uzmanlar, bu toplumsal olayın TV dizilerine de yansıdığına ve ''Seks ve Kent'' Sex and the City ve ''Arkadaşlar'' Friends gibi dizilerin, genç ve bekar kadın ve erkeklerin başlarından geçenleri anlattığına dikkat çekiyor. 
     






</TEXT>
</DOC>
