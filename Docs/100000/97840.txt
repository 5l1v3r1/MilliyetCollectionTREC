<DOC>
<DOCNO> 97840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/guncel/gun14.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
SATIRBAŞI 
</HEADLINE>
<TEXT>

     17 Kasım’da tornacı Türk 
     17 Kasım terör örgütünün, Türkiye’deki yasadışı bir örgüt üyelerinden en az biriyle ilişkisi bulunduğu ortaya çıktı. 17 Kasım’ın bir soygununda, Türkiye’deki yasadışı örgütlerden birinin üyesi yer aldı. Yunan devlet televizyonu NET’e göre, 17 Kasım örgütünün tetikçilerinden Hristoforos Ksiros, polise verdiği yazılı ifadede, örgütün gerçekleştirdiği bir soygunda mesleği tornacı olan "bir Türk"ün de yer aldığını söyledi. NET’in haberinde, Ksiros’un ifadesinde bahsettiği Türk’ün adını da açıkladığı belirtildi. Ancak NET, bu kişinin adını açıklamadı. Edinilen bilgilere göre, söz konusu kişi Yunanistan’da "siyasi mülteci" statüsünde bulunuyor. 
     
     Gürel Karataş’ın iadesini istedik 
     Dışişleri Bakanı Şükrü Sina Gürel, Atina’dan Dursun Karataş’ın yakalanıp, iade edilmesini istediklerini söyledi. Gürel, "Zaten öteden beri bazı dost bilinen ülkelerin, hatta müttefiklerimizin bizi bölmek isteyen, bize karşı faaliyette bulunan birtakım terör örgütlerine yardımcı oldukları konusunda yalnız kuşkularımız değil, kanıtlarımız da vardı. Yunanistan da bunlardan bir tanesi" dedi. Karataş’ın Atina’da bulunup bulunmadığının doğruluğu konusunda Yunanistan’dan bilgi istediklerini belirten Gürel, "Ayrıca bu kişi Yunanistan’da ise hemen yakalanıp Türkiye’ye iade edilmesi gerektiğini bildirdik" diye konuştu. 
     
     Orhan Kabibay vefat etti 
     27 MAYIS 1960 ihtilalinin önde gelen isimlerinden Milli Birlik Komitesi Üyesi emekli Kurmay Albay, eski CHP milletvekili Orhan Kabibay 84 öldü. Yüksek tansiyon ve kalp yetmezliği rahatsızlığıyla Mersin Üniversitesi Araştırma ve Uygulama Hastanesi’nde tedavi gören Kabibay, dün sabah yaşamını yitirdi. Kabibay’ın cenazesi yarın Muğdat Camii’nde kılınacak namazın ardından Şehir Mezarlığı’nda toprağa verilecek. 
     
     48. partiyi Mümtaz Hoca kurdu 
     Kuruluş çalışmaları uzun süredir Mümtaz Soysal tarafından yürütülen "Bağımsız Cumhuriyet Partisi" BCP , 48. parti olarak siyasi hayata "Merhaba" dedi. Partinin kuruluş dilekçesi dün İçişleri Bakanlığı’na verilirken, BCP’den yapılan açıklamada, Kurucular Kurulu’nun 67 kişiden oluştuğu, parti organlarının hafta sonu yapılacak toplantıda seçileceği kaydedildi. BCP’nin kurucuları arasında, Prof. Sina Akşin ve Prof. Cevat Geray da yer aldı. 
     
     Gül Vekiller kaçamaz AB yasaları çıkar 
     AKP’li Abdullah Gül’den ilginç itiraf ve açıklama... Haftalık haber dergisi Tempo’ya konuşan AKP Genel Başkan Yardımcısı Abdullah Gül, TBMM’nin seçim kararı almasının ardından sanıldığının aksine milletvekillerinin Meclis’ten kaçmayacağını söyledi. Gül, Tempo dergisinde yayımlanan söyleşisinde, "Seçim kararı alındıktan sonra milletvekilleri Meclis’te durur mu " sorusuna şu yanıtı verdi "Milletvekilleri, partisinin gözüne girmek için Meclis’te en ön sırada oturmak için birbiriyle yarışırlar." 
     



 GÜNCEL 

















</TEXT>
</DOC>
