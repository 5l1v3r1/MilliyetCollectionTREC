<DOC>
<DOCNO> 72610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/son/sonspo43.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da isteğe bağlı idman... 
</HEADLINE>
<TEXT>

     Avrupa Şampiyonlar Ligi'nde deplasmanda İtalya'nın AS Roma takımıyla 1-1 berabere kalan Galatasaray'da futbolcular, İstanbul'a döner dönmez ayağının tozuyla idmana çıktı. 
     Teknik direktör Mircea Lucescu, idmana katılmayı futbolcuların isteğine bırakırken, çalışmada Mondragon, Arif, Niculescu, Victoria, Suat, Gonzales ve Fleurquin yer aldı. 
     Sarı-kırmızılı futbolcular sadece koşu yapmakla yetinirken, Arif ve Ergün, bir süre ayak tenisi oynadı. 
     İdmanı izlemek için tesislere alınmayan sarı-kırmızılı taraftarlar, Rumen teknik adamın emri üzerine tribünlerden çalışmayı izleyebildi. Taraftarlar, Roma'daki maçın ardından tartaklanan kaleci antrenörü Eser Özaltındere'ye büyük ilgi gösterip, yanlarına çağırdı. 
     Antrenör Özaltındere, taraftarlarla kucaklaşırken, bol bol da imza dağıttı. 
     Bu arada Lucescu, Berkant ile bir süre saha kenarında görüşürken, kaptan Bülent Korkmaz da tesislere gelen kızıyla top oynadı. 
     Trabzonspor ile yapacağı lig maçı ertelenen Galatasaray, FC Barcelona ile 19 Mart Salı günü yapacağı maçın hazırlıklarına yarın çift idmanla başlayacak. 
     Öte yandan sarı-kırmızılı futbolcularla birlikte kulüp doktoru Serhan Kurtulmuş'a da kulüp yönetim kurulunun konuşma yasağı getirdiği öğrenildi. Dr. Kurtulmuş, kendisinin yarına kadar futbolcuların sakatlıklarıyla ilgili herhangi bir açıklama yapamayacağını söyledi. 
     Galatasaray'da, önemli sakatlığı bulunan futbolcu olmadığı öğrenildi. 
     






</TEXT>
</DOC>
