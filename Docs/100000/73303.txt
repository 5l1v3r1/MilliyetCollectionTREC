<DOC>
<DOCNO> 73303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/18/son/sontur11.html </URL>
<DATE> 2002/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Tacizle suçlanan hakim "Ben ölümü bekliyorum" 
</HEADLINE>
<TEXT>

     Zonguldak 1. Asliye Hukuk Mahkemesi Hakimi Asım Açıkgöz, hakkında bazı gazetelerde yer alan taciz iddialarını yalanlayarak, ''Hastalığım nedeniyle eşimle bile aile ilişkilerimi sınırlandırmışken, tacizde bulunmam imkansız'' dedi. 
     Hakim Açıkgöz, taciz iddialarıyla ilgili olarak, eşiyle birlikte gazetecilere yaptığı açıklamada, kendisinin siroz ve şeker hastalığının yanı sıra karaciğer kanseri olduğunu, bu nedenle birisini taciz ederek cinsel ilişkiye zorlamasının tıbben mümkün olmadığını söyledi. 
     Açıkgöz, taciz iddiasında bulunan kadınlardan Selda Küçükbekir'in söylediklerine kanıt olarak gösterdiği ve Eski Zonguldak Adalet Komisyonu Başkanı Uğur Akay'a götürüp dinlettiğini belirtiği kasetin, adalet başmüfettişi tarafından yapılan çözümünde hiçbir ses ve söz duyulmadığını söyledi. Kasette, yalnızca gürültü olduğunun belirlendiğini anlatan Açıkgöz, şöyle dedi 
     ''Kadının anlattığı olay ile beyan tarihi arasında iki yıl geçmiştir. Kadına tacizde bulunduğumu kim gördü Şahit yok. Hastalığım nedeniyle eşimle bile aile ilişkilerimi sınırlandırmışken, tacizde bulunmam imkansız. Ben ölümü bekleyen biriyim. Delil diye iddia ettikleri kasette de hiç ses yok.'' Açıkgöz, kendisi hakkında gazetelerde tacizde bulunduğu yönünde haber yapan muhabir hakkında tazminat davası açacağını belirterek, bu iddiayı ortaya atan kadınlardan Nermin Çakar'ın kadın sattığını ve bunun da polis kayıtlarında yer aldığını söyledi. Görev yaptığı sırada gerginlik yaşadıkları Uğur Akay'ın tayininin çıkartılmasının, kendisinden bilinmesi nedeniyle iftiraya uğradığını savunan Açıkgöz, Akay'ın daha önce çalıştığı yerlerden hiçbirinde görev süresini dolduramadığını, gittiği yerlerde 40 kişiyi birbirine düşürerek mahkemelik ettiğini, kendisinin gecekonduda oturduğunu, Akay'ın da çift otomobille kral hayatı yaşadığını iddia etti. 
     Hakimin eşi Ülker Açıkgöz, 27 yıldır beraber olduğu eşinden şüphesi olmadığını, hasta eşinin böyle bir şey yapmasının imkansız olduğunu söyledi. 
     Hakim Açıkgöz, 11 yıldır Zonguldak'ta görev yapıyor. 
     






</TEXT>
</DOC>
