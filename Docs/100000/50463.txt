<DOC>
<DOCNO> 50463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/04/guncel/gun05.html </URL>
<DATE> 2001/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Devleti kurtarmak için define avına çıktılar 
</HEADLINE>
<TEXT>

Konya’da bir mağarayı 500 ton altın bulmak için kazan Abdullah Şakrak, iddialı konuştu "Birkaç gün içinde Türkiye’yi kurtaracağız" 
     FEVZİ KIZILKOYUN Konya DHA 

     Konya’nın Karatay ilçesi Yazıbelen köyü Karacehennem Mağarası’nda 500 ton altın bulunduğu iddiasıyla başlatılan define kazısı 45’inci gününe girdi. Mağara içine ulaşıldığını belirten defineci Abdullah Şakrak, "Bugüne kadar 90 milyar lira harcadım. Birkaç gün içinde altına ulaşacağımdan eminim" dedi. 
     Şakrak ile 11 ortağının 45 gün önce Karacehennem Mağarası’nda yasal izinle başladığı define avı Jandarma denetiminde sürüyor. Üç iş makinesi ve 15 işçiyle devam eden kazıda, mağara içine ulaşıldı. 
     
     Frigya darphanesi 
     Mağaranın Frigyalılar dönemi darphanesi olduğunu ve tonlarca altın bulunduğu iddiasını yineleyen Şakrak şunları söyledi 
     "13 yıldır yaptığım araştırma sonunda Frigyalılar döneminde mağaranın darphane olarak kullanıldığını ve 500 tonun üzerinde külçe altın bulunduğuna inanıyorum. Mağara içinde toplam uzunluğu 36 kilometreye ulaşan çok sayıda galeri bulunuyor. 90 milyar lira harcadığım kazıda 15 günlük sürem kaldı. Süre bitmeden altına ulaşacağımıza inanıyorum. Altınlar Türkiye’yi kurtaracak." 
     Karacehennem Mağarası’nın 100 metre çapında girişi bulunuyor. 
     Çok sayıda güvercin ve yarasanın yaşaması nedeniyle mağara tabanında yaklaşık 2 bin ton gübrenin biriktiği belirlendi. Abdullah Şakrak, kazıları, mağaranın orta ve yatay bölümlerinde yapıyor. 
     



 GÜNCEL 





















</TEXT>
</DOC>
