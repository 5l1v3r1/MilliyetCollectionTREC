<DOC>
<DOCNO> 88118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/05/son/sonspo10.html </URL>
<DATE> 2002/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin - İngiltere maçı güvenlik açısından "en tehlikeli" maç... 
</HEADLINE>
<TEXT>

     17. Dünya Kupası finallerinde F Grubu'nda 7 Haziran Cuma günü yapılacak Arjantin-İngiltere karşılaşması, sportif öneminin yanı sıra güvenlik açısından da dikkatleri çekiyor. 
     Japonya'nın Sapporo kentinde yapılacak maçta, holiganlarıyla ünlü İngilizlerin olay çıkarmasından endişe duyan Japon yetkililer ve basın, karşılaşmayı ''en tehlikeli maç'' olarak değerlendirirken, İngiliz güvenlik yetkilileri, maça ''düşük riskli'' dedi. 
     Güvenlik çalışmaları kapsamında Japonya'da bulunan İngiliz Polis Şefi Ron Hogg, düzenlediği basın toplantısında, Japonya'ya gelen İngilizleri ''iyi taraftarlar'' olarak tanımlarken, güvenlik güçlerinin fazla zorlanmayacağını bildirdi. 
     Hogg, 6 bin biletli, bin kadar da biletsiz İngiliz taraftarın Sapporo'ya geleceğini belirtirken, Japon yetkililer, 8 bin 500'den fazla İngiliz taraftarın ülkeye geldiğini ve bunların çoğunun Saitama'daki İsveç maçını izlediğini açıkladılar. 
     Bugüne dek hiçbir İngiliz taraftarın herhangi bir taşkınlık veya alkol kullanımı yüzünden gözaltına alınmadığına dikkati çeken Hogg, ''Japon polisinin vatandaşlarımıza yaklaşımı ve uyumu çok iyi. Fazlasıyla tatmin olduk. Gösterdikleri profesyonellikten dolayı kendilerine teşekür borçluyum'' diye konuştu. 
     Hogg, karşılaşmayı ''yüksek riskli'' olarak değerlendirmediklerini, ''düşük riskli'' bir maç olacağını tahmin ettiklerini ifade ederken, Japon medyası, Arjantin-İngiltere maçını dikkate alarak, Sapporo'yu, Japonya'da maçların yapıldığı 10 bölgeden en tehlikelisi olarak tanımladı. 
     





</TEXT>
</DOC>
