<DOC>
<DOCNO> 89087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/ekonomi/aeko.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Avantaj HSBC’de 
</HEADLINE>
<TEXT>

HSBC Bank, Advantage kart hizmetlerini sunan Benkar’ın tamamını almak için Boyner Holding ile ön anlaşma imzaladı 
     EKONOMİ SERVİSİ 

     HSBC Bank AŞ, Benkar Tüketici Finansmanı ve Kart Hizmetleri AŞ’nin yüzde 100’ünü almak üzere Boyner Holding ile prensip anlaşmasına vardı. 
     Bu doğrultuda ön anlaşma imzalandı. Bankadan yapılan açıklamada, satın almanın Benkar hisselerinin yüzde 100’ü ile, Advantage markası dahil şirketin tüm operasyon ve aktiflerinin devrini kapsadığı bildirildi. Benkar’ın HSBC’nin mevcut yerel bankacılık operasyonlarına entegre edileceğinin kaydedildiği açıklamada, şöyle denildi 
     
     Boyner, destek verecek 
     "HSBC müşterilerine taksit kart olanakları sağlanırken, Advantage Card müşterilerine ise uluslararası kredi kartı ve diğer bankacılık hizmetlerinin sunulması hedefleniyor. İki grup arasında imzalanacak diğer bir anlaşma ile Boyner Grubu, Advantage Card operasyonunda HSBC Bank’a hizmet vermeyi sürdürecek.’’ 
     Kesin satış anlaşmasının beş hafta sonra imzalanması bekleniyor. Satın almadan sonra Boyner Grubu, Advantage üye işyeri ilişkileri, kampanyalar, müşteri sadakat programları ve pazarlama konularında HSBC Bank’a hizmet vermeyi sürdürecek. Boyner Holding AŞ Murahhas Azası Cem Boyner, "Advantage mucizesinin geldiği noktanın, HSBC tarafından çok iyi değerlendirildiğini" söyledi. 
     
     Dünya devini seçtik’ 
     Boyner, HSBC’ye satış kararının nedenini, Advantage’nin ulaştığı büyük hacimlerin ancak dev bir uluslararası bankanın bünyesinde sürdürmenin ve büyütebilmenin mümkün olacağını düşünmeleri olarak açıkladı. 
     "Daha önce düşündüğümüz yüzde 65’li 50’li yapılar yönetimde tereddütler doğurduğu için düşündük ki en doğrusu bu işi böyle bir dünya devi ile bir arada yapmak" diyen Boyner, şöyle dedi 
     "Bütün kredi kartı işi HSBC’de olacak. Ama, pazarlama, müşteri ilişkileri, üye kuruluş ilişkileri gibi hizmetler için biz uzun yıllar desteğimizi vereceğiz." Boyner, satış değerini açıklamak için erken olduğunu ve beş haftalık sürecin bitmesini beklediklerini kaydetti. 
     Benkar’la satın alma anlaşması imzalayan HSBC Bank, dünyada 81 ülkede 7 bini aşkın ofisi, 96 milyar dolar aktif büyüklüğü bulunan HSBC Grubu’na bağlı. HSBC Bank, geçen yıl Demirbank’ı satın almıştı. Bankanın 160 şubesi, 3 bin 300 çalışanı ve yüzde 100 iştiraki olan HSBC Yatırım şirketi bulunuyor. Banka, 440 bini kredi kartı sahibi toplam 1 milyondan fazla bireysel müşteriye hizmet veriyor. 
     Benkar’ın başından daha önce Akbank ve Fiba Holding ile iki evlilik girişimi geçmişti. 
     
     İki nişan atmıştı 
     Akbank, imzalanan protokole uyulmaması nedeniyle görüşmeleri kestiğini açıklamış, ardından masaya oturan Hüsnü Özyeğin’in şirketi Fiba Holding’in Boyner Holding ile Advantage’da yüzde 50 - 50 ortaklık için anlaştığı duyurulmuştu. 
     
Advantage’la uluslararası hizmetler sunacağız’      HSBC Bank Genel Müdürü Piraye Antika, Türkiye’de Demirbank’ın alınması ile başlayan bireysel bankacılık yelpazesindeki genişleme sürecini Advantage ile sürdüreceklerini söyledi. 
     Advantage Card’ın 1.5 milyonu aşkın kart hamili ve geniş üye işyeri ağı operasyonu ile Türkiye’nin en başarılı tüketici finansmanı operasyonu olduğunu belirten Antika, şöyle dedi "Bu satın alma sürecinin sonunda HSBC müşterilerine taksit kart olanakları sağlanırken, Advantage Card müşterilerine ise uluslararası kredi kartı ve diğer bankacılık hizmetlerini sunmayı hedefliyoruz. Advantage Card sahiplerinin faydalandığı hizmetler kesintisiz sürecek." 
     
HSBC’nin atağıyla taksitli alışveriş kartı pazarında rekabet artacak      1998 sonunda hizmete giren Advantage Card’ın sahibi olan Benkar, 288 üye kuruluşu ve 1.5 milyonun üzerindeki kart kullanıcısı ile Türkiye’nin banka sektörü dışında en büyük kart organizasyonlarından biri. Advantage Card, 5 binden fazla satış noktasında kullanılabiliyor. 
     Advantage’ın HSBC’ye geçmesiyle birlikte kart pazarındaki rekabet de kızışacak. Bu yılbaşından itibaren bankalar da taksit kart uygulamasına hızlı bir şekilde girdi ve kredi kartlarına taksitli alışveriş olanağını ekledi. Halen Garanti Bankası’nın Bonus Card, İş Bankası’nın Maximum, Akbank’ın Axess, Dışbank’ın İdeal, Yapı Kredi’nin World, Finansbank’ın Galaxy Card’ı bulunuyor. Pamukbank da kredi kartına taksit özelliği kazandırdı. 
     



 EKONOMİ 






















</TEXT>
</DOC>
