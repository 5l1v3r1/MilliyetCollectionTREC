<DOC>
<DOCNO> 86482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/spor/spo06.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
En iyi defans 
</HEADLINE>
<TEXT>

Effenberg, Hırvatistan’ın yerküredeki en iyi savunmaya sahip olduğunu söylüyor. Ama elemelerde hiç yenilmeyip, kalesinde sadece iki gol gören savunmalarının önemli oyuncusu Tudor takımda yok 
     Mehmet Demirkol 

     Dünya Kupası’na ilk katılımında üçüncülüğü yakalamak kolay değil kuşkusuz. 1998’de eğer Thuram, forvetteki arkadaşlarının yapamadığını iki golle beceremese, belki de Brezilya’yla final oynayacaktı Hırvatistan. O gün Hırvatistan’ın çok formda kariyerinin zirvesinde oyunculardan kurulu olduğunu hatırlamalı. Boksiç, Suker, Jarni, Prosinecki gibi oyuncular artık emeklilik sınırındalar. O takımın iki yıl sonra Avrupa Şampiyonası’na katılma hakkını yakalayamaması bugün Hırvatistan’ın yapıp, yapamayacakları konusunda oldukça kafa karıştırıcı. Sonrasında elemelerde Belçika ve İskoçya’nın önünde yenilgisiz ve sadece iki gol yiyerek, grup lideri olarak kalifiye olmaları da. Bunda büyük payı olan Juventus’lu savunmacı Tudor’un sakatlığı nedeniyle kadroda yer almaması Mirko Joziç’i en çok düşündüren konu. 
     Şu andaki Hırvatistan’ı, gruptaki rakipleri Meksika’nın hocası Javier Aguirre şöyle tanımlıyor "Beni etkileyemediler. Çok düzenli bir oyunları var, ama gol atmakta çok zorlanıyorlar." Bunda genç oyuncuları Bosko Balaban’ın sezon boyunca Aston Villa’da yedek kalması önemli rol oynuyor. Yani Vlaoviç ve Vugrinec dışında yine yaşlı oyunculara bağımlılar. Alen Boksiç kadroda, ama sürekli sakatlıkları nedeniyle ona ne kadar güvenilebilir bilinmez. Suker ise 1860 Münih’le birlikte 14 maçta 4 gol atabildi ve ciddi bir form düşüklüğü görülüyor. Yine de engin tecrübelerine ihtiyaç var. Çok defansif bir takım olmaları ülkede tepkilere yol açıyor. Ama bu işi gerçekten iyi yapıyorlar. Mesela Effenberg onların Dünya’nın en iyi savunmasına sahip olduklarını söylüyor. Orta sahada Prosinecki’ye çok bağımlılar. Staniç ve Rapajc, milli takımda bir türlü bekleneni veremiyor. 
     Kısacası Hırvatistan Meksika ve Ekvador’u geride bırakarak bir üst tura çıkabilir, ama ondan sonrası 98 kadar kolay olmayacak. 
     
Yıldız adayı      Davor Suker 
     Her ne kadar 35’indeyse de, elinizde Suker gibi bir kariyer varsa, ondan yararlanırsınız. 4 yıl önceki kupanın gol kralı, 67 milli maçta 45 gol atmış bir sayı makinesi Suker. 1987’de 21 yaş altı Dünya Kupası’nı kazanan Yugoslavya’nın en önemli oyuncularından biriydi, Boban ve Jarni ile birlikte. Finalde Möllerli Almanya’yı yenmişlerdi. Sonra Sevilla’da muhteşem 5 sezon ve kariyerinin zirvesine çıktığı Real Madrid’den sonra ne Arsenal’de, ne de West Ham’da eski günlerine dönemedi, ama hala tecrübesiyle büyük bir umut. 
     

</TEXT>
</DOC>
