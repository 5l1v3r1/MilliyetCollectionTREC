<DOC>
<DOCNO> 82661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/07/son/sonspo14.html </URL>
<DATE> 2002/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Şaş ''Lucescu ile Terim arasında ayrım yapmam'' 
</HEADLINE>
<TEXT>

     Milli Takım ve Galatasaray'ın başarılı oyuncusu Hasan Şaş, ''Lucescu ile Terim ayrımı yapmak istemiyorum. 
     Yöneticiler doğru karar vermişlerdir'' dedi. 
     Hasan Şaş, Çukurova Üniversitesi Ç.Ü Eğitim Fakültesi öğrencileriyle Akif Kansu Toplantı Salonu'nda ''Sohbet Toplantısı'' yaptı. Hasan Şaş, iyi futbolcu olmanın koşullarının özel yaşama dikkat etmek ve çok çalışmak olduğunu söyledi. 
     Yapı olarak hırslı ve inatçı olduğunu, kimseyi örnek almadığını ve başarısında yeteneklerini iyi kullanmasının büyük etkisi bulunduğunu ifade eden Hasan Şaş, şöyle konuştu 
     ''Futbola 13 yaşında Karataşspor'da başladım. 18'inde Ankaragücü'ne transfer oldum. İlk yıllarımda kendimi kanıtlama fırsatı bulamadım. Bazı antrenörlerim beni anlamak istemediler. 
     Özellikle Galatasaray'da Fatih Terim hocaya çok şey borçluyum. 
     Lucescu da iyi insan ve iyi antrenördü. Her ikisi arasında ayrım yapmak istemiyorum. Bu yanlış olur. Yöneticiler doğru karar vermişlerdir. Fatih Terim'in bilgisi, deneyimi, sporcularla ve çevreyle ilişkileri, liderlik vasıfları tartışılmaz. Fatih hoca ile yeniden birlikte olacağımız için mutluyuz. Daha ondan alacağımız çok şeyler olduğuna inanıyorum.'' 
     
     ''İDEALİM AVRUPA' 

     Galatasaraylı yöneticilerin ilk transfer görüşmesini kendisiyle yapmalarının normal karşılanması gerektiğini belirten Şaş, şöyle devam etti 
     ''Türkiye'de Galatasaray'dan başka takımda oynamayı düşünmem. 
     Elbette Avrupa'da ünlü bir takımda oynamak idealim arasında yer alıyor. Birçok Avrupa kulübünden teklif aldım. Hedeflerim arasında gelecekte bunu da gerçekleştireceğim. 
     Fenerbahçe'ye transfer olan Fatih Akyel'e hem taraftarlar hem de spor medyası haksızlık yaptı. Bizler profesyoneliz. Bu gibi transferlerin normal karşılanması gerekir.'' Milli Takım'ın Dünya Kupası'nda başarılı olması gerektiğini belirten Şaş, son yılların en iyi ekibinin oluşturulduğunu ve gruptan çıkacaklarına inandıklarını kaydetti. 
     Hasan Şaş, bir öğrencinin, ''Golcü olarak Jardel'i mi, yoksa Hakan Şükür'ü mü beğeniyorsunuz'' sorusunu ise şöyle yanıtladı 
     ''Jardel'in de kendine özgü yetenekleri var. Ancak, golcülüğü yanında savunmaya dönük oynaması, kafaya iyi yükselmesi ve gol kokusu alması nedeniyle Hakan Şükür'ü daha çok beğeniyorum. Ayrıca Türk futbolcularının Avrupa'da her kulüpte oynayacaklarını kanıtlamaları da sevindirici bir gelişme.'' Bir kız öğrencinin, ''Statlarda bayanlara tuvalet bile yok. Ayrıca çok çirkin küfürler ediliyor. Biz nasıl maça gelelim'' şeklindeki tepkisi üzerine de Hasan Şaş, şunları söyledi 
     ''Küfürlere bizler de karşıyız. Ancak ülkemizde bayanlar da maça gelmeye çok hevesli değil. 3 büyüklerin maçında rakip takımların bayan taraftarlarının da bizlere küfür ettiğine tanık olduk.'' Toplantının ardından, Ç.Ü Eğitim Fakültesi Dekanı Prof. Dr. Necmi Yaşar, Haşan Şaş ile gurur duyduklarını söyledi ve plaket verdi. 
     Bu arada öğrenciler, Hasan Şaş'tan imza almak ve birlikte fotoğraf çektirmek için uzun kuyruklar oluşturdu. 
     





</TEXT>
</DOC>
