<DOC>
<DOCNO> 96631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/18/son/sontur16.html </URL>
<DATE> 2002/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir avuç bulgur için izdiham... 
</HEADLINE>
<TEXT>

     Kilis'te, işadamı Haydar Atınç'ın halka ücretsiz bulgur dağıtması sırasında izdiham yaşandı. 
     Alınan bilgiye göre, 4 bin aileye 25'er kilo bulgur dağıtmak için fiş bastıran Haydar Atınç, elemanları aracılığıyla yoksul olduğunu saptadığı ailelere fişlerin dağıtımını yaptırdı. 
     Aileler, fişlerle Haydar Atınç'ın anlaştığı Nihat Keşkek'e ait bulgur fabrikasına giderek, 25'er kilo bulguru, fiş karşılığında aldılar. 
     Fiş karşılığında bulgur alanların, ikinci kez almak için fabrikaya yeniden gelmeleri üzerine izdiham yaşandı. Çok sayıda kişinin fenalık geçirdiği izdiham, polis ekiplerinin çabası sonucu kontrol altına alındı. 
     İşadamı Haydar Atınç, İstanbul'da tekstilcilik yaptığını ve uzun yıllardır doğumyeri olan Kilis'e çeşitli yardımlarda bulunduğunu söyledi. 
     Kilis'te sağlık ocağı, Kuran kursu binası ve çeşmeler yaptırdığını, Ramazan ayında yoksullara 50 ton bulgur, 23 bin parça giysi, 20 ton şeker - pirinç, 7 bin çift bot dağıttığını kaydeden Atınç, şöyle devam etti 
     ''Türkiye'de büyük bir ekonomik kriz yaşanıyor, halk büyük sıkıntı içerisinde. Bütçemden özveride bulunarak yoksullara yardım yapıyorum. 
     Bu yardımlar benim için sıradan bir olay haline geldi. Bundan sonra da aynı yardımları olanaklarım ölçüsünde sürdüreceğim. Çok sayıda yoksul hastanın tedavi giderini karşılıyorum. Şeyh Efendi Tekkesi'ne 17 milyar liralık harcamayla sondaj vurdurup, çeşme ve orayı ziyarete gelen kadınlar için sosyal tesisler yaptırdım. 19 Mayıs Gençlik ve Spor Bayramı'nda 8 bin 510 öğrenciye üzerinde Türk Bayrağı ve Kilisim için seve seve yazısı bulunan tişört dağıttım. Bunları yaparken, herhangi bir politik amaç gözetmedim.'' Atınç, yoksulların onuruyla oynamasının söz konusu olamayacağını, bulgur dağıtımındaki izdihamın, ''ikinci kez yardım alabilirim'' düşüncesiyle gelenlerden kaynaklandığını, sözlerine ekledi. 
     





</TEXT>
</DOC>
