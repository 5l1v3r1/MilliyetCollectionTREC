<DOC>
<DOCNO> 89034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/10/son/sonspo04.html </URL>
<DATE> 2002/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş "Türkiye daha üst yerler için hazır değil" 
</HEADLINE>
<TEXT>

     17. Dünya Kupası finallerinde A milliler, Çin ile yapacağı maçın 
     hazırlıklarını, bugün yaptığı antrenmanla sürdürdü. 
     Seul Olimpiyat Stadı'nda yapılan ve yaklaşık 1.5 saat süren antrenmanda Milli Takımlar Teknik Direktörü Şenol Güneş, futbolcularla tek tek ilgilenirken, kondisyon çalışmasının ardından çift kale maç yaptırdı. 
     Şenol Güneş'in antrenmanda, Arif, İlhan Mansız ve Nihat ile özel olarak ilgilendiği dikkati çekti. Okan ise antrenmanın başında takımla beraber çalışırken, kısa bir süre sonra takımdan ayrılarak tek başına çalıştı. 
     Antrenman öncesinde bir basın toplantısı düzenleyen Güneş, ''Türkiye olarak bizi daha üst yerlere taşımak isteyenler var ama biz daha buna hazır değiliz. Daha az hata yapmalı ve tecrübe kazanmalıyız'' diye konuştu. 
     Kosta Rika maçında, Brezilya maçının çok etkisinde kaldıklarını ifade eden Güneş, ''Fiziksel yorgunluk, konsantre eksikliğine ve dikkat dağınıklığına neden oldu'' dedi. 
     Kosta Rika maçında oyunun tamamında Türkiye'nin üstün olduğunu söyleyen Güneş, konuşmasını şöyle sürdürdü 
     ''Çok üstün oynadık ama şanssız bir biçimde beraberliğe razı olmak zorunda kaldık. Dünkü maçta Emre Belözoğlu çok iyi oynadı. Ama Hasan Şaş ve Yıldıray ilk maça oranla kötü bir görüntü çizdiler ve biraz tutuk oynadılar. Ani çıkışlarda boş alanlar bırakarak rakibimize pozisyonlar verdik. Herkesin çok dikkatli olması gereken bir ölü topta da golü yedik''. 
     Güneş, ''Japonya'ya gitmemek, hedefine varamayan bir takım olarak bizi üzer'' ifadesini kullanarak, ''Hak ettiğimiz ama kaybettiğimiz 4 puan var. Avantaj rakibimize geçti. Önce bizim kazanmamız gerekiyor. Kazansaydık herşey bizim elimizde olacaktı. Şimdi rakibimizin oynayacağı maçlar daha önem kazandı. Çünkü onlar daha avantajlı'' diye konuştu. 
     
     BÜLENT "Önümüze bakacağız" 
     Bülent Korkmaz ise, antrenman sonrasında yaptığı açıklamada, ''Galip gelip ondan sonrasına bakacağız. Grubumuzda lider bile olabilirdik ama olmadı. Bu şampiyonadan dersler çıkartmamız lazım'' diye konuştu. 
     Tugay ise, Çin karşısında takım olarak ellerinden geleni yapacaklarını belirterek, ''Dün bitmiştir. Dünü kimse geri getiremez. Herşeyimizle Çin maçını düşünüyoruz'' dedi. 
     





</TEXT>
</DOC>
