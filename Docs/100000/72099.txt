<DOC>
<DOCNO> 72099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/yasam/yas04.html </URL>
<DATE> 2002/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kötü adam artık mutlu 
</HEADLINE>
<TEXT>

Yeşilçam’ın unutulmaz kötülerinden’ Bilal İnci yatağa düşünce, dargın kızıyla barıştı, arada bir de damat sahibi oldu 
     NURDAN AKINER 

     Türk sinemasının karakter oyuncusu Bilal İnci, bugünlerde çok mutlu.. Çünkü İnci ile, yıllar önce sinemaya erkek’ olarak adım atan kızı Elif’in arasındaki buzlar çözüldü, baba - kızın kötü günleri gerilerde kaldı. 
     Yaklaşık 2 yıldır anlaşamadıkları için görüşmeme kararı alan baba - kız, ünlü oyuncunun hastalanarak yatağa düşmesi üzerine barıştı. Üstelik bugüne kadar 200’e yakın filme imza atan Türk sinemasının kötü adamı ve kızı, aynı dizide birlikte rol almaya başladı. Deli Yürek’ dizisinde beş yıldır Gülçin’ rolüyle kamera karşısına geçen Elif’in babası da, bundan sonra aynı dizide, eski tüfek bir kabadayıyı canlandıracak. 
     
     Birbirimizin kopyasıyız 
     Birbirlerine çok benzeyen baba - kız, dargınlıklarının nedenini, "Biz aslında birbirimizin karakter olarak da kopyasıyız. Çok gururlu ve inatçıyız. Aynı kutuplar birbirini itti" sözleriyle açıklıyor. Bilal İnci’nin kendisi gibi oyuncu olan Adanalı sinema ve tiyatro sanatçısı Perihan Doygun ile evliliğinden dünyaya gelen Elif, dargın kaldıkları süre içinde, Nadide Sultan’ın ağabeyi Ali Türkoğlu ile evlendi. Ünlü kötü adamın damadına ve kızına tek öğüdüyse, "Bugünkü oyuncular gibi mimiklerinizle değil, gözlerinizle oynayın..." 
     



 YAŞAM 
























</TEXT>
</DOC>
