<DOC>
<DOCNO> 76206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/03/son/soneko18.html </URL>
<DATE> 2002/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası heyeti, TÜSİAD ile görüştü 
</HEADLINE>
<TEXT>

     Dünya Bankası heyetinin TÜSİAD'ı ziyareti sırasında, İstanbul Yaklaşımı ve Karşılıklar Yönetmeliği ile Türkiye'deki yatırım ortamının geliştirilmesi konusunda, üst düzey bir kurulun oluşturulmasına ilişkin önerinin ele alındığı bildirildi. 
     Dünya Bankası heyeti, TÜSİAD'ın ardından Türkiye Bankalar Birliği'ni ziyaret etti. 
     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, Dünya Bankası heyetiyle gerçekleştirilen toplantının ardından TÜSİAD merkezinden ayrılırken yaptığı açıklamada, genellikle İstanbul Yaklaşımı ve Karşılıklar Yönetmeliği'nin konuşulduğunu söyledi. 
     Görüşmede Bankalar Birliği ve TOBB ile yaptıkları toplantıların sonuçlarını heyete aktardıklarını dile getiren Özilhan, ''Somut birşey var mı '' sorusuna ''Somut birşey yok'' yanıtını verdi. 
     Özilhan, Dünya Bankası heyetiyle cuma günü yapılacak toplantı için bir formül arayışı bulunup bulunmadığının sorulması üzerine de, şunları söyledi 
     ''Biz görüşlerimizi aktardık. Onlar başka gruplarla da görüşmeye devam edecekler. Onun neticesinde cuma günü tartışılacak konular ortak gündeme gelecek. Sorun yalnızca Karşılıklar Yönetmeliği ile ilgili değil. Onun dışında yapılması gereken birçok konu daha olduğu inancındayım. Bunun, bu bahaneyle bir daha masaya yatırılıp detaylı olarak incelenmesine fırsat çıkacak diye düşünüyorum.'' ''Aktif yönetim şirketi de konuşuldu mu '' sorusu üzerine Özilhan, ''Konuşulmadı, genellikle İstanbul Yaklaşımı ve Karşılıklar Yönetmeliği konuşuldu'' dedi. 
     TÜSİAD Rekabet Çalışma Grubu Başkanı Necati Arıkan da, Dünya Bankası yetkililerinin, Türkiye'deki yatırım ortamının geliştirilmesiyle ilgili düşündükleri programı anlattığını söyledi. 
     Arıkan, ''Bir kurul ve ona bağlı teknik komiteler kuruluyor. Amaç, Türkiye'deki yatırım ortamını geliştirip yatırımların harekete geçirilmesini ve Türkiye'ye çekilmesini sağlamak'' diye konuştu. 
     ''Dünya Bankası'nın rolü ne olacak '' sorusu üzerine Arıkan, Dünya Bankası'nın bu sistemin kurulmasında teknik olarak yardımcı olduğunu dile getirerek, bugünkü toplantıda mali konunun gündeme gelmediğini bildirdi. 
     Arıkan, ''Ne öneriyorlar '' sorusu üzerine, herşeyden önce üst düzeyde bir kurulun kurulmasının sözkonusu olduğunu belirtti. 
     ''Yatırım Ortamı İyileştirme Koordinasyon Kurulu''nda, yatırımlarla ilgili birimlerin müsteşarları, TOBB, TÜSİAD ve YASED başkanları gibi üyelerin bulunacağını kaydeden Arıkan, ''Bunlar yatırım ortamını görüşecekler. Özel sektörden yatırımcılardan gelecek önerileri, şikayetleri değerlendirip bunları hükümete iletecekler ve bu ortamın düzeltilmesini sağlayacaklar. Önerilerimiz, yatırımlarla ilgili mevzuatın basitleştirilmesi, vergi oranlarının bizimle rakip ülkelerdeki oranların seviyesine çekilmesi. Biz yabancı yatırım çekmek istiyorsak, ya onlardan daha cazip şartlar sunacağız ya da en az onlar kadar cazip şartlar sunacağız'' diye konuştu. 
     Necati Arıkan, TÜSİAD'da ele aldıkları konunun mali yardımla bir bağlantısı olmadığını, Dünya Bankası'nın yatırım ortamının iyileştirilmesi konusundaki diğer ülkelerdeki tecrübeleriyle bir model kurulması konusunun ele alındığını bildirdi. 
     Toplantının ardından TÜSİAD binasından ayrılanlar arasında, Dışbank Yönetim Kurulu Başkanvekili ve Murahhas Azası Tayfun Bayazıt, Mercedes-Benz Türk Direktörler Kurulu Başkanı Till Becker ve Andersen Türkiye Genel Müdürü Şaban Erdikler de dikkat çekti. 
     






</TEXT>
</DOC>
