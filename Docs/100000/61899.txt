<DOC>
<DOCNO> 61899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/12/spor/yurundul.html </URL>
<DATE> 2002/01/12/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Disiplin ve hırs 
</HEADLINE>
<TEXT>

     Fenerbahçe Antalya kampında, ikinci hazırlık maçında Göteborg karşısında da farklı bir galibiyet elde etti. Lorant’ın sistemi ve uygulaması da artık netlik kazandı. 3 - 5 - 2 düzeninde, orta sahanın ortasında iki kişi görev yapıyor, üçüncüsü de forvetin arkasında serbest dolaşımlı... 
     Dün gece ilk yarıda aşırı pas hataları vardı. Bunun da sebebi Lazetiç, Johnson ve Hakan’ın aralarında yeterli organizasyonu sağlayamamalarıydı. Buna kişisel yanlışlar da eklendi. İkinci yarıda ise bu pas hataları azaldı. Kolektif yapı biraz daha iyi düzeye geldi. Orta sahanın koşan isimlerden kurulu olması üçlü defans blokunu rahatlatınca takım savunması sıkıntı yaşamadı. Fenerbahçe kopuk kopuk etkili ataklar yapsa da attığı gollerin dışında net pozisyonlar da buldu.Fenerbahçe’nin bu maçtaki en büyük artıları oyun disiplini ve de futbolcuların hırsıydı. 
     Teknik Direktör Lorant takımı bu iki hazırlık maçıyla tanıma fırsatı buldu. Oyuncular da onun saha içi düzeni hakkındaki düşündüklerini anladılar. Alman teknik adam bizce taşlarla fazla oynamayacak. Yalnız dün gece Rapajc’i bir hazırlık maçı da olsa 3 - 5 - 2 sisteminde orta beşlinin solunda görevlendirmesi büyük bir yanlıştı. Çünkü Hırvat oyuncunun hem devamlılığı yok, hem de kanat savunucusu özellikleri hiç taşımıyor. 
     



 SPOR 






















</TEXT>
</DOC>
