<DOC>
<DOCNO> 55198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/02/son/soneko01.html </URL>
<DATE> 2001/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağ-Kur, prim borcu bulunan 2 milyon kişiye mektup gönderdi 
</HEADLINE>
<TEXT>

     Bağ-Kur Genel Müdürlüğü, kuruma prim borcu bulunan yaklaşık 2 milyon sigortalıya birer mektup göndererek, borçlarını ödemesini istedi. 
     Mektupta, borçlarını ödemeyenler hakkında 6183 sayılı ''Amme Alacaklarının Tahsili Usulü Hakkındaki'' yasa uyarınca işlem yapılacağı bildirildi. Bağ-Kur'un esnaf, sanatkar ve tarım sigortalılarından gecikme zammı dahil, toplam 4 katrilyon 983 trilyon 500 milyar lira tutarında prim alacağı bulunuyor. 
     Sigortalılara gönderilen mektupta, borç miktarları hatırlatılarak, bu borçların ödenmesi için 15 gün içinde Bağ-Kur il müdürlüklerine başvuruda bulunulması gerektiği bildirildi. Mektupta, yanlış bir işlemde bulunulmaması için, sigortalıların adres değişikliğini de kuruma bildirmesi istenerek, belirtilen borç miktarında yanlışlık olduğunun düşünülmesi halinde, yine Bağ-Kur il müdürlüklerine başvurulması gerektiği kaydedildi. 
     Sigortalının işini terk etmiş olması veya bir başka sosyal güvenlik kurumuna tabi bir işte çalışması halinde, sigortalılık durumunun ve borcunun yeniden belirlenmesi gerektiği vurgulanan mektupta, ''Bu çağrı, durumunuzun tespiti ve borçlarınızı ödeme için gönderilmiş olup, 15 gün içinde il müdürlüğüne başvurmadığınız takdirde, hakkınızda 6183 sayılı yasaya uygun olarak takibat başlatılacaktır'' denildi. 
     Bu arada, 1479 sayılı yasaya tabi esnaf ve sanatkarın kuruma gecikme zammı dahil 3 katrilyon 497 trilyon 400 milyar lira, 2926 sayılı yasaya tabi tarım sigortalılarının çiftçilerin ise gecikme zammı dahil 1 katrilyon 486 trilyon 100 milyar lira tutarında prim borcu var. 
     






</TEXT>
</DOC>
