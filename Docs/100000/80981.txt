<DOC>
<DOCNO> 80981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/29/spor/spo02.html </URL>
<DATE> 2002/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Buraya kadar 
</HEADLINE>
<TEXT>

Fenerbahçe sadece üç puanın yetmeyeceğini bildiği karşılaşmada, Bursaspor’u Revivo ile geçti. Lig maratonunu yıldızlarla dolu formasıyla ikinci olarak noktaladı 
     SARI - Lacivertli taraftarların "Şampiyon" gibi ağırladığı Fenerbahçe, kulağını İzmit’e dikip, Bursaspor karşısında riske girmeden oynadı. 50. dakikada Revivo’nun attığı golle öne geçti. Bursa’nın 60’ta Okan ile kazandığı gol ofsayt gerekçesi ile sayılmadı. Zaman zaman sertleşen karşılaşma Fenerbahçe’nin galibiyetiyle sonuçlanırken, Bursa’daki binlerce taraftar oyunculara büyük tezahürat yaptı. 
     
Yıldırım vazgeçmiyorFenerbahçe Başkanı, ligin şaibeli bittiğini tekrarladı, "Ulusoy elini çekmediği sürece de böyle devam edecek. Biz herkes için adalet istiyoruz" diye konuştu 
     FENERBAHÇE Başkanı Aziz Yıldırım, Bursaspor maçından sonra yaptığı açıklamada, "Bu lig başından beri şaibelidir" dedi. Başkan "Bu sözüm bütün karşılaşmaları kapsıyor. Haluk Ulusoy, elini çekmediği sürece de böyle devam edecek. Sadece kendimiz için değil, bütün takımlar için adalet istiyoruz. Hakemler büyük baskı altında maçlara çıkıyorlar. Galatasaray’ı kutlarım" ifadesini kullandı. 
     YILDIRIM, önümüzdeki hafta Lorant ile birlikte Brezilya’ya gideceklerini de açıkladı. Parreira birlikte oyuncu seyredeceklerini ve seçimlerini yapacaklarına değinen Başkan, "Şampiyonlar Ligi’nde iddialı olacak bir takım kurmak istiyoruz. Transferler yapacağız. Sözleşmesi biten oyuncularımızın büyük bölümü kalacak. Ortega’nın transferi başka bir konu" diye konuştu. 
     
Okan için OktayFenerbahçe, Gençlerbirliği’nin genç yıldızına karşılık Oktay ve para önerdi. Okan teklifi doğrularken, kararı Başkan İlhan Cavcav’ın vereceğini söyledi 
     SON haftalarda gösterdiği performans ile yıldızı parlayan Gençlerbirliği’nin sağ kanat oyuncusu Okan’ın transferine Fenerbahçe de girdi. Ankara ekibiyle yapılan ilk görüşmede Oktay takası ve para önerildi. Okan kendisine yapılan teklifi doğrularken, "Transferim hakkındaki kararı Başkanım İlhan Cavcav verecek. Werner Lorant’ın beni çok istediğini biliyorum. Hangi kulübe gidersem benim için fark etmez" dedi. 
     
"Rakibimiz hak etti"      SARI - Lacivertli takımın teknik patronu Werner Lorant, şampiyonluğu Galatasaray’ın hak ettiğini belirtti, "Onları kutluyorum" ifadesini kullandı. Alman çalıştırıcı, "Yalnız son aldığımız iki beraberliğe yanıyorum. Şampiyonluk gitti. Ligle ilgili yorumumu son maçın ardından yapacağım" dedi. 
     MAÇTA iki takımın da iyi mücadele ettiğini vurgulayan Lorant, "Ancak sadece mücadele yetmez. Daha iyi oynamalıydık" yorumunu yaptı. Diyarbakır maçını da kazanmak istediklerini kaydeden tecrübeli hoca, "Rüştü’nün oynamasının nedeni benim istememdir. Dünle bugün arasında fark var. Hazır olduğunu söyledi" diye konuştu. 
     
Taraftar akını      SARI - Lacivertli taraftarlar, kendi imkanlarıyla temin ettikleri 1800 biletle Bursa Atatürk Stadyumu’na akın ettiler. Sabahın erken saatlerinden itibaren İstanbul’dan yola çıkan çok sayıda Fenerbahçeli, takımlarını 90 dakika boyunca destekledi ve şampiyonluğa olan inançlarını karşılaşmanın sonuna kadar gösterdi. 
     
Rüştü - Revivo sürprizi      LORANT, üç haftadır spekülasyon konusu olan Rüştü’yü kaleye geçirdi, Oğuz’u yedek oturttu. Maç sabahı yapılan kontrolde tecrübeli file bekçisi oynayabileceğini söyledi ve ilk on bire girdi. Lorant, sakatlığından dolayı son iki idmana çıkamayan Revivo’yu da sahaya sürdü. 
     
Bursa’dan siyah forma      EV SAHİBİ Bursa, dünkü Fenerbahçe karşılaşmasına simsiyah forma ile çıktı. Yeşil - Beyazlılar, geçtiğimiz hafta Malatya deplasmanında yaşadıkları üzücü olayları protesto etmek ve bu olaya dikkat çekmek için tercihini siyah formadan yana kullandı. Ayrıca sahaya, "Yorumsuz" yazılı pankartla çıktı. 
     
Simao yolcu      SARI-Lacivertliler, sezon ortasında Brezilya’dan transfer ettiği 34 yaşındaki orta saha oyuncusu Simao’yu sezon sonunda geri göndermeye karar verdi. Oynadığı ilk maç dışında kendisinden beklenen verim alınamayan siyahi oyuncunun gönderilmesine Lorant’ın da onay verdiği belirtildi. 
     



 SPOR 





























</TEXT>
</DOC>
