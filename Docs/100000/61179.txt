<DOC>
<DOCNO> 61179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/08/son/sondun08.html </URL>
<DATE> 2002/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Avustralya'da bu sene 6.9 milyon kanguru öldürülecek 
</HEADLINE>
<TEXT>

     Avustralya hükümetinin ulusal kotayı artırmasıyla, bu yıl 6.9 milyon kanguru öldürülecek. 
     Çevre Bakanı David Kemp, ülkenin ulusal sembolü kanguru nüfusundaki ciddi artış nedeniyle ulusal kotanın bu sene yaklaşık 1.5 milyon artırılarak 6.9 milyona çıkacağını açıkladı. 
     Kemp'in sözcüsü de Çevre Bakanlığı ve bir bağımsız bilim komitesinin önerisiyle belirlenen kotanın, 9 milyon kangurunun öldürülmesini isteyen altı eyaletin talebinin altında olduğunu söyledi. 
     Çiftçiler, çiftlik hayvanlarının otlak arazileri ve su kaynaklarını tükettiği ve ekili arazilere zarar verdiği gerekçesiyle kanguru ve bu hayvanların orta boylarından olan ''valabi''leri ''baş belası'' olarak görüyor. 
     Avustralya Vahşi Yaşamı Koruma Derneği Başkanı Pat O'Brien ise yaptığı açıklamada, kanguruları öldürmeden kontrol etme yöntemleri bulunduğunu, hiçbir öldürme yöntemini desteklemediklerini söyledi. 
     O'Brien, güneş enerjili elektrik tellerinin kanguruları çiftlik arazilerinden uzak tutabileceğini ve hükümetin diğer kontrol yollarını araştırması gerektiğini kaydederek, bu büyük katliamı durdurmak için yasal yollara başvuracaklarını belirtti. 
     Nüfusu 19 milyon olan Avustralya'da kanguru sayısının yaklaşık 60 milyon olduğu tahmin ediliyor. 
     Etinden ve derisinden yararlanılan kangurular, her yıl ülke ekonomisine 104 milyon dolar katkıda bulunuyor. 
     Kanguru derisi, futbol topu gibi spor malzemeleri üretiminde kullanılırken, Avustralya, her yıl 4 bin 920 ton kanguru eti ihraç ediyor. 
     






</TEXT>
</DOC>
