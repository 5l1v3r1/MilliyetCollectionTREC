<DOC>
<DOCNO> 86414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/27/son/sontur05.html </URL>
<DATE> 2002/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Karahasanoğlu bugün Türkiye'ye dönüp teslim olacak 
</HEADLINE>
<TEXT>

     İtalya'dan Türkiye'ye iade kararı verilen eski Etibank ve Sümerbank genel müdürü Şükrü Karahasanoğlu'nun avukatı Şener Atılgan, müvekkilinin bugün Türkiye'ye geleceğini bildirdi. 
     Avukat Atılgan tarafından yapılan yazılı açıklamada, Karahasanoğlu'nun tedavi görürken Türkiye'de gıyaben tutuklandığı ve ülkeye dönme yönündeki isteğini gerçekleştiremediği ifade edildi. 
     Açıklamada, Karahasanoğlu'nun, ''İtalyan yetkili makamlarınca engellenmediği takdirde, bugün kendi isteğiyle Türkiye'ye dönerek adalete teslim olacağı'' belirtildi. 
     Karahasanoğlu'nun avukatlarından Armağan Güner de yaptığı açıklamada, İtalya'da önce iadesi yönündeki talep kabul edilmeyen müvekkilinin serbest bırakıldığını, savcılığın itirazı üzerine İtalyan üst mahkemesi tarafından ''iadesi yönünde'' karar alındığını hatırlattı. 
     Ancak tutuklanmayan Karahasanoğlu'nun serbest kalmaya devam ettiğini belirten Güner, üst mahkemenin iade kararını öğrendikten sonra Türkiye Adalet Bakanlığı'na başvuran müvekkilinin, ''serbest olarak gelip teslim olabileceği'' yönünde yanıt aldığını söyledi. 
     Avukat Güner, hakkında Interpol kayıtları bulunan Şükrü Karahasanoğlu'nun, bu nedenle İtalyan makamlarınca engellenmemesi halinde bugün Türkiye'ye döneceğini anlattı. 
     
     HAKKINDAKİ DAVALAR VE TUTUKLAMA KARARLARI 
     Sümerbank'la ilgili olarak DGM'ce başlatılan soruşturmada, Karahasanoğlu hakkında ''Cürüm işlemek amacıyla teşekkül oluşturmak'' ve ''Bankalar Kanunu'na muhalefet'' suçlarından 3 Kasım 2000 tarihinde yurtdışına çıkış yasağı verilmiş, daha sonra gıyabi tutuklama kararı alınmıştı. 
     Soruşturma sonucu bankanın eski sahibi Hayyam Garipoğlu'nun da aralarında bulunduğu 38 sanık hakkında 21 Ocak 2001 tarihinde dava açılmış, ancak ifadesi alınamayan gıyabi tutuklu Karahasanoğlu'nun dosyası ayrılmıştı. 
     DGM Yasası'ndaki değişiklik sonrası İstanbul Cumhuriyet Başsavcılığı'na gelen bu soruşturma dosyasında, Karahasanoğlu'nun da aralarında bulunduğu 4 sanık hakkında ek iddianame hazırlanmıştı. 
     İddianamede, Karahasanoğlu'nun 97 yıla kadar hapis cezasına çarptırılması öngörülüyor. 
     
     ETİBANK 
     Etibank soruşturması kapsamında da İstanbul DGM'ce hakkında gıyabi tutuklama kararı çıkarılan Karahasanoğlu, soruşturma tamamlanıncaya kadar yakalanamadığı için bankanın eski sahibi Dinç Bilgin'in de aralarında bulunduğu 18 sanık hakkında 13 Temmuz 2001 tarihinde açılan davada dosyası tefrik edilmişti. 
     DGM Yasası'ndaki değişiklik nedeniyle İstanbul Cumhuriyet Başsavcılığı'na gönderilen bu soruşturma dosyasında da Şükrü Karahasanoğlu ile Zeki Ünal hakkında ek iddianame hazırlandı ve açılan dava Etibank davasıyla birleştirildi. 
     Karahasanoğlu hakkında ayrıca, İstanbul 2. Asliye Ceza Mahkemesi'nde, Etibank'ın eski sahibi Dinç Bilgin'in de aralarında bulunduğu 12 sanıkla birlikte ''Bankalar Kanunu'na muhalefet etmek'' suçundan açılan dava kapsamında, 17 Ekim 2001 tarihli duruşmada ifadesi alınamadığı gerekçesiyle gıyabi tutuklama kararı çıkarılmıştı. 
     
     BİLİNEN DİĞER DAVALARI 
     Karahasanoğlu, İstanbul 7. Asliye Ceza Mahkemesi'nde, Dinç Bilgin'in de aralarında bulunduğu diğer 7 sanıkla birlikte ''Bankalar Kanunu'na muhalefet etmek'' suçundan tutuksuz yargılanıyor. 
     Sümerbank'tan, Muhammet Ciğer ve Orhan Aslıtürk'e yeterli ipotek alınmadan kredi verilmesine ilişkin ''dolandırıcılık'' suçundan İstanbul 4. Ağır Ceza Mahkemesi'nde de yargılanan Karahasanoğlu'nun bu davası, suç vasfının ''emniyeti suiistimal'' olduğu gerekçesiyle 4616 sayılı Şartla Salıverilmeye, Dava ve Cezaların Ertelenmesine İlişkin Kanun kapsamında ertelenmişti. 
     İstanbul DGM Cumhuriyet Başsavcılığı, işadamı Nesim Malki'nin öldürülmesine ilişkin yürütülen soruşturma kapsamında da adı geçen Şükrü Karahasanoğlu hakkında ''takipsizlik'' kararı vermişti. 
     





</TEXT>
</DOC>
