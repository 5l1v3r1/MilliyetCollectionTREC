<DOC>
<DOCNO> 74920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/27/son/soneko21.html </URL>
<DATE> 2002/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'nin Euroland raporu... 
</HEADLINE>
<TEXT>

     AB Komisyonu, ortak para birimi Euro alanında ''duraklama devrinin'' geride bırakılacağını, ancak bazı endişelerin henüz aşılamadığını bildirdi. 
     AB Komisyonu'nun Mali ve Ekonomik İşler Müdürlüğü tarafından, Euro'ya geçişten sonra ilk defa yayımlanan üç aylık raporda, Eeuro ülkelerinde ekonominin ''aşamalı olarak canlanmaya başladığının işaretleri olduğu'' belirtildi. 
     ''Olumlu dış etkenlerin de getirdiği rüzgarla'', yılın ikinci yarısından itibaren, 2001 sonunda duraklamaya giren Euroland ekonomisinin büyümesinin ivme kazanmasının beklendiğinin belirtildiği raporda, ''Küresel ekonomiyi çevreleyen risklere rağmen, endüstri üretiminde bariz sağlıklı gelişmeler gözlenmektedir'' denildi. 
     Raporun giriş yazısını yazan AB Komisyonu'nun ekonomik ve parasal işlerden sorumlu üyesi Pedro Solbes, ortak para birimi euro'nun sorunsuz bir şekilde piyasaya sürülmesinin, istikrar ve güven getirdiğini belirtti. 
     Komisyon raporunda, Euroland bölgesinde enflasyonun, 2002 başında, bir yıl önceye oranla binde 5 artış gösterdiği ifade edilerek, bu artışın geçici ve özel etkenlerden kaynaklandığı, Şubat 2002'de Euroland ülkelerinde ortalama yıllık enflasyonun yüzde 2,5 olduğu, gelecek aylarda ciddi bir enflasyon sorunu beklenmediği ifade edildi. 
     Petrol fiyatlarındaki belirsizliğin ve ücretlerde istikrar sağlanması çabalarında karşılaşılan zorlukların yarattığı sorunlar ve getirdiği endişelere de değinilen raporda, Euroland'ın büyüme hızının 2002'de yüzde 1.3, 2003'te yüzde 2.9 olmasının beklendiği kaydedildi. 
     Komisyon bu arada, Euro alanında ekonomik gidişat ve gelişmelerin kamuoyu tarafından anlaşılmasına katkıda bulunmak amacıyla, üçer aylık raporlar yayımlamayı sürdüreceğini belirtti. 
     






</TEXT>
</DOC>
