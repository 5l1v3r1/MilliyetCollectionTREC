<DOC>
<DOCNO> 73804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/21/son/soneko07.html </URL>
<DATE> 2002/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
"Bakkal amca" olmak artık kolay değil... 
</HEADLINE>
<TEXT>

     Bakkal dükkanı açmak için ustalık belgesi koşulunun aranmasıyla birlikte, mahallenin ''Bakkal amcalığı'' da, zor yapılabilen meslekler arasına girdi. 
     3308 sayılı Çıraklık 
     Kanunu'nda yapılan değişiklik ile bakkal olabilmek için ustalık belgesi zorunluluğunun getirilmesi, en küçük esnaf birimi olarak kabul edilen bakkallığı güçleştirdi. 
     Daha önce 3-5 milyar lira sermayesi olan herkes bakkal dükkanı açabilirken, kanunda yapılan değişiklik, bakkal olabilmek için 18 yaşını bitirme, 5 yıl kalfalık yapma, girdiği ustalık sınavında başarılı olma koşullarını arıyor. 
     Konya Bakkallar Odası Başkanı Münir Angı, daha önce ustalık ve kalfalık gerektirmeyen bakallığın şimdi bu koşullar nedeniyle kolay iş olmaktan çıktığını, ihtisas gerektirmeye başladığını bildirdi. 
     
     "Bakkallık nostalji olacak" 
     Uygulamanın, hemen her mahallede bulunan ''bakkal amca''ları uzun vadede ortadan kaldırarak bir nostalji haline getirebileceğini savunan Angı, şunları kaydetti 
     ''8 yıllık temel eğitimin zorunlu olmasından sonra bakkallar da çırak bulmakta zorlanmaya başladı. Hiç kimse belli bir yaşa gelmiş genç çocuğunu bir bakkalın yanına çırak olarak vermeye yanaşmıyor. 
     18'ini geçen bir genç de bakkal olmak için 5-6 senesini harcamak 
     zorunda. Uygulama bakkalık mesleğini herkesin yapabileceği sıradan bir iş olmaktan çıkarması yönüyle olumlu ama kim bu kadar sene bakkal olmak için bekleyecek. Mevcut bakkalların yaşlanarak işi bırakmasıyla mahalleler bakkal amcasız kalacak.'' 
     
     Uygulamadan habersizler... 
     Bakkal olabilmek için ustalık belgesi gerektiğinden habersiz olan vatandaşların da dükkan açarken bilgi eksikliği nedeniyle sıkıntı yaşadığını dile getiren Angı, şöyle devam etti 
     ''Vatandaş dükkan için masraf yapıyor. Mal alıyor. Devir parası ödüyor. Tüm harcamalarını yapıyor. Vergi dairesine gidip vergi mükellefi oluyor. Son aşamada işletme ruhsatı için belediyeye başvurduğu zaman ustalık belgesi olmadan bakkal dükkanı açamayacağını öğreniyor ve zor durumda kalıyor. Bu şekilde mağdur olan pek çok kişi var. Bu durumda bakkalık ruhsatı olan bir kişi adına dükkanın açılmasından başka çare kalmıyor. Ama bunun da sıkıntıları var. Çünkü bir kişi aynı anda iki bakkal dükkanını çalıştıramıyor.'' 
     






</TEXT>
</DOC>
