<DOC>
<DOCNO> 90147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/16/yazar/bila.html </URL>
<DATE> 2002/06/16/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Çiller ittifaka karşı 
</HEADLINE>
<TEXT>

     DYP lideri Tansu Çiller, seçim yaklaştıkça yüzde 10’luk barajın indirilmesi ve ittifak yolunun açılması çabalarının yoğunlaştığına dikkat çekti. 
     Çiller, bu çağrıyı yapan ve bu çabaya giren partilerin kendilerine güvenmediklerini ve siyasi istikrarı düşünmediklerini öne sürdü. 
     DYP lideri, seçim ve siyasi partiler yasalarında değişiklik yapılması ve AB’ye ilişkin konuları görüşmek üzere Başbakan Ecevit’i ziyaret etmek istediğini belirtti. 
     Seçim ittifakı ve baraj indirimine karşı olduğunu vurgulamak amacıyla aradığını bildiren Çiller, dünkü görüşmemizde şu değerlendirmeyi yaptı 
     "Yavaş yavaş basında bazı partilerin ANAP’ı kastediyor yüzde 10’luk barajın indirilmesi talepleri yer almaya başladı. Ağızlarındaki baklayı çıkarıyorlar. Hem baraj indirimi, hem de seçimde ittifak arayışı içindeler. Bu Türkiye’ye istikrarsızlık getirir. Geçmişte SHP, HEP’le, ANAP da BBP’yle ittifak yaptı. Sonuçlarını hep beraber gördük. Bunlar yapay ittifaklardır. Seçmenin oyunu ve tercihini çarpıtan gelişmelere yol açıyor. Bazı partiler güçlerinin çok üzerinde görünüyor. Meclis’e giremeyecek partiler, Meclis’e girip sonra ittifak yaptıkları partiden ayrılıyorlar. Türkiye siyasetinin daha fazla parçalanmaya değil, bütünleşmeye ihtiyacı var." 
     Çiller, bu arayışların baraj korkusundan kaynaklandığını vurgulayarak şöyle devam etti 
     "Barajı hangi partinin geçip, hangi partinin geçemeyeceği belli olmaz. Ben yükselen parti olduğumuz için değil barajın düşürülmesinin siyaseti ve parlamentoyu daha parçalayacağı için karşı çıkıyorum. İttifaklara karşı çıkışımın da nedeni aynı. Türkiye, seçime yeni yasalarla gitmeli. Baraj korunmalı, milletvekili adayları önseçimle belirlenmeli, kontenjan yüzde 5 düzeyinde olmalı ve mutlaka iki turlu seçim sistemine geçilmelidir. Türkiye’de parçalanmışlığı sandıkta giderecek, bütünleştirecek olan iki turlu seçimdir." 
     Çiller, bu önerilerini iletmek ve AB’ye ilişkin konuları yüzyüze görüşmek için Başbakan Ecevit’e gitmek istediğini de kaydetti ve şu değerlendirmeyi yaptı 
     "Özellikle seçim tarihi, seçim ve siyasal partiler yasası konularında görüşlerimizi iletmek ve bir uzlaşma aramak üzere Başbakan Ecevit’e gitmek istiyorum. Ama rahatsızlığı nedeniyle bu tür bir görüşme yapmak olanağı bulamadım. Ancak sağlığının elverdiği en kısa sürede bu görüşmeyi yapmak, Sayın Ecevit’i ziyaret etmek istiyorum." 
     Çiller, iki turlu seçim sisteminde ilk dört partinin ikinci tura kalmasını savunduklarını, bunu da merkez sol için düşündüklerini belirtti. İki veya üç partinin kalması halinde solun tümüyle silinmesi olasılığının doğacağını, bunun da demokrasi için sağlıklı olmayacağını kaydetti. Çiller, Türk siyasetinin merkez sağ - merkez sol dengesiyle sağlıklı bir yapıya kavuşabileceğini dile getirdi. 
     Çiller, son tartışmalara ilişkin olarak da Kıbrıs sorununun, idam sorununun önüne alınması gerektiğini yineledi. 
     
     







Geçti Bor’un pazarı sür eşeği Niğde’ye... 


Mülakat sorusu 


Çiller ittifaka karşı 


İstanbul Sanat ve Kültür Vakfı’yla 30 yıl... 


Kırmızı bisiklet 


Müziğin helali haramı olur mu 


Dünya bu kapağın altındadır 


Falih Rıfkı’yla Pazar Sohbeti... 


Datça Fazıl Say’ı bekliyor 


Şirketinizi Ecevit yönetsin ister miydiniz 


Devletl bedenleriniz sizin 


Çiftlik’ olarak mı kalacağız 'ülke' mi olacağız 


Altın Yüzük Şehirleri 


Zinciri boş bırakmak veya Kaloma 


</TEXT>
</DOC>
