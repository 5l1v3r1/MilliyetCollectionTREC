<DOC>
<DOCNO> 84026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/guncel/gun13.html </URL>
<DATE> 2002/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Medya sorunları için komisyon 
     Medyanın sorunlarının araştırılarak, alınması gereken önlemlerin belirlenmesi amacıyla Meclis Araştırma Komisyonu kuruldu. İlk toplantısını dün yapan komisyonun başkanlığına ANAP İstanbul Milletvekili Aydın Ayaydın, başkan vekilliğine MHP Çankırı Milletvekili İrfan Keleş, sözcülüğüne DSP Antalya Milletvekili Mustafa Vural, katip üyeliğine de AKP Kahramanmaraş Milletvekili Avni Doğan seçildi. 
     
     PKK yasağı Madam’ı rahatsız etti 
     Fransa Özgürlükler Vakfı Başkanı ve eski Cumhurbaşkanı François Mitterrand’ın eşi Daniella Mitterrand, AB’nin terörist örgütler listesinden PKK’nın çıkarılması için Cumhurbaşkanı Jacques Chirac’tan yardım istedi. Chirac’a mektup yazarak, AB’nin terörist örgütler listesinde PKK’nın yer almasını eleştiren Mitterrand, kararın yeniden gözden geçirilmesi gerektiğini, "Kürtler" olarak nitelendirdiği kesimin bir barış planı hazırladığını öne sürdü. 
     
     Albayraklar ihaleyi yine kaçırmadı 
     Sayıştay tarafından iptal edilen, İstanbul Büyükşehir Belediyesi’nin personel servis ihalesini Albayraklar’ın şirketi Güneş Turizm şirketi kazandı. Toplam bedeli 2.8 trilyon lira olan ihale, üç bölümde yapıldı. Güneş Turizm, 900 milyar liralık bölümü yüzde 13 indirimle tek başına aldı. İlk ihaleyi kazanan Ertaç Turizm’ın sahibi Engin Ertaç, ihalenin belediyenin hatası nedeniyle iptal edildiğini iddia ederek "900 milyar liralık" tazminat davası açacaklarını belirtti. 
     
     Karadenizli arıcıların ayı’ isyanı 
     Rize’nin Hemşin, Çamlıhemşin, İkizdere ilçelerinde kış uykusundan uyanan ayıların saldırısı nedeniyle 40 arı kovanı parçalandı. Rize İl Tarım Müdürü Yakup Akpınar, ayıların Rize ve yöresinde, her yıl arı kovanlarına zarar verdiğini belirterek, şunları söyledi "Arıcıların bu yönde şikayetleri var. Ancak, ayıların avlanması yasak. Arıcıların zararı yaklaşık 6 milyar lira. Av yasağının kaldırılması için ilgili genel müdürlükten izin istedik." 
     
     Balinanın ölüm nedeni açlık’ çıktı 
     Adana’nın Yumurtalık sahilinde 7 Mayıs’ta ölü bulunan balinanın açlıktan can verdiği belirlendi. Türk Deniz Araştırmaları Vakfı, 8 Mayıs’ta otopsi yaptığı balinanın, uzun balina Balaenoptera physahus sınıfına girdiğini belirttiği raporunda şunları kaydetti "Mide açılarak incelenmiş ve boş olduğu gözlenmiştir. Bu genç dişi bireyin bölgede yalnız gözlenmiş olması, genel olarak zayıf görüntüsü ölüm nedeninin beslenme yetersizliğini göstermektedir." 
     



 GÜNCEL 


















</TEXT>
</DOC>
