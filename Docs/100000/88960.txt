<DOC>
<DOCNO> 88960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/10/yazar/congar.html </URL>
<DATE> 2002/06/10/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Terörün ten rengi 
</HEADLINE>
<TEXT>

     Arkadaşım Mark Walters 15 yaşında geçenlerde aile sinagogunda düzenlenen bir törende, din okulunun onuncu sınıfından mezun olan diğer akranlarıyla birlikte, "yirmibirinci yüzyılda Musevi olmanın anlamı" başlıklı bir konuşma yaptı. 
     Kızlı erkekli genç mezunlar, "dürüstlük, çalışkanlık, yardımseverlik" gibi erdemler hakkında konuştular, somuta inmediler. Mark ise çıktı, "11 Eylül sonrası Amerika" üzerine düşünmeye çağırdı herkesi. ABD Adalet Bakanlığı’nın 1200 Arap kökenli ve Müslüman’ı gözaltına aldığını, bunların büyük bölümü hakkında hiçbir somut suç iddiası bulunmadığını anlattı. Ülkenin dört yanında polisin, "ırk ve din bazında profil belirlediğini," yani Arap ve Müslüman olanları ya da Arap’a ve Müslüman’a benzeyenleri "potansiyel terörist" profiline uydurarak ayrımcı muameleye tabi tuttuğunu söyledi. Oregon eyaletinde bu uygulamayı reddeden bazı polis memurlarının, gerekçe olarak Amerikan Anayasası’nı gösterdiklerini hatırlattı. Özetle, Mark’a göre, 21’inci yüzyılda genç bir Musevi Amerikalı’ya düşen en önemli görev, ırk ve din bazında her türlü ayrımcılığa, özelde de, 11 Eylül sonrası ABD’sinde Arap ve Müslümanlar’a yönelen önyargıya karşı mücadelenin ön safında yer almaktı. 
     
     Terör değil, radikal İslam’ 
     Mark’ın konuşması, son günlerde Washington’daki iç güvenlik tartışmalarını izlerken hiç aklımdan çıkmayan bir Amerikan vinyeti. Washington Metrosu’nda yanındakilerle konuşurken, "Arapça" ile karıştırılır diye çekinerek, "inşallah, maşallah" gibi sözcükler kullanmamaya özen gösterdiğini söyleyen Türk meslekdaşım gibi, "İyi ki sarışınım" diyen ve ortalık yerde cep telefonuyla ailesini aradığında Arapça yerine Fransızca konuşmaya başladığını anlatan Lübnanlı arkadaşım gibi bir vinyet. 
     Daniel Pipes’ı dinlerken de aklım bu vinyetlerdeydi. Ortadoğu Forumu adlı fikir kuruluşunun direktörlüğünü yürüten Pipes, ABD’nin "terörle mücadele" kavramını terketmesini istiyor. "Düşmanımız soyut olarak terör değil, düşmanımız radikal İslam. Mücadelemiz militan Müslümanlar’a karşı" diyor ve bu bakışla, Arap ve Müslümanlar’ın, "potansiyel terörist profiline" uydurulmasını savunuyor. 
     Pipes’ın tezinin, haklar ve özgürlükler bazında düşünmeyi bırakıp, meseleye refleksleriyle yaklaşan herkesin aklına yatabilecek bir yönü var "Diyelim ki bir ev soyuldu, uzun boylu sarışın bir erkeği evden torbalarla çıkarken gören tanıklar var. Polis, kısa boylu esmer kadınların peşine düşmez." 
     Eh,11 Eylül saldırılarını gerçekleştirenlerin hepsi Arap ve Müslüman olduğuna, El Kaide üyelerinin de, Ortadoğulu Müslümanlar’dan oluştuğu bilindiğine göre, ABD’nin polisiye önlemlerini aynı etnik - dinsel kesim üzerinde yoğunlaştırmasından daha doğal birşey yok. Yani kara gözün kara kaşın maliyetini kabulleneceksiniz esmerseniz, Ortadoğu tipliyseniz, Amerikan havaalanlarında herkesten daha fazla aranmayı hak ediyorsunuz demektir. Ya da bir alışveriş merkezinde, bir grup genç erkek, aranızda Arapça konuşarak dolaşıyorsanız, polis kimliklerinizi görmek isteyebilir doğaldır. Teninizin rengi, etnik kökeniniz, diliniz ve dininiz sizi "potansiyel güvenlik tehdidi" çemberine sokuyorsa, sonuçlarına katlanacaksınız. 
     
     Fişlenmeye hazırlan’ 
     ABD’de, 11 Eylül’ün ardından, sadece etnik ve dinsel profili nedeniyle gözaltına alınanların durumu tartışıldıkça gündeme gelen bu "potansiyel güvenlik tehdidi" etiketi, artık çok daha kurumsal ve kalıcı bir kategori olma yolunda. 
     Adalet Bakanı John Ashcroft’un geçen hafta açıkladığı ve kamusal bir tartışma süreci sonrasında, muhtemelen sonbaharda uygulamaya konması beklenen yeni önlemler, ABD’ye gelen vize sahibi Arap ve Müslümanlar’dan giriş kapılarında parmak izi alınmasını, bu ülkede öğrenim gören, çalışan Arap ve Müslümanlar’ın da polise kayıt yaptırmasını içeriyor. Yani ABD vatandaşı olmayan ve sürekli oturma izni Yeşil Kart almamış yabancılar, eğer Arap ya da Müslüman iseler, kendilerine "potansiyel güvenlik tehdidi" olarak bakılacak. 
     İlk başta Libya, Sudan, Irak, İran, Suriye gibi, Washington’ın "terörist" saydığı ülkelerin vatandaşlarını hedef alacağı açıklanan önlemlerin, zamanla 20 kadar Arap ve Müslüman ülkenin, özellikle de 18 ila 35 yaş arasındaki erkek vatandaşlarını kapsaması gündemde. 
     Bu ayrımcı fişleme uygulaması, Kongre’de öncülüğünü Demokrat Senatör Edward Kennedy’nin yaptığı bir grubun muhalefetine ve birçok sivil toplum kuruluşunun ateş püskürmesine yol açtı. Uygulamanın dış başkentlerin tepkisine yolaçağını hesaplayan ABD Dışişleri de, Adalet Bakanlığı’na karşı tavır aldı. Pipes gibi düşünenler, "Yeni bir terör saldırısını engellemeye yarayacak her önlem mubah" diyenler ise Ashcroft’ı destekliyorlar. 
     Önümüzdeki haftalarda, Ashcroft’ın öngördüğü "kamusal tartışma süreci" işlerken hangi kesimin sesinin daha fazla çıkacağı önemli. Mark’ın idealizmini paylaşanlar ile terörün ipucunu ten renginde görenler arasındaki çekişme, ABD’nin yakın gelecekte nasıl bir ülke olacağını da belirleyecek. 
     
     







Sol Kemalist bir Bozkurt 


Kirazlar - canerikleri 


Ecevit tansiyonu düşürdü 


Terörün ten rengi 


Ekonomide de, siyasette de Vay be ’ 


Adalet Bakanı, hukuk, şantaj ve bir kaset 


Emlak Vergisi ile ilgili soruları cevaplıyoruz... 


Ecevit Şenol’dan zinde 


Çocukluğunu kim daha çok özlerse 


Sağa kayan Avrupa Türkiye’yi dışlar mı 


Dış borç ile yaşadığımızdan Ayşe Hanım Teyzemin haberi yok 


</TEXT>
</DOC>
