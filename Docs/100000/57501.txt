<DOC>
<DOCNO> 57501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/16/son/soneko01.html </URL>
<DATE> 2001/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeraltında servet Türkiye'de 2 trilyon dolarlık kaynak var 
</HEADLINE>
<TEXT>

     Türkiye, yeraltında yatan servetine bakıldığında varlık içinde yokluk yaşıyor. Enerji ve Tabii Kaynaklar Bakanlığı verilerine göre, Türkiye'nin potansiyel maden ve enerji hammaddelerinin değeri 2 trilyon 180,22 milyar doları buluyor. 
     Bu rakam, Türkiye'nin Haziran 2001 sonu itibariyle 111,9 milyar dolar olan dış borcunun 19, 2001 yılı için 63,2 milyar dolar olan bütçesinin ise 34 katı kadar... 
     Bakanlık verilerine göre, Türkiye'de 291 milyar dolarlık kömür, 356 milyar dolarlık bor, 104 milyar dolarlık zeolit, 300 milyar 
     dolarlık kireç taşı, 189 milyar dolarlık dolomit, 250 milyar dolarlık da mermer potansiyeli var. Hatta, Enerji ve Tabii Kaynaklar Bakanlığı verilerinde 11,25 milyar dolar olarak görülen altın rezervleri, kimi kaynaklara göre en az 70 milyar doları buluyor. Türkiye'nin 2 milyar ton taşkömürü, 25 milyar ton linyit potansiyeli var. Bunun satış değeri 56 milyar doları taşkömürü olmak üzere 290,7 milyar dolar. Potansiyel olarak bakıldığında 15 milyar dolarlık demir, 7 milyar dolarlık da fosfat var. Bor açısından Türkiye tam anlamıyla bir servete sahip. Dünya bor rezervlerinin yüzde 70'i Türkiye'de ve 1 milyar tonluk potansiyel bor madenlerinin değeri 356 milyar doları geçiyor. Türkiye, 36 milyar dolarlık çinko, 3,5 milyar dolarlık bakır, 5,5 milyar dolarlık kurşun, 5,6 milyar dolarlık boksit, 1,4 milyar dolarlık gümüş, 6 milyar dolarlık nadir toprak potansiyeline sahip durumda. Ülkenin asıl zenginliği de endüstriyel hammadde alanında bulunuyor. Verilere göre, Türkiye'de 49,2 milyar dolarlık kil, 72,1 milyar dolarlık kuvars, 70 milyar dolarlık pomza, 104 milyar dolarlık zeolit, 9,4 milyar dolarlık trona, 12,4 milyar dolarlık sodyum sülfat, 189 milyar dolarlık dolomit, 300 milyar dolarlık kireç taşı potansiyeli var. Miktar olarak zeolit potansiyeli 26, dolomit potansiyeli 35 milyar tonu bulurken, Türkiye sınırsız miktarda kireç taşı potansiyeline sahip... Türkiye'nin bir diğer zenginliği de mermer ve yapı taşları. Öyle ki ülkede 5 milyar metreküp mermer, sınırsız miktarda yapı taşları potansiyeli var. Mermer potansiyelinin satış değeri 250 milyar doları, yapı taşlarının satış değeri ise 200 milyar doları buluyor. Verilere göre, Türkiye'de maden potansiyelinin satış değeri 2 trilyon 180,22 milyar doları, rezervlerin satış değeri ise 1 trilyon 751,07 milyar dolara ulaşıyor. Yeraltında yatan bu servetin dışında Türkiye'nin 43,1 milyon ton hampetrol, 8,8 milyar metreküp doğalgaz, 9129 ton tabii uranyum, 380 bin ton toryum yatakları var. Bu yataklardan hampetrol ve doğalgaz yatakları son derece yetersiz olsa da her ikisi de nükleer element olan tabii uranyum, özellikle toryum yatakları dünya çapında önem taşıyor. Buna karşın üretim son derece yetersiz düzeyde bulunuyor. Örneğin mevcut üretim düzeyiyle dolomit potansiyeli 68627, kuvars ve kuvarsit 51500, perlit 38667, mermer 10000, bentonit 8400, fosfatı 6667, alçıtaşı 4000, bor 2105, sodyut sülfat 1293, kil 1093, krom 1000, taş kömürü 1000, pomza 875, boksit 824, linyit 385, demir 166 yılda tüketilebiliyor. Yine mevcut üretimle potansiyel olarak 733 yıllık manganez, 527 yıllık çinko, 410 yıllık feldspat, 383 yıllık gümüş, 205 yıllık bakır, 171 yıllık kaolen, 148 yıllık barit, 144 yıllık manyezit, 50 yıllık selestit var. Bitümlü şist, kurşun, altın, nadir toprak, talk ve profilit, zeolit, trona, tuz endüstriyel hammadde olarak da ise üretimde ya veri yok ya da üretim yok. 
     






</TEXT>
</DOC>
