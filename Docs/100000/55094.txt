<DOC>
<DOCNO> 55094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/01/son/sontur02.html </URL>
<DATE> 2001/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrencilere "oruç" uyarısı... 
</HEADLINE>
<TEXT>

     Marmara Üniversitesi MÜ İlahiyat Fakültesi Dekanı Prof. Dr. Zekeriya Beyaz, öğrencileri ve aileleri oruç konusunda uyararak, ''çocukların hayatını, sağlıklarını tehlikeye atıcı bir ibadet olamaz'' dedi. 
     Prof. Dr. Beyaz, oruç tutmanın bir ibadet olduğunu ancak bu ibadetin zorlaştırılmaması gerektiğini belirterek, özellikle okul çağındaki çocuklar ve gençler için oruç ibadetinin önemli kıstasları bulunduğunu kaydetti. 
     Prof. Dr. Beyaz, şunları söyledi 
     ''Çocuklar ve gençler oruca bilgi yönüyle hazırlanmalı, uygulama yönüyle de yavaş yavaş alıştırılmalıdır. Bunun için yapılacak işlem şudur Orucun çocuğun sağlığına zarar vermemesi, beslenme düzenini tahrip etmemesi, özellikle derslerine ve öğretim hayatına zarar vermemesi gerekir. Mesela hafta sonları ve zaman zaman da yarım oruç tutulabilir. Ama kesinlikle zaafiyete uğratacak, hastalığa neden olacak, halsiz düşürecek, dersine zarar verecek bir yapı içinde çocuğa oruç tutturmamak lazım. Bu dine de aykırı olur, sağlık kurallarına da aykırı olur, hiçbir yönden tasvip edilemez.'' ''Dinin yolunun aklın mantığın yolu olduğunu, ibadetlerin amacının insanlara mutluluk vermek'' olduğunu ifade eden Prof. Dr. Beyaz, ''İnsanların, çocukların hayatını, sağlıklarını tehlikeye atıcı bir ibadet olamaz. Öyle şey ibadet olmaz, işkence olur. İşkence ile ibadeti birbirinden ayırmak gerekir. O nedenle ailelerin çocuklarının oruç tutması konusunda son derece dikkatli davranmaları gerektiğini düşünüyorum'' diye konuştu. 
     
     'Okumak bir numaralı ibadettir' 
     Oruç tutmanın, özellikle 12-13 yaşın altındaki ilköğretim çağındaki çocukların derslerindeki başarıyı etkileyebileceğini, ortaöğretimde durumun biraz daha farklı olduğunu belirten Prof. Dr. 
     Beyaz, şöyle devam etti 
     ''Burada da gencin bedensel yapısına bakmak gerekir. Eğer gencin bedensel yapısı uygun ise, kendisi zorlanmıyor ve oruç tutmayı istiyorsa tutmalıdır. Ama kendisi oruç tutmayı arzu etmiyor, zorlanıyorsa kesinlikle çocuğa baskı yapılmamalıdır. Baskı ile yapılan ibadet fayda yerine zarar getirir.'' Prof. Dr. Beyaz, oruç tutan kişinin işini aksatmaması gerektiğini, çalışmanın bir numaralı ibadet olduğunu da belirterek, ''İslamiyet'in ilk emri 'oku'dur. Özellikle yetişme çağındaki, okul çağındaki çocuklar, gençler için okumak, ders çalışmak bir numaralı ibadettir. 
     Diğer ibadetleri mümkün olduğu kadar yapsınlar ama okuma ibadetine zarar vermemek lazım'' dedi. 
     Marmara Üniversitesi MÜ Sağlık Eğitim Fakültesi Sağlık Eğitimi Bölüm Başkanı, Beslenme Uzmanı Doç. Dr. Emel Alphan da, beslenmenin büyüme ve gelişmeyi etkileyen en önemli faktörlerden birisi olduğunu belirterek, okul çağındaki çocukların hızlı büyüme ve gelişme nedeniyle enerji, protein, vitamin ve mineral gereksinimlerinin yetişkinlere oranla daha fazla olduğunu vurguladı. 
     Bireyin besinleri en az üç ana öğünde dengeli bir şekilde dağıtarak tüketmesinin önemine işaret eden Doç. Dr. Alphan, şunları kaydetti 
     ''Ramazanda günlük öğün sayısının üçün altında olması, çocuk ve gençlerin fiziksel gelişmesini olumsuz etkileyebildiği gibi, organizmada istenmeyen metabolik değişikliklere ve okul başarısının azalmasına neden olabilir. Oruç tutunlarda özellikle öğleden sonraki derslerde kan şekerinin düşmesine bağlı olarak yorgunluk, dikkat azalması, algılamada zorluk, uykuya eğilim, baş ağrısı, baş dönmesi, üşüme-terleme gibi belirtiler ortaya çıkmasına neden olabilir.'' Doç. Dr. Alphan, Ramazan ayının oruç tutanlar için günde iki öğün gibi özel bir beslenme uygulanan ve alışılmışın dışındaki saatlerde yemek yemeyi gerektiren bir dönem olduğunu ifade ederek, şöyle dedi 
     ''Günün en aktif olunan döneminde, gündüz bütün bir gün, vücudun ihtiyacı olan enerji ve besin öğelerinin alınmaması nedeniyle oruç sırasında kişi kendisini halsiz hissedebilir ve çalışma konusunda isteksiz olabilir. Çocukların hareketli olmaları ve oyuna düşkünlükleri bu halsizlik ve isteksizliği daha da artırabilir. 
     Düzenli spor yapan ve antrenmanlara katılma zorunluluğu olan çocuklar da ihtiyaçları olan enerjiyi alamadıkları için yorgun ve başarısız olur. Ramazan ayında oruç tutmak isteyen çocuk ve gençlerimizin bu metabolik değişiklikleri ve okul başarılarının etkileneceğini bilmeleri ve bu konuda kendi kararlarını vermeleri yerinde olacaktır.'' 
     






</TEXT>
</DOC>
