<DOC>
<DOCNO> 91738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/son/sondun20.html </URL>
<DATE> 2002/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda polisi Türkiye Brezilya maçı sonrası önlem alacak 
</HEADLINE>
<TEXT>

     Hollanda'nın Lahey kentinde polis, Çarşamba günü yapılacak Türkiye-Brezilya Dünya Kupası yarı final karşılaşması sonrası için ek önlem alacak. 
     Lahey Belediyesi'nden verilen bilgiye göre, Türkiye-Senegal maçından sonra sevinç gösterilerinde bulunan Türk vatandaşlarıyla terör örgütü PKK yandaşları arasında çıkan kavgaların tekrarlanmaması için, maç günü kentte görev yapacak polis sayısı artırılacak. 
     Lahey Polisi sözcüsü, maç sonrası olası sevinç gösterilerinin üzüntüye dönüşmemesi için bu önlemi zorunlu gördüklerini, görev yapacak polis sayısının artırılması yanında, polisin kutlamalara katılan vatandaşlara karşı daha dikkatli olmasının isteneceğini bildirdi. 
     Türkiye'nin Senegal'i yenmesinden sonra tüm Hollanda'da Türk vatandaşları sokağa dökülmüş ve ellerinde bayraklarla sevinç gösterilerinde bulunmuştu. 
     Bu gösteriler bütün ülkede olaysız sona ererken, Lahey'de sevinç gösterilerine katılan vatandaşlarla terör örgütü PKK yandaşları arasında kavga çıkmış ve polis 9 kişiyi gözaltına almıştı. Kavgada biri polis üç kişi yaralanmıştı. 
     Lahey Polisi'nin, Brezilya-Türkiye maçı sonrası için önlem alacağını bildirmesine karşılık, kutlamaların en yoğun yapıldığı Amsterdam Belediyesi ise böyle bir önleme gerek görmediğini açıkladı. 
     Bu arada, terör örgütü yandaşlarının, Türkiye-Brezilya karşılaşmasının yapılacağı aynı gün Lahey'de, PKK'nın terör örgütleri listesine alınması dolayısıyla Avrupa Birliği'ni protesto gösterisinin iptal edildiği açıklandı. 
     





</TEXT>
</DOC>
