<DOC>
<DOCNO> 98365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/27/son/sonspo06.html </URL>
<DATE> 2002/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta Nouma'lı günler başladı... Yine ilginç konuştu... 
</HEADLINE>
<TEXT>

     Beşiktaş, dün Fransa'da 2 yıllık anlaşmaya vardığı eski futbolcusu Pascal Nouma ile İstanbul'da medya önünde sözleşme imzaladı. 
     Akaretler'deki kulüp binasında gerçekleştirilen imza törenine, Nouma ve manajeri ile birlikte, siyah-beyazlı kulübün ikinci başkanı Hüsnü Güreli, asbaşkan Yıldırım Demirören, yöneticiler Kıvanç Oktay ile Emin Önal katıldı. 
     Basın mensuplarının da yoğun ilgi gösterdiği imza töreninde konuşan Güreli, daha önce bir sezon formalarını giyen Fransız futbolcu Nouma'nın transferini tamamladıklarını kaydederek, ''Yönetim Kurulu'nun bir aydır çalışmaları sonucunda, stratejik bir transferi gerçekleştirdik. Bu transfer Beşiktaş Kulübü'nün çıkarları yönünde gerçekleşmiştir. Biz hayırlı olmasını temenni ediyoruz'' diye konuştu. 
     
     NOUMA ''BEŞİKTAŞ BENİM HAYATIM'' 

     Her zamanki gibi sempatik hareketleriyle dikkat çeken Nouma ise, imza töreni öncesinde elinde bulunan su şişesini basın mensuplarına doğru göstererek, bira imasında bulunup ''Efes Pilsen'' dedi. 
     Nouma, yaptığı açıklamada da, Beşiktaş'a gelmekten sonra derece mutlu olduğunu ve siyah-beyazlı kulübün çok büyük bir taraftarı olduğunu söyleyip, ''Beşiktaş benim hayatım'' ifadesini kullandı. 
     Pascal Nouma ayrıca, konuşması sırasında transferinde büyük emeği geçen yönetici Kıvanç Oktay için ise sürekli olarak ''My Father'' Babam diye hitap etti. 
     Siyah-beyazlıların yeni transferi, daha sonra 21 numaralı formasıyla basın mensuplarına uzun süre poz verdi. 
     
     TARAFTAR YALNIZ BIRAKMIYOR 

     Diğer yandan, kulüp binası çıkışında yaklaşık 20 kişilik bir taraftar grubu Pascal Nouma lehine tezahüratlar yaparken, Fransız futbolcu ise taraftarlara ''Pascal Pascal keyfine bak, çak o zaman çak çak çak'' diyerek eşlik etti. 
     Bugün İstanbul'dan ayrılacağı açıklanan Nouma'nın, eşyalarını topladıktan sonra 30 Temmuz Salı günü yeniden İstanbul'a geleceği bildirildi. 
     
     İLGİNÇ AÇIKLAMALAR 

     Beşiktaş'ın yeni transferi Nouma ayrıca, Digitürk Lig TV'ye ilginç açıklamalarda bulundu. 
     İlhan Mansız'ı Dünya Kupası'nda seyrettiğini ve çok iyi bulduğunu kaydeden Fransız futbolcu, ''O, geçen seneki, ben de burada olduğum gibi oynarsak, 30 gol atarız'' dedi. 
     Sergen'in Fransa'da da tanındığını belirten Nouma, ''Bana kendisi sorulduğunda 'Maradona gibi büyük bir futbolcu' dedim'' diye konuştu. 
     Fransız futbolcu, takım için oynayan bir oyuncu olduğunu vurgulayarak, ''Bu sezon da belki 1-2 kırmızı kart görebilirim, ancak çok daha dikkatli olacağım bir gerçek'' ifadesini kullandı. 
     Atatürk Havalimanı'ndaki karşılama töreninde çok duygulandığını anlatan Pascal Nouma, ''Benim için 'psikopat' deniliyor. Ancak Beşiktaş seyircisi daha psikopat. Taraftarlarımız muhteşemdi. Onlara layık olmaya çalışacağım'' şeklinde konuştu. 
     Nouma, Türkiye'de en çok, gerçek dostları Ahmet Dursun, Bayram ve Yasin'i özlediğini sözlerine ekledi. 
     
</TEXT>
</DOC>
