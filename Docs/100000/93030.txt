<DOC>
<DOCNO> 93030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/30/son/sontur10.html </URL>
<DATE> 2002/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı "AB yolunda kaybedecek zaman kalmadı" 
</HEADLINE>
<TEXT>

     Adalet Bakanı Hikmet Sami Türk, AB yolunda Türkiye'nin artık kaybedecek zamanı kalmadığını belirterek, ''Öyle söylendiği gibi 'tren her zaman gelir' beklentisi içinde olmamalıyız'' dedi. 
     Kabataş Lisesi'nin geleneksel pilav gününe katılan Bakan Türk, gazetecilerin sorularını yanıtladı. 
     Bir gazetecinin ''Milli Takım futbolcularının takım oyunu ile başarılı olduğunu söylediniz. Hükümet içinde bir takım oyunu sergileniyor mu '' şeklindeki sorusu üzerine Türk, ''Onu sergilemeye çalışıyoruz. Bunu gerçekleştirdiğimiz takdirde başarılı olacağız'' diye konuştu. 
     Türk, ''AB sürecinde 6 ay çok önemli. Bu sürede yasal düzenlemeler yapılabilecek mi, uzlaşma sağlanabilecek mi '' sorusuna ise şu karşılığı verdi 
     ''Uzlaşma sanıyorum sağlanacaktır. Bir anlaşmazlık noktasında kilitlenip kalmamalıyız. Ulusal Program'ın öngördüğü tedbirleri, önce hepimizin aynı görüşü paylaştığı, tartışma konusu olmayan noktalardan başlamak üzere, yasaları çıkarmak suretiyle bunu yapabiliriz. 
     Uzlaşmazlık konularını da bu arada çözebiliriz. 
     AB yolunda Türkiye'nin artık kaybedecek zamanı kalmamıştır. Öyle söylendiği gibi 'tren her zaman gelir' beklentisi içinde olmamalıyız. 
     Biz şimdi trenin içinde olabilirdik. Ama zamanında yaptığımız hatalarla, bugün hala daha trenin son vagonuna yetişmeye çalışıyoruz. 
     Ama bunu da kaçırmamalıyız.'' Bakan Türk, Türkiye Ekonomik ve Sosyal Etüdler Vakfı TESEV 
     tarafından hazırlanan rapor hakkındaki görüşünün sorulması üzerine de, bu raporda sözü edilen anketten bazı sonuçlar çıkarmak gerektiğini söyledi. Rapora göre Türk halkının büyük çoğunluğunun AB fikrini benimsediğini belirten Türk, ''AB, halkımızın da isteği, arzusudur'' diye konuştu. Adalet Bakanı Hikmet Sami Türk, şunları kaydetti ''Örneğin ölüm cezası gibi duyarlı bazı konularda, yeterli ve etkili başka bir ceza getirilmek suretiyle, bu müebbet ağır hapis ya da ağırlaştırılmış müebbet hapis olabilir, bu kişilerin de bir daha şartla salıverilmeden yararlanmamak kaydıyla ölüm cezasının kaldırılması yine çoğunluğun görüşüdür. Rapor, toplumumuzun hem AB hedefini benimsediğini, hem de atılması gereken adımlar konusunda büyük çoğunluğun aynı görüşü paylaştığını gösteren önemli bulguları açıklıyor. Şüphesiz bunları dikkate almak zorundayız. Bugün kamuoyunda birtakım duyarlılıklar var. Ölüm cezası konusundaki duyarlılığın nedenini herkes biliyor. 1983'ten itibaren ayrılıkçı terörün acısını yaşadık. 30 bin insan kaybettik, 5 bin şehit verdik. Bunların ortaya çıkmasına neden olan insanların en ağır ceza ile cezalandırılması da yasalarımızın gereğidir, halkımızın beklentisidir. Ama çağdışı kalmış bir cezayı da artık kaldırmak durumundayız.'' Türk, AB Konseyi'nde Türkiye'den başka idam cezasını yasalarında bulunduran ülke kalmadığını ve Türkiye'nin AB'ye tam üye olması için bu cezanın kaldırılması gerektiğini sözlerine ekledi. 
     





</TEXT>
</DOC>
