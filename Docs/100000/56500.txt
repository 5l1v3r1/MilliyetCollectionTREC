<DOC>
<DOCNO> 56500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/10/son/sontur08.html </URL>
<DATE> 2001/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalışma ve Sosyal Güvenlik Bakanı "Emeklilik tartışmalarına son" 
</HEADLINE>
<TEXT>

     Çalışma ve Sosyal Güvenlik Bakanı Yaşar Okuyan, program gereği belli bir miktar çalışanın daha emekli olması gerekiyorsa burada yapılacak şeyin ''özendirmek'' olması gerektiğini belirterek, resen emeklilik tartışmalarına artık son verilmesini istedi. 
     Okuyan, Türkiye Sağlık İşçileri Sendikası Genel Başkanı Mustafa Başoğlu'nu makamında kabul etti. 
     Kabulde konuşan Başoğlu, çalışma hayatının çözüm bekleyen birçok önemli sorunu olmasına rağmen, işçilerin kazanılmış hakkı olan kıdem tazminatının tartışmaya açıldığını belirterek, Başbakanlık Genelgesi ile kamu çalışanlarının ikramiyelerinin birinin ertelendiğini ve 50 yaşını dolduran işçilerin zorunlu emekliğinin gündeme geldiğini söyledi. İşçi haklarına yönelik bu girişimlerin, IMF'nin isteğine göre gerçekleştirildiğinin anlaşıldığını savunan Başoğlu, İş Güvencesi Yasası ile ilgili Bakan Okuyan'ın başlattığı çalışmaları desteklediklerini bildirdi. 
     Bu konularda Bakan Okuyan'ın görüşlerini almak üzere ziyareti gerçekleştirdiklerini kaydeden Başoğlu, Okuyan ile görüşmeden, bu sorunlara ilişkin çalışanlara bir açıklama yapmak istemediklerini dile getirdi. 
     Yaşar Okuyan da resen emeklilik diye bir tabiri doğru bulmadığını anımsatarak, kamuda, işçi, memur, sözleşmeli 3 milyon kişinin çalıştığını ve bu rakamın oldukça fazla olduğunu söyledi. 
     Asıl sorunun, devletin kurumları arasındaki iletişim eksikliği olduğunu ifade eden Okuyan, devletin bir kurumunda istihdam fazlalığı, diğer bir kurumunda ise istihdam eksikliği bulunduğunu bildirdi. 
     Enerji ve Tabii Kaynaklar Bakanı Zeki Çakan'ın bugün bir gazetede yer alan, ''Bir binada personel fazla, diğer binada yok, ama birşey yapamıyorum'' yönündeki açıklamalarına katıldığını ifade eden Okuyan, ''Aynı Bakanlıkta bir genel müdürlükteki fazla personelimizi, eksik olan bir başka genel müdürlüğe görevlendirme yapma şansına bile sahip değiliz. Önce hukuksal açıdan da bir problem varsa bunun aşılması lazım ve kamuda çalışanların envanterinin çıkartılması lazım. Bu yapılırsa daha sağlıklı önümüzü görme şansına sahip oluruz. Bu, işin esasıdır'' diye konuştu. 
     
     Çelişki 
     Bir taraftan, fazla diye nitelenen çalışanların çıkarılmaya çalışıldığını, diğer taraftan personeli eksik olan bir başka kurumun yeni eleman alma gayreti içinde olduğunu anlatan Okuyan, ''Bu da bir çelişkidir. Biz madem devletten resen emeklilik konusunda 50 bin, 100 bin kişiyi tasfiye edecektik, o zaman niye daha kısa bir süre önce 40 bin kişiyi kadromuza aldık '' dedi. 
     Okuyan, geçen yıl yaklaşık 103 bin memur ve işçinin emekli olduğunu, bunlardan 60 bininin hizmet gereği yerine mutlaka eleman alınması gerektiğini, ancak yaklaşık 40 bin kadronun iptal edilebileceğini söyleyerek, şöyle devam etti 
     ''Bugün kamuda 1 milyon 3 bin tane boş kadro vardır. Bu boş kadronun bir analizinin yapılması lazım. Çünkü bir kısmı yükselme kadrolarıdır. Bunları iptal edemezsiniz, onları boş tutmaya mecbursunuz, bir kısmı güvenlik, sağlık personeli ile ilgilidir, bunları da iptal edemezsiniz ama benim görebildiğim kadarıyla 250-300 bin civarında bir kadroyu rahatlıkla iptal etmeniz lazım. Orada boş durmalarına gerek yok. Yarın herhangi bir iktidar, seçim zamanı geldiğinde popülist bir yaklaşımla bir anda 250-300 bin kişiyle o kadroları doldurabilir. Bu, her iktidar için geçerlidir. Bizim böyle bir düşüncemiz yok ama orada boş olan bir kadro, seçim zamanı siyasi iktidarların dikkatini çeker.'' 
     
     Resen emeklilik tartışmalarına son 
     Kendiliğinden emekli olmak isteyenlerin sayısının, emekli edilmek istenenlerin sayısına yakın olduğunu ifade eden Okuyan, emekli olma koşullarına kavuşmuş kişilerin, kendi istekleriyle emekli olduklarını kaydetti. Okuyan, şöyle konuştu 
     ''Dolayısıyla, 'resen emekli edeceğiz, şu kadar insanı tasfiye edeceğiz' lafları doğru bir laf değildir ve bütün çalışanları huzursuz etmektedir. Buna da hakkımızın olmadığını düşünüyorum. Bütün bunlara rağmen, bu limitlerin üzerinde, yine belli bir miktar çalışanın emekli olması program gereği gerekiyorsa burada yapılacak özendirmek olmalıdır. Resen emeklilik tartışmalarına artık son verilmelidir. 
     Hükümet olarak böyle bir düşüncemiz yok.'' İkramiyelerin bir tanesinin ertelenmesi konusunda, ilgili sosyal taraflarla hükümetin görüşmelerinin devam ettiğini dile getiren Okuyan, bu konunun uzlaşmayla çözüme kavuşturulacağını söyledi. 
     Okuyan, ikramiye ertelenmesi konusunun dayatma ile değil, sendikalarla uzlaşarak, devletin imkanları çerçevesinde sonuçlanması gerektiğini ifade etti. 
     Hazırlanan İş Güvencesi Yasa Tasarısı'nın Başbakanlığa gönderildiğini belirten Okuyan, tasarıya hiçbir çevreden itiraz gelmediğini bildirdi. 
     






</TEXT>
</DOC>
