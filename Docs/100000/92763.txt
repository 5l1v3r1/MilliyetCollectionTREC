<DOC>
<DOCNO> 92763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/29/spor/aspo.html </URL>
<DATE> 2002/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
"Sahaların efendisiyiz" 
</HEADLINE>
<TEXT>

Şenol Güneş, futbola yeni bir soluk getirdiklerini vurguladı, "Dünya ile bütünleştik. Bize cesaret verenleri kahraman yaptık, misyonumuzu geliştirdik" diye konuştu 
     BİLAL MEŞE DAEGU 

     "İşimiz bitmedi" 
     AY-Yıldızlı ekibimizin teknik patronu Şenol Güneş, çarpıcı açıklamalar yaptı. Gıpta edilen bir ekip olduklarının altını çizen Güneş, "Ses getirdik. Zorlukları severek aştık, asla pes etmedik. Dünya takımı olmak istedik, dünya ile bütünleştik. Misyonumuz futbolu geliştirmekti, ulaştık. Bize cesaret verenleri kahraman yaptık. Halkımıza umut ve mutluluk verdik. Futbol sahalarının efendisi olmak istedik, başardık. İşimiz daha bitmedi. Dünya üçüncüsü olmak istiyoruz, başaracağız" yorumunu yaptı. 
     
     "Gönülleri kazandık" 
     BREZİLYA yenilgisine kahrolduklarını belirten Güneş, "Aslında finali biz oynadık. Gönülleri kazandık, futbolumuzu ileriye taşıdık" ifadelerini kullandı. G.Kore ile tarihi dostluklara yenilerini kattıklarını kaydeden tecrübeli hoca, "Özlemimiz finalde karşılaşmaktı, bu ilk olacaktı. Maalesef finale yakışan iki takım 3.’lük için oynayacak. Rakibimizin kupa tecrübesi fazla. Ev sahibi ve zihinsel, fiziksel yorgunlukları az. Şanssızlığımız tüm maçlara dinlenmeden çıkmamız oldu" diye konuştu. 
     
     Motivasyon alarmı 
     GÜNEŞ, motivasyon sıkıntısının yaşanabileceğine de dikkat çekti ve "Final kaybedildi, iki takım da sorun çekebilir. Fiziksel ve zihinsel yorgunluk var. Onları serbest bıraktım. Kolay değil, 50 gün aynı yüzlerle yaşıyor, bağlantınızı kesiyorsunuz. Ne kadar büyük iş yaptıklarını döndüklerinde anlayacaklar" açıklamasını yaptı. Şenol Güneş, "Yeni başarılar hedeflemeliyiz. Hayat devam ediyor. Biz çocuk gibiydik, emekledik, yürümeye başladık, şimdi koşuyoruz" değerlendirmesini yaptı. 
     
     "Kupayı alabiliriz" 
     MİLLİ çalıştırıcı, 2004’e kadar görevde olduğunu tekrarlayıp, "Hedef Avrupa Şampiyonası’nda kupayı kaldırmak. Almanya’da taraftarımız yanımızda olacaktır. 2006 Dünya Kupası’nda aynı başarıyı kovalamak istiyoruz. 48 yıl sonra üçüncülük maçına çıkıyorsak, niye kupayı almayalım" diyerek, yolu çizdi. G.Kore maçını angarya görmediklerini söyleyen Güneş, "Finalle bizim mücadelemiz aynı. Sıkıntıların karşılığını hiç olmazsa üçüncü olarak almalıyız. Başımız dik döneceğiz" dedi. 
     
     "Yenilik zamanla" 
     AVRUPA Şampiyonası öncesi revizyon konusunda herhangi bir düşüncesi olmadığını kaydeden başarılı teknik adam, "Böylesi bir ekipte devamlılık sağlamak kolay değil. Kadro kendini zaman içinde yenileyecektir. Şu aşamada başarılı oyuncuyu kenara çekmek yanlış olur. Tabii ki yenileri gelecek. Geçmişte başarısı olabilir, ancak yararlı olamıyorsa tutmak yanlış. Önemli olan sahadaki düşüncesini yenilemesidir. Yaş önemli değil. Genç oyuncu yetenekliyse yerini alır" değerlendirmesini yaptı. 
     
     "Uyumak yasak" 
     TÜRKİYE’DE devrim yapmanın mutluluğunu yaşadıklarını belirten Şenol Güneş, şöyle devam etti. "İnançsız olanları inanmaya davet ediyorum. Aklın, sabrın ve inancın olduğu her yerde başarı kendiliğinden gelir. Bu kupa hepimize dersler vermiştir. Uyumaya zamanımız yok. Artık ekonomik ve sosyal açıdan da değişim yaşanacaktır. Türk insanının, olanak verildiği taktirde neleri başarabileceğini kanıtladık". Milli Takım’ın hocası, ülkeye dönünce tatile çıkıp, bir ay dinleneceğini sözlerine ekledi. 
     



 SPOR 


































</TEXT>
</DOC>
