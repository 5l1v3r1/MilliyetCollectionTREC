<DOC>
<DOCNO> 84633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/son/sontur23.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit, 4-5 gün kaburgası kırık durmuş... 
</HEADLINE>
<TEXT>

     DSP Grup Başkanvekili Emrehan Halıcı Ecevit'in 4-5 gün önce vücudunda bir kırılmanın olduğunu açıkladı. 
     Başbakan Bülent Ecevit'i Başkent Hastanesinde ziyaret etmek üzere gelen ancak eşi Rahşan Ecevit'le görüşebilen DSP kurmayları içinde bulunan Grup Başkanvekili Emrehan Halıcı, hastane çıkışında kısa bir açıklama yaptı. Ecevit'in sağlığında ciddi bir sorun bulunmadığının açıklandığına dikkat çeken Halıcı, "Bir kırık olması bizleri açıkçası sevirdirdi. Başbakanımızın bu kadar uzun bir süredir bu kırığa rağmen, bu acıya rağmen buna dayanmaya çalışması milletimizi telaşa düşürmemesinin bir göstergesidir. Biz Genel Başkan Yardımcısı Rahşan Ecevit'le hem Türkiye konularını hem parti meselelerini enine boyuna sohbet ettik. 
     Bundan daha fazla söyleyecek bir şeyimiz yoktur. 
     Başbakanımıza geçmiş olsun diyorum. Acil şifalar diliyoruz" diye konuştu. 
     Halıcı, Ecevit'le görüşüp görüşmediğinin sorulması üzerine kendisini rahatsız etmek istemediklerini belirterek sadece Rahşan Ecevit'le görüştüklerini bildirdi. Ecevit'in günlerdir evinde kırıklarla yaşamasının bir skandal olup olmadığının sorulması üzerine Halıcı, "Ben tam tersi diye düşünüyorum. Çünkü hergeçen gün daha iyiye gidiyordu Sayın Başbakanımız. Ancak acısı dinmediği için son yapılan kontrolde bu kırığın ortaya çıkmış olması Başbakanımızın fedakarlığının göstergesidir" dedi. 
     Halıcı, Ecevit'te kaç gündür kırık olduğuna ilişkin soruya ise, süreyi tam olarak bilmediğini belirterek, "Herhalde 4-5 günlük iştir. Detayları bilmiyorum" karşılığını verdi. 
     Öte yandan Başbakan Bülent Ecevit'in eşi Rahşan Ecevit, özel eşyalarını almak üzere hastaneden ayrılarak Oran sitesindeki eve gitti. 
     





</TEXT>
</DOC>
