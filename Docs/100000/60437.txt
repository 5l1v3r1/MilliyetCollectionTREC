<DOC>
<DOCNO> 60437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/03/son/sontur16.html </URL>
<DATE> 2002/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP'li milletvekilinin oğluna "reis" davası... 
</HEADLINE>
<TEXT>

     MHP Balıkesir Milletvekili Hüseyin Kalkan'ın İstanbul Erkek Lisesi'nde okuyan oğlu Ali Oğuzhan Kalkan hakkında 6 yıla kadar ağır hapis cezası istemiyle dava açıldı. 
     İstanbul Cumhuriyet Savcısı Hasan Turan Yavuzyılmaz tarafından hazırlanan iddianamede, Hüseyin Kalkan'ın oğlu Ali Oğuzhan Kalkan'ın yanı sıra İstanbul Üniversitesi Edebiyat Fakültesi Tarih bölümü öğrencisi Zafer Kuran ve Anadolu Üniversitesi İşletme Fakültesi öğrencisi Ahmet Savaş Çolak da sanıklar arasında yer aldı. 
     İddianamede, İstanbul Erkek Lisesi 9. sınıf öğrencisi olan ve okulda "ülkücü reis" olarak tanındığı ileri sürülen Kalkan'ın ve yanında yer alan bir grup öğrencinin alt sınıfta okuyan öğrencilerin kılık ve kıyafetlerine müdahale ettikleri, saçlarının uzatmamaları ve kulaklarına küpe takmamaları konusunda, davanın mağdurları olan ve aynı okulun 11. sınıf öğrencisi Mehmet Tevfik Alkan ile aynı sınıfta öğrenci Ali Çağrı Halaçoğlu'nu uyardıkları belirtildi. Bu kişilere "omuz atmak, kulak çekmek" gibi kötü muamelerde bulunduklarının ifade edildiği iddianamede ayrıca, Kalkan'ın "Türk Gençliği" ifadeli bildiri dağıttığına da yer verildi. 
     
     Olay günü 
     Okul öğrencilerinden Aziz Erkal Selman, Mehmet Tevfik Alkan, Ali Çağrı Halaçoğlu ve arkadaşlarının Kalkan'ı ve yanındaki arkadaşlarını alt sınıflardaki öğrencilerin kılık kıyafetlerine karışma haklarının olmadığı yönünde uyardıklarının anlatıldığı iddianamede, Kalkan ve arkadaşlarının "Biz karışırız, kimseye hesap vermeyiz" şeklindeki sözleri üzerine tartışma başladığı ve tartışmanın kavgaya dönüştüğü belirtildi. Bu olayın ardından olay yerine gelen güvenlik görevlilerinin kavgayı önlediği de anlatılan iddianamede Kalkan, Kuran ve Çolak'ın daha sonra Yazarlar Birliği Vakfı'nda plan yaptıkları ve 2 Mart 2001 tarihinde Kalkan'ın Zafer Kuran'a Halaçoğlu ve arkadaşlarını gösterdiği belirtildi. 
     
     Kimliği saptanamayanlar var 
     İddianamede, Zafer Kuran ile Ahmet Savaş Çolak ile kimliği tespit edilemeyen 2-3 sanığın okuldan çıkan Halaçoğlu ve arkadaşlarına montlarının içinde sakladığı döner bıçaklarıyla saldırdıkları ve bu sırada Halaçoğlu'nun başparmağının koptuğu anlatıldı. İddianame de sanıkların "Türkiye komünistlere mezar olacak" şeklinde slogan attıklarının da tanık beyanlarıyla anlaşıldığı vurgulandı. 
     Ali Oğuz Kalkan'ın 8 aydan 6 yıla kadar ağır hapis cezası ile cezalandırılması istendi. 
     
     İftira atıldı 
     MHP Balıkesir milletvekili Hüseyin Kalkan ANKA'ya yaptığı açıklamada olayın iftira olduğunu ileri sürdü. 
     "Olayın kapandığını" düşündüğünü belirten Kalkan, yetkililere yanlış bilgilerin gitmiş olabileceğini söyledi. 
     Yanlış bilginin kim tarafından verilmiş olabileceğinin sorulması üzerine Kalkan, "İstanbul Valisi, İstanbul Emniyet Müdürü, İl Milli Eğitim Müdürü, Eminönü Kaymakamı, İlçe Milli Eğitim Müdürü olayı biliyordu. Bir milletvekili olarak benim anlım açık, yasal olmayan hiçbirşeye karışmadım. Oğlum da öyle. Ben emekli albayım bizden kötülük gelmez. Gelse gelse biz iyilik gelir" diye konuştu. Kalkan olayı basının büyüttüğünü de ileri sürdü. 
     






</TEXT>
</DOC>
