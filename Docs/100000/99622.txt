<DOC>
<DOCNO> 99622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/02/son/soneko08.html </URL>
<DATE> 2002/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotiv ihracatı 11 oranında arttı... 
</HEADLINE>
<TEXT>

     Ekonomik kriz nedeniyle dış pazarlara yönelen Türk otomotiv sektörünün ihracatı, bu yılın Ocak-Temmuz döneminde yüzde 11 oranında artarak 2 milyar 529 milyon dolara ulaştı. 
     Otomotiv ihracatı, geçen yılın aynı döneminde ise 2 milyar 277 milyon dolarda kalmıştı. 
     Bu arada Temmuz'da yüzde 32 oranında artan ihracat, aylık bazda da en yüksek seviyesine ulaştı. 
     Uludağ İhracatçı Birlikleri UİB verilerinden derlenen bilgiye göre, ihracat kalemleri arasında yan sanayii, geçen yılın Ocak-Temmuz dönemine göre, yüzde 6 oranında artarak 1 milyar 56 milyon 804 bin dolar ile ilk sırada yer alırken, bunu 708 milyon 603 bin dolar ile binek otomobiller, 305 milyon 46 bin dolar ile de eşya taşımaya mahsus motorlu taşıtlar izledi. 
     Bu dönemde, en fazla ihracat artışı, çekiciler ve demiryolu taşıtlarının dış satımında gerçekleşirken, tanklar ve zırhlı savaş taşıtları, hava ve uzay taşıtları ile iş makinalarının ihracatı geriledi. 
     Temmuz ayında ise yüzde 32'lik artışla 413 milyon 421 bin dolara yükselen ihracat, geçen yılın aynı ayında 313 milyon 51 bin dolarda kalmıştı. 
     Temmuz'da, aylık bazda en yüksek seviyesine ulaşan ihracat, Ocak'ta yüzde 2.2 ve Şubat'ta yüzde 4.8 oranında gerilerken, Mart'ta yüzde 21.4, Nisan'da yüzde 7.9, Mayıs'ta yüzde 4.2, Haziran'da da yüzde 20.9 oranında artmıştı. 
     
     İHRACATIN ROTASI AVRUPA 
     Sektör, Ocak-Temmuz döneminde 11 serbest bölgenin yanısıra 164 ülke ve özerk bölgeye ihracat gerçekleştirdi. 
     Yoğun olarak Avrupa ülkelerine yapılan ihracatta, Almanya yüzde 17.7'lik gerilemeye rağmen, 465 milyon 830 bin dolar ile ilk sırada yer alırken, bu ülkeyi İtalya ve Fransa izledi. 
     Sektör, bu dönemde Dominik Cumhuriyeti, Dominika, Kanarya Adaları, Cayman Adaları, Sırbistan, Hollanda Antilleri, Dağıstan Cumhuriyeti, Afganistan, Andorra, Vatikan, Çad, Monako, Mayotte, Zaire, Tataristan, Fransız Guyanası, Kostarika, Honduras Swan Adaları, Antigua-Bermuda ve Zambia ile Bursa ve Gaziantep Serbest Bölgesi'nden ilk kez ihracat yaptı. 
     Almanya ve ABD'ye yapılan ihracatta düşüş yaşanırken, Cezayir ve Polonya pazarının önemli ölçüde büyümesi dikkati çekti. 
     





</TEXT>
</DOC>
