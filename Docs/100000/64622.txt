<DOC>
<DOCNO> 64622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/28/son/sonspo08.html </URL>
<DATE> 2002/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Şükür, Parma'nın hocasını yüreklendiriyor 
</HEADLINE>
<TEXT>

     Yeni takımı A.C Parma'ya gelir gelmez ilk golünü bulan Hakan Şükür, hem kendisinin hem de takımının moralini düzeltti. 
     İtalya Kupası ve UEFA yoluna devam eden Parma, ligde ise 2. lige düşmeme mücadelesi veriyor. 20. hafta geride kaldığında 21 puan ile halen düşme hattında, 15. sırada bulunan Parma, Bologna karşısında alınan 3 puanla daha fazla umutlandı. 
     Tutto Sport gazetesi ''Hakan Şükür, Carmignani'yi yüreklendiriyor'' başlığı altında verdiği haberinde, Türk futbolcuyla birlikte teknik direktör Carmignani'nin takımı daha ofansif oynattığını yazdı. 
     Son maçta hücumlarda daha etkili gözüken Parma'da, Hakan Şükür'ün, 12 golü bulunan takımın golcü futbolcusu Di Vaio'ya büyük boşluk yarattığı da kaydediliyor. 
     Zorlu bir haftaya giren Parma, ilk olarak İtalya Kupası'nda Brescia ile ertelenen maçını perşembe günü TSİ 22.00'de oynayacak. 
     Sarı-lacivertliler, ligde de 21. haftada deplasmanda Brescia ile karşılaşacak. Carmignani tarafından verilen ilk şansı iyi değerlendiren Hakan Şükür'ün bu maçlarda da ilk 11'de sahaya çıkması bekleniyor. 
     
     Gazeteler neler yazdı 

     . 
     AC Parma'nın kendi sahasında FC Bologna'ya karşı yaptığı maçta takımının 2. golünü atan Hakan Şükür, ''Parma'yı iten güç'' olarak gösterildi. FC Inter'de olduğu zamanlarda kadro dışı olduğu için AC Parma'ya gelene dek ligde 20 haftadır gol atamayan Hakan Şükür, dün gece bu özlemini gidermiş oldu. 
     Gazetelerde ''Il Turco Türk Şükür'' diye adlandırılan futbolcu, maç sonrası demecinde, ''Golüm Parma'ya zaferi armağan ettiği için çok önemli oldu. Bu 3 puana ihtiyacımız vardı. Şimdi moralimiz daha yüksek ve takım yavaş yavaş güven alıyor. Uzun zamandır 1. dakikadan itibaren oynamıyordum, heyecanlıydım. Beni sevindiren olay ise Parma'nın ligde düşmekten kurtulmak zorunda olan bir takım gibi doğru mentaliteyle oynaması oldu. Böyle devam edersek başarırız. Teknik direktörüme, bana güvendiği için teşekkür ederim'' dedi. 
     30 yaşındaki Türk futbolcunun ilk 11'de sahaya çıkması İtalyan 
     gazeteciler için bir sürpriz olurken, teknik direktör Carmignani, Bonazzoli'nin son anda sakatlanmasından dolayı Hakan Şükür'ü hemen sahaya sürdüğünü söyledi. Kafasındaki ilk planda Şükür'ü 2. yarı oyuna almanın bulunduğu ama sonra zorunluluktan ilk 11'e aldığını kaydeden Carmignani, ''Söylemek zorundayım ki beni etkiledi. Bu kadar iyi bir oyun çıkarmasını, bu biçimde koşmasını beklemiyordum'' diye konuştu. Öte yandan Hakan Şükür, attığı golle ve sergilediği istekli futboluyla bugün İtalyan gazetelerinde haklı övgüleri aldı. La Gazzetta dello Sport Gazetesi, ''Parma, alttan yeniden hareket ediyor'' başlığı altında verdiği haberinde, ''Hakan Şükür, İstanbul'da emekliliğinden önce belki doğru bir kıyı buldu. Torino ve Milano'da seken Türk, Parma'da ilk çıkışında fethediyor'' yorumunda bulundu. Gazetede ayrıca Türk futbolcu için ''Saha içinde büyük hareket. İyi fedakarlık ve kale önünde aklıbaşındalılık. 2. golü 'parmigano'luk yalnızca Parma kentinde üretilen ünlü bir peynir '' denildi. Corriere dello Sport Gazetesi de maçla ilgili haberinde, ''Şükür, Parma'ya itici bir güç veriyor'' başlığını kullandı. Gazete, Türk futbolcunun ilk maçında ''büyük iş çıkardığını'' ama rakibini faul yaparak durdurmasının iyi bir çözüm olmadığını bildirdi. ''Şükür, Parma'yı fırlatıyor, daha sonra ne kadar acı çekildi'' başlığı altında verdiği haberinde, ''İlk maçında bundan daha iyi bir kalkış beklenemezdi. Öfke ve kararlıklıkla mücadele ediyor, bu nedenden de bir sarı kart görüyor ama bu oyundan sonra affedilir bir sarı kart'' yorumunda bulundu. La Repubblica ise ''Son gelen ya da Sacchi'nin transferdeki ilk imzası Hakan Şükür, Parma'yı bir felaket olasılığından kurtarıyor'', Il Messaggero, ''Kendi kalesine gol ve Şükür, ilk 15 dakikada sarı-lacivertlileri başarıya sürüklüyorlar'' diye yazdı. 
     






</TEXT>
</DOC>
