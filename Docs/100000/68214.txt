<DOC>
<DOCNO> 68214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/18/spor/spo03.html </URL>
<DATE> 2002/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih'e ambargo 
</HEADLINE>
<TEXT>

Galatasaray, yıldız oyuncu kadroda yer alırsa, Milli Takıma Florya’da çalışma izni verilmemesini gündeme getirecek. Ayrıca taraftarlar, Fatih ve ailesinin Ali Sami Yen’e alınmamasını isteyecekler 
     ERHAN TELLİ 

     Büyük tepki var 
     SARI - Kırmızılı takım, derbide sinirli davranışlar gösteren Fatih’e ambargo uygulayacak. Eski takımına karşı ilk kez oynayan yıldız futbolcu, özellikle Bülent Korkmaz’la giriştiği kavga yüzünden büyük tepki aldı. Yönetim, Fatih’in kadroda olması halinde, sadece tesislere gelmesini engellemek için, Milli Takıma Florya’da antrenman izni verilmemesini gündemine alacak. Sarı - Kırmızılı futbolcular da, eski arkadaşlarıyla konuşmama kararı aldılar. 
     
     "Yalan söylüyor" 
     KAPTAN Bülent ise Fatih’in davranışlarını hayretle karşıladıklarını belirtti. Tecrübeli oyuncu şunları söyledi "Rüştü ve Ogün olayların yatışması için çok yardım ettiler. Ama o, 60 metreden koşup Batista’ya küfür etti. Ben, ona sadece Nereye gidiyorsun Zaten kırmızı kart görmüş adam. Karışma’ dedim. Yalan söylüyor. Bunu Fener seyircisine hoş görünmek için yapıyor. Onun dışındaki Fenerbahçeli arkadaşlarımızın hiçbir kötü niyeti yoktu." 
     
     Ogün’e şikayet 
     II. Başkan Fatih Altaylı da, Fatih’in davranışlarının çok yakışıksız bulduğunu söyledi. Ayrıca Galatasaraylı oyuncuların, maç sırasında Kaptan Ogün’e, "Lütfen, Fatih’e sahip çık. Şunun haline bak. Ortalığı daha da karıştırıyor" dedikleri de öğrenildi. Ayrıca Sarı - Kırmızılı taraftar derneklerinin, Fatih Akyel ve ailesinin bundan böyle Ali Sami Yen Stadı’na alınmaması için yönetime başvuruda bulunacakları da bildirildi. 
     
Ali Karanlık Cim - Bom, derbi maçın hakemine yine yüklendi. Yönetici Tuncer Hunca, Ali Aydın için "Ali Karanlık" benzetmesi yaptı. Yönetim bugün deklarasyon yayınlayacak 
     HALİL ÖZER 

     GALATASARAY, Fenerbahçe yenilgisinin ve dört kırmızı kartın tek suçlusu olarak Ali Aydın’ı gösterdi. Yönetici Tuncer Hunca, "Ali Aydın değil, Ali Karanlık" benzetmesini yaptı. Abdürrahim Albayrak, hakemi vicdanıyla başbaşa bıraktıklarını belirtti, "Galatasaray taraftarının eli, mahşerde onun yakasına yapışacak ve yaptıklarının hesabını soracak. Herkesin gözü önünde katliam yaptı. Mondragon’un halini gördünüz. Bu darp karşısında sinirlerine hakim olamadı" dedi. Yönetim bugün deklarasyon yayınlayacak. 
     SARI - Kırmızılı oyuncular ise hakem Ali Aydın’ın devre arasında sahaya titreyerek çıktığını iddia etti. Hasan Şaş’ın, yöneticilere "Sanki üşüyormuş gibi zangır zangır titriyordu. Yanına gidip Hocam ilk yarı çok iyiydiniz. İnşallah ikinci yarıda da böyle olur’ dedim. Sırtımı okşadı" bilgisini verdiği öğrenildi. Futbolcular ayrıca Revivo’nun bile, Hasan Şaş’ın kırmızı kartından sonra karara itiraz ettiğini ve özellikle yan hakeme "Hasan bir şey yapmadı. Onu atmayın" dediğini ileri sürdüler. 
     YÖNETİCİLERİN, karşılaşma sonrası yapılan toplantıda Lucescu’ya uyarılarda bulunduğu da ifade edildi. Rumen hocanın, stat dönüş yolunda II. Başkan Fatih Altaylı’ya, "Türkiye’de herkes Fenerbahçe’yi kolluyor. Ayrıca futbolcularımın aklı Liverpool’da" diye dert yandığı belirtildi. Altaylı’nın da bunun üzerine "Biraz da kendimize bakalım. Bu maça nasıl olup da tek forvetle çıkıyorsunuz Ümit tek golcü, o da santrada. Çok kötü oynuyoruz. Üç maçtır sahada yokuz" yanıtını verdiği öğrenildi. 
     
"Liverpool’a bakalım"      LUCESCU, derbi maçı hakkında fazla polemik yapılmamasını istedi. Rumen, artık Liverpool maçını düşünmeleri gerektiğini söyledi, "Takımda çok sorun var. Sakatlar ve cezalılar bizi bozdu" dedi. Galatasaray’ın teknik patronu, "Gereksiz yere sinirliydik. Hakemden korkuyordum. Bütün korktuklarım başıma geldi. Doğrusu iyi de oynamadık. Çok daha akıllı olmalıydık" diye konuştu. 
     RUMEN hoca, oyuncularına ve Ali Aydın’a da eleştiri okları yolladı. Lucescu şöyle devam etti "Andersson son derece tecrübeli bir futbolcu. Bu yüzden rakibi nasıl provoke edileceğini çok iyi biliyor. Bunu da mükemmel yaptı. Ayrıca Serhat da, ona uydu. O da bizi provoke etti. Ama hakem Ali Aydın provakatörlere göz yumdu. Andersson kırmızı kart görmeliydi." 
     
Kartal teselli oldu      FENERBAHÇE derbisinden yaralı ayrılan ve moralsizlik yüzünden dünkü idmanı basına kapatan Cim - Bom’un yüzü dün gece güldü. Beşiktaş’ın, Ankaragücü yenilgisiyle liderlik koltuğunu kurtaran Galatasaray, Liverpool maçı öncesinde teselli buldu. Sarı - Kırmızılı takım, İngiltere seyahatini bir gün öne çekti ve bugün Liverpool’a gitmeye karar verdi. Ayhan’ın bu maçta da oynamayacağı açıklandı. 
     
Fener’e teşekkür      SARI - Kırmızılı yöneticiler ve futbolcular, Fenerbahçe’ye teşekkür ettiler. II. Başkan Fatih Altaylı, "Hiç kimse rahatsız olmadı. Ufak tefek olaylara da her yerde rastlanıyor" dedi. Abdürrahim Albayrak ise "Aslan gibi stat yapmışlar. Ayrıca hiçbir olayla da karşılaşmadık" diye konuştu. Futbolcular da, kırmızı kart olaylarında, Fenerbahçeli oyuncuların büyük çoğunluğunun uzlaşmacı tutum ortaya koyduğunu belirttiler, "Maçta birkaç yabancı madde atıldı, ama bunlar önemsiz" ifadesini kullandılar. 
     



 SPOR 





























</TEXT>
</DOC>
