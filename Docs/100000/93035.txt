<DOC>
<DOCNO> 93035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/01/dunya/adun.html </URL>
<DATE> 2002/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistin’in first lady’si Suha’dan Bush’a cevap 
</HEADLINE>
<TEXT>
Oğlumu canlı bomba yapardım 
Lösemi hastası kızıyla Paris’te yaşayan Suha Arafat’a göre terör eylemi’ olarak nitelenen intihar saldırıları Filistinlilerin meşru hakkı’ 
     NEVSAL ELEVLİ Londra 

     Filistin lideri Yaser Arafat’ın Paris’te yaşayan eşi Suha Arafat, son zamanlarda yoğun eleştirilere konu olan Filistinli intihar eylemcilerini savunarak "Oğlum olsaydı, intihar bombacısı olmasını isterdim" dedi. 
     İngiliz "The Sunday Mirror" gazetesinin adını vermediği bir Arap dergisine dayanarak verdiği habere göre, Suha Arafat, ABD Başkanı George W. Bush’un kocasına yönelik eleştirilerine sert karşılık verdi. Filistinli intihar eylemcilerini "kahraman" olarak niteleyen Suha Arafat, "Oğlumu kurban etmekten gurur duyardım. İsrail’e karşı savaşta oğlunu şehit vermekten daha büyük bir şeref olamaz" diye konuştu. Suha Arafat "Oğlumun öteki Filistinlilerden daha az vatansever olmasını bekleyebilir miydiniz " diye sordu. 
     İsrail’e yönelik intihar saldırılarını Filistinlilerin "meşru hakkı" olarak gördüğünü ifade eden bayan Arafat, bu tür eylemlerin Filistin davasına zarar verdiği yolundaki eleştirileri de reddetti. Suha Arafat, "Babanızı, kardeşinizi, annenizi, dedenizi soğukkanlılıkla öldüren bir düşmana karşı ne yapılabilir Elimizi kolumuzu bağlayıp duralım mı " dedi. 
     
     Arafat çağırırsa Filistin’e dönecek 
     Filistin’de İsrail karşıtı mücadelenin yeniden kızıştığı 2000 yılında kocasının isteği üzerine kan kanseri olan 7 yaşındaki kızı Zahwa ile Paris’e yerleşen Suha Arafat, Yaser Arafat’ın çağırması halinde hemen ülkesine dönmeye hazır olduğunu söyledi. 
     Hıristiyan asıllı olmasına rağmen 1990’da Yaser Arafat’la evlenerek Müslüman olan 38 yaşındaki Suha Arafat, sözlerini sakınmadan konuşmasıyla tanınıyor. Daha önce de verdiği demeçlerde İsraillilerden nefret ettiğini söyleyip, İsrail ile barış olamayacağını ileri süren Suha Arafat eski ABD First Lady’si Hillary Clinton’ın yanında İsrail’in Filistinli çocuklara zehirli gaz atarak kanser yaptığını iddia etmişti. 
     Suha Arafat’ın Paris’te lüks bir yaşam sürdüğü ve kocası Yaser Arafat’ın da Filistin’e yapılan milyonlarca dolarlık uluslararası yardımları karısına gönderdiği iddia ediliyor. Suha Arafat’ın ayakkabı koleksiyonun Filipinler’in devrik first lady’si İmelda Marcos’tan daha fazla olduğu söyleniyor. 
     



 DÜNYA 










</TEXT>
</DOC>
