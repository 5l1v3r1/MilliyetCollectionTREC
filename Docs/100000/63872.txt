<DOC>
<DOCNO> 63872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/24/guncel/gun02.html </URL>
<DATE> 2002/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Komaya götüren tutku 
</HEADLINE>
<TEXT>

17 gündür yaşam savaşı veren Prof. Barka’nın rahatsızlığının aralık ayındaki kazadan kaynaklandığı konuşuluyor 
     ÖNAY YILMAZ İstanbul 

     Tam 17 gündür yaşam savaşı veren Prof. Dr. Aykut Barka’nın rahatsızlığına, en büyük tutkusu 1973 model Peugeot marka otomobiliyle geçtiğimiz aralık ayında yaptığı kazanın neden olduğu tartışılıyor. Eski model bir araba olduğu için emniyet kemerinin esnek olmadığı, kaza sırasında Barka’nın boynunu sıktığı ve beyne giden damarı da bu nedenle tıkamış olabileceği öne sürülüyor. 
     Marmara Üniversitesi Tıp Fakültesi Nöroloji Ana Bilim Dalı Başkanı Prof. Dr. Önder Us, Barka’daki olayın normal bir damar tıkanması olmadığını belirterek, "Bu disseksiyon dediğimiz bir tıkanma şekli. Büyük olasılıkla travmatik durumlarda olur. Yani biz bu olayın disseksiyon olduğunu gördük. Bu olayın kaza sırasında meydana geldiğini ispat etmek zor, ancak bir olasılık. Yani bu kaza bir neden olabilir. Emniyet kemerlerine ait başka ülkelerden bildirilmiş buna benzer olgular var" dedi. 
     Çalışma arkadaşı Doç. Dr. Serdar Akyüz, Barka’nın Peugeot marka otomobiliyle aralık ayının ortalarında bir kaza yaptığını anlatarak, "Kazadan önemsiz bir şekilde bahsetmişti. Hatta gülerek, 1 - 2 dakikalık bir kaza olduğunu söyledi, dokundurduk arabaya’ demişti" dedi. 
     Çalışma arkadaşlarından Doç. Dr. Can Genç de, "Diğer araca arkadan çarpmıştı. Tutkunu olduğu otomobil eski model olduğu için emniyet kemeri serttir. Eski tiptir. Boyu da kısa olduğu için kaza sırasında kemer boynuna kadar gelip sıkıştırmış. Zaten doktorlar tıkanmanın çarpma etkisiyle olmuş olabileceğini söylüyorlar" diye konuştu. 
     
     Web sitesi açıldı 
     Genç, Barka’nın öğrencileriyle birlikte İTÜ internet sitesinde Barka için bir web sayfası hazırladı. "Aykut Barka’s Homepage" adlı sayfada, Barka’nın sağlık durumu hakkında günü gününe bilgilerin yanı sıra, ziyaretçi defteri ile Barka’nın fotoğrafları, projeleri ve çalışmaları yer alıyor. 
     



 GÜNCEL 















</TEXT>
</DOC>
