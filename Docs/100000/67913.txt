<DOC>
<DOCNO> 67913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/16/guncel/gun05.html </URL>
<DATE> 2002/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
PINAR yine polisi suçladı 
</HEADLINE>
<TEXT>

Garih davasının tanığı Pınar Konuşkan olay günü mezarlıkta olmadığını, ifadesini polis zoruyla verdiğini iddia etti 
     ŞÜKRAN ÖZÇAKMAK İstanbul 

     İşadamı Üzeyir Garih cinayetinin sanığı Yener Yermez’in, idam cezası istemiyle yargılandığı davada tanık olarak dinlenen Pınar Konuşkan, sanıkla olay günü mezarlıkta birlikte olmadığını söyledi. 
     Eyüp 2. Ağır Ceza Mahkemesi’ndeki dördüncü duruşmaya, Hasdal Askeri Cezaevi’nde tutuklu olan Yener Yermez ile Garih ailesinin müdahil avukatı Taner Çöğenli katıldı. "Uyuşturucu kullanmak ve bulundurmak" suçundan tutuklu bulunduğu cezaevinden tahliye edilen Pınar Konuşkan, duruşmada Yermez’le yüzleştirildi. 
     Konuşkan, Yermez’i hiç tanımadığı yönündeki ifadesini yinelerken, "Şubede polis baskı yaptı. Ben, polis tarafından yazılan senaryoyu imzaladım" dedi. Dosyada, cinayet anını anlatan bir resim bulunduğunu söyleyen mahkeme başkanı Ali Asker Kazak, "Bu resmi sen çizmişsin. Bilmediğin bir olayın senaryosunu nasıl yazıp çizdin " diye sordu. 
     
     Resmi hayal ederek çizdim’ 
     İddianamenin hazırlanmasına etken olan ve dosyada en önemli belge sayılan resmi baskı altında çizdiğini savunan Pınar, "Bana daktiloyla yazılmış olarak verilen ifade doğrultusunda o resmi hayal ederek çizdim" diye konuştu. 
     Mahkeme, Konuşkan’ın ardından, geçen duruşmaya katılan Yıldız’ı yeniden dinlenmek istedi. Duruşma öncesi adliye koridorunda olan Yıldız, mübaşirin çağrılarına rağmen salona gelmedi. Yıldız, Konuşkan’ın yakınları tarafından "konuşmayacaksın" denilerek tehdit edildiğini, bu nedenle duruşmaya girmediğini söyledi. 
     



 GÜNCEL 




















</TEXT>
</DOC>
