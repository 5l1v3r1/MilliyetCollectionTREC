<DOC>
<DOCNO> 50844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/06/yasam/ayas.html </URL>
<DATE> 2001/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir öğretmene değil bin öğrenciye kıydılar 
</HEADLINE>
<TEXT>

Bir kapkaç kurbanı daha yaşama veda etti... Bakırköy'de, cezaevinden afla çıkan iki kişinin saldırısına uğrayan Gülay öğretmen, geride gözü yaşlı öğrenciler bıraktı 
     NESLİHAN CUYAR İstanbul 

     Bakırköy'de, çantasını almak isteyen iki kişinin bıçaklı saldırısına uğrayan resim öğretmeni Gülay Tosbıyık 23 , 14 gündür sürdürdüğü yaşam mücadelesini kaybetti. 
     Genç öğretmenin, Şartla Salıverilme Yasası'ndan yararlanarak cezaevinden çıkan Tezcan Topçu ve Kenan Bakar'ın kurbanı olması, ailesinin, meslektaşlarının ve öğrencilerinin tepkisine neden oldu. İstanbul'da son 10 ayda meydana gelen 5 bine yakın kapkaç olayının ise ancak 675'i aydınlatılabildi. 
     
     Bilinci yerinde değildi... 
     Yeşilköy Şehit Pilot Muzaffer Erdönmez İlköğretim Okulu'nda görev yapan Gülay Tosbıyık, 23 Ekim'de, İstasyon Caddesi'nde yürürken, iki kişi tarafından durduruldu. Genç öğretmenin çantasını alan saldırganlar, bıçaklayarak ağır yaraladılar. 
     Carousel Acıbadem Hastanesi'ne kaldırılan Tosbıyık'ın duran kalbi, doktorların 30 dakika süren çabaları sonucu yeniden çalıştırıldı. Ameliyat edilen Tosbıyık, 10 gün önce İstanbul Tıp Fakültesi Hastanesi Reanimasyon Bölümü'ne sevk edildi. Bilinci yerinde olmayan Tosbıyık, dün saat 01.00 sıralarında yaşama veda etti. 
     
     O bizim meleğimizdi’ 
     Genç öğretmenin ölüm haberi, 14 ay önce stajyer olarak göreve başladığı okuldaki öğrenci ve arkadaşlarına gözyaşlarına boğdu. Saldırganlara lanetler yağdıran öğrenciler, Tosbıyık'ın resminin bulunduğu bölümde nöbet tutarak ellerinde "Bir öğretmen değil bin öğrenciye kıydınız", "Daha kaç masuma kıyılacak ", "İnsanlığa yapılan ayıbın bedeli", "Ne zamana kadar bu vicdansızların devri sürecek", "Topluma hizmet etmenin bedeli bu olmamalıydı" yazılarıyla olaya tepkilerini gösterdiler. 
     Tosbıyık'ın öğrencilerinden Aslı Kayalı, katillere lanetler yağdırarak, "Şimdi cezalarını çekmeseler bile, öteki dünyada mutlaka çekecekler. O bizim meleğimizdi. Meleğimize nasıl kıydılar " dedi. Genç öğretmen için açılan anı defterindeki notlarda da katillerin, Şartla Salıverilme Yasası ile serbest kalmalarına tepki gösterildi. 
     Gülay Tosbıyık'ın cenazesi, okulda düzenlenen törenin ardından, gözyaşları arasında, memleketi Kastamonu'ya gönderildi. 
     
Afla çıktılar      Saldırıdan kısa bir süre sonra, Gülay Tosbıyık'ın çantasını gasp ederek yaraladıkları iddiasıyla yakalanan Tezcan Topçu ve Kenan Bakar, tutuklanarak cezaevine gönderilmişti. Şartla Salıverilme Yasası ile tahliye oldukları belirtilen Topçu ve Bakar'ın, çeşitli gasp olaylarına da karıştıkları belirtildi. 
     İstanbul'da, son 10 ayda 5 bin kapkaç olayı meydana geldi. 675 olayı aydınlatan polis, 830 kişiyi yakalandı. Kimlikleri belirlenen 131 kapkaççı ise h l aranıyor. 
     



 YAŞAM 



















</TEXT>
</DOC>
