<DOC>
<DOCNO> 81250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/30/son/sondun37.html </URL>
<DATE> 2002/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Norveç barlarda sigarayı yasaklamaya hazırlanıyor 
</HEADLINE>
<TEXT>

     Norveç, Avrupa'da bar ve lokantalarda sigara içilmesini yasaklayan ilk ülke olmaya hazırlanıyor. 
     Norveç Sağlık Bakanlığı üst düzey yetkilisi Dag Reite, Sağlık Bakanı Dagfinn Höybraaten'ın sonbaharda ya da gelecek ilkbaharda, bar ve lokantalarda sigara içilmesini yasaklayan bir yasa tasarısı sunacağını belirtti. 
     Yasa tasarısının onaylanması durumunda bar ve lokantalarda sigara içme yasağının 2004 yılında yürürlüğe girebileceğini belirten yetkili, parlamentoda azınlıkta bulunan merkez-sağ hükümetin yasa tasarısını meclisten geçirebilmek için muhalefetin bir bölümünün desteğine ihtiyacı bulunduğunu kaydetti. 
     Sigara yasağının ekonomik etkisinin henüz bilinmediğini anlatan Norveçli yetkili, ülke halkının yüzde 30'unun düzenli sigara içtiğini belirtti. 
     Şimdilik böyle bir yasak Kanada, Avustralya'nın bazı eyaletleri, ABD'nin California eyaleti ve bazı kentlerinde yürürlükte bulunuyor. 
     





</TEXT>
</DOC>
