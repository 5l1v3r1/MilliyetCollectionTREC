<DOC>
<DOCNO> 83996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/14/son/sontur21.html </URL>
<DATE> 2002/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Jet Fadıl'ın iadesi için çalışmalar başlatıldı... 
</HEADLINE>
<TEXT>

     Bağcılar Cumhuriyet Başsavcılığı'nın, ''Almanya'daki 106 gurbetçiyi 5 milyon 867 bin mark dolandırdığı'' iddiasıyla Jet-Pa Holding Yönetim Kurulu Başkanı Mehmet Fadıl Akgündüz hakkında başlattığı soruşturma sürüyor. 
     Akgündüz'ün yakalanıp ifadesinin alınması için geçen ay gıyabi tutuklama kararı çıkartılmasını sağlayan Başsavcılığın, yurtdışında olduğu belirlenen Akgündüz'ün, başka bir ülkede yakalanması halinde Türkiye'ye iadesini sağlamak amacıyla çalışma yaptığı bildirildi. 
     Almanya'da çalışan 106 Türk vatandaşının, ''1998 ile 2000 yılları arasında 'kar ortağı yapılacakları' vaat edilerek, kendilerinden toplam 5 milyon 867 bin mark toplanmasına rağmen, aradan geçen süre içerisinde ne kar payı aldıkları, ne de paralarının iade edildiği'' iddiasıyla suç duyurusunda bulunmaları üzerine, Akgündüz hakkında ''dolandırıcılık'' suçundan soruşturma başlatılmıştı. 
     





</TEXT>
</DOC>
