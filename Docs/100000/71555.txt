<DOC>
<DOCNO> 71555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/08/son/sontur20.html </URL>
<DATE> 2002/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP'lı Yalova "Siyasette kadınlardan korkuyoruz" 
</HEADLINE>
<TEXT>

     TBMM Başkanvekili Yüksel Yalova, ''Bir itirafta bulunmalıyım ki, kadınlardan korkuyoruz. Örneğin siyasette görmek istediğimizi söylüyoruz ama bunun gereğini yeterince yapabiliyor muyuz '' dedi. 
     Yalova, Atatürk Meydanı'nda Türk Kadınlar Birliği tarafından 81 İl Temsilcisinin katıldığı törende yaptığı konuşmada, Türk kadınlarının bu güzel gününün bir tek güne sığdırılmasının içine sinmediğini belirtti. Türk kadınının layık olduğu en yüksek yerde olması gerektiğini ifade eden Yalova, şunları söyledi 
     ''Size bir itirafta bulunmalıyım ki, kadınlardan korkuyoruz. 
     Örneğin siyasette görmek istediğimizi söylüyoruz ama bunun gereğini yeterince yapabiliyor muyuz Çalışma hayatında olmalarından yana olduğumuzu söylüyor ama iş hayatını onlara zorlaştırmak için elimizden geleni yapıyoruz. Hukukun üstünlüğünü, bir dilim peyniri, 3-5 zeytini, çocuklarının ekmeğini hak geçirmeden bölüştüren bir anadan, bir kadından başka kim daha iyi bilebilir.'' Erkeklerin, ''kadınların daha başarılı olacağı düşüncesiyle hep korktuğunu'' öne süren Yalova, AB'nin kadın hakları konusundaki taleplerine de dikkati çekerek, AB kriterleri ile ilgili düzenlemelerin, bu gelişmelerin önünü açacağına inandığını ifade etti. 
     Yalova sözlerini şöyle sürdürdü 
     ''Kim ne derse desin, kadın haklarının iadesini içeren bu değişiklik, bu hükümetin taşıdığı en büyük onurdur. Yeterli midir 
     Hayır. Çalışma yasaları, ceza yasaları gibi pek çok yasa ile kadın hakları iade edilmelidir.'' Kadınlara haklarının tam anlamıyla teslim edilmesi gerektiğini anlatan Yalova, ''Yufka yürekli olmak, erdemli, duyarlı ve üstelik güzel olmak, bir cinsiyeti ezmenin değil, yüceltmenin nedenleri olmalıdır'' dedi. 
     Türk Kadınlar Birliği TKB Genel Başkanı Sema Kendirci, 8 Mart Dünya Kadınlar Günü'nün, eşitsizliğe ve ayrımcılığa karşı, kadınların toplumsal ve ekonomik sorunlarını haykırdığı, çözüm için birleşmenin zorunluluğunu vurguladığı bir gün olduğunu kaydederek, ''8 Mart, eşitlik ve haklar için mücadele eden kadının toplumsal konumunun değerlendirildiği, sorunlarının tartışıldığı ve yeni çözümlerinin belirlendiği uluslarlarası bir dayanışma günüdür'' diye konuştu. 
     TKB'nin temsilcileri, daha sonra Adnan Menderes Bulvarı'nda ''Ata'ya Saygı'' yürüyüşü yaptılar. 
     






</TEXT>
</DOC>
