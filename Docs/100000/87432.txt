<DOC>
<DOCNO> 87432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/02/ekonomi/aeko.html </URL>
<DATE> 2002/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğalgaza IMF zamları 
</HEADLINE>
<TEXT>

Hükümetin indirim yapmayı düşündüğü doğalgaz için IMF devreye girdi. IMF’nin yılsonuna kadar yüzde 20 zam yapılmasını istemesinin ardından doğalgaza yüzde 3 zam yapıldı 
     SEÇKİN ÜREY Ankara 

     Sanayide kullanılan doğalgaza yazın indirim yapmayı düşünen BOTAŞ’ın, IMF’nin yılsonuna kadar fiyatların yüzde 10 - 20 arasında artırılmasını istemesi üzerine kademeli artırıma geçeceği belirtildi. 
     IMF’nin gözden geçirme çalışmaları sonucunda alınan karar gereğince, BOTAŞ Yönetim Kurulu, yüzde 3’lük ilk zam dilimini cuma günü onayladı. 
     Edinilen bilgiye göre IMF, geçen hafta tamamlanan çalışmalarında KİT’lerin açıklarının kapatılması için alınacak önlemler kapsamında enerji fiyatlarına zam yapılmasını istedi. Bu çerçevede doğalgaza yılsonuna kadar yüzde 20 zam yapılması ve elektrik fiyatlarının da artırılması istendi. Bunun üzerine Hazine, zam yapılması talebini BOTAŞ’a bildirdi. 
     Hazine ve BOTAŞ arasında yılsonuna kadar yapılacak toplam zam oranı üzerinde görüşmelerin sürdüğü ifade edildi. Reel sektörden enerji maliyetlerinin yüksekliği nedeniyle gelen indirim talepleri üzerine nisanda, sanayi için yazın indirim yapılacağının belirtilmesine karşın yılsonuna kadar doğalgaza en az yüzde 10 zam yapılacağı öğrenildi. Bu açıklama üzerine yüzde 3’lük ilk zammı dün gece saat 24.00 itibariyle yürürlüğe girdi. 
     Zammın hem konut hem de sanayi tüketimini kapsadığı belirtildi. 
     
     Zamma tepki gelmişti 
     Tüketicileri Koruma Derneği’nin yaptığı hesaba göre, alım fiyatını açıklamayan bakanlık, 7.3 sent yaklaşık 105 bin lira girişi olan doğalgazı 243 binden belediyelere satıyor. Belediyeler de, bunu 338.5 binden halka satıyor. Bu fiyata yüzde 18’lik KDV eklenince fiyat 400 bin liraya çıkıyor. 
     
Nijerya indirimi kabul etti      Doğalgaz tüketiminin düşmesi nedeniyle BOTAŞ’ın doğalgaz aldığı ülkelerle alım miktarlarının indirilmesi görüşmelerinin sürdüğü belirtildi. Rusya ve İran’la yapılan görüşmelerden bir sonuç çıkmazken, ilk olumlu yanıt Nijerya’dan alındı. Likit doğalgaz LNG ithalatı yapılan Nijerya, yaklaşık 150 milyon metreküplük sevkiyatı bir yıl sonrasına ertelemeyi kabul etti. 
     
200 çalışan çıkartılacak      BOTAŞ’a danışmanlık hizmeti veren Arthur Andersen’in 3 bin 600 personeli bulunan şirketten bin kişinin çıkarılmasını önerdiği belirtildi. Şirketin haziran sonuna kadar emekliliği gelenler dahil 200 kişiyi çıkartacağı, yemekhane ve kafeterya gibi hizmetleri özel sektöre devredeceği öğrenildi. 
     



 EKONOMİ 














</TEXT>
</DOC>
