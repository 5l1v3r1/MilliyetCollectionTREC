<DOC>
<DOCNO> 80009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/23/son/sontur21.html </URL>
<DATE> 2002/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yayalara kırmızı ışık cezası kesildi... 
</HEADLINE>
<TEXT>

     Adapazarı'nda, trafik ekiplerinin yaya geçitlerinde yaptığı 30 dakikalık kontrolde, kırmızı ışıkta geçen 21 yaya para cezasına çarptırıldı. 
     Şehiriçi Trafik Şube Müdürlüğü ekiplerinin, Çark Caddesi ile Atatürk Bulvarı'nın kesiştiği kavşaklarda yaptığı yarım saatlik kontrol, kent halkında ışıklara uyma alışkanlığının olmadığını ortaya koydu. Geçitte, trafik ekipleri bulunmasına karşın kırmızı ışıkta geçen 21 yaya, 20 milyon 300'er bin lira para cezasına çarptırıldılar. 
     Yetkililer, yayaların trafik kurallarına uymaları yönünde, basın yayın organlarının da katkısıyla bir süredir eğitim çalışması yaptıklarını, ancak sonuç alamadıklarını belirterek, ''Bu nedenle denetimlere başladık'' dediler. 
     Trafik ışıklarının deprem sonrasında uzun süre çalışmadığını, altyapı çalışmaları nedeniyle trafik akışının sık sık değiştiğini anımsatan yetkililer, ''Bu dönemde edinilen ışıklara uymama alışkanlığı devam ediyor, ama artık bu sona ermeli ve herkes kurallara uymalı'' diye konuştular. 
     Para cezasına çarptırılan yayalar ceza uygulaması nedeniyle şaşırdıklarını belirterek, ''Depremden kalma alışkanlık. Bundan sonra daha dikkatli olacağız'' dediler. 
     





</TEXT>
</DOC>
