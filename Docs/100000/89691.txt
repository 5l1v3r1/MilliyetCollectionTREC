<DOC>
<DOCNO> 89691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/13/son/sontur05.html </URL>
<DATE> 2002/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu pazar Babalar Günü.. 
</HEADLINE>
<TEXT>

     Babalar Günü öncesinde, babalar kendilerine alınacak armağanın heyecanını, çocuklar ise babasına alabilecekleri en iyi armağanın telaşını yaşamaya başladılar. 
     Türkiye'de 1980'li yılların sonuna doğru kabul görmeye başlayan ve o günden bu yana her yıl kutlanmaya devam edilen Babalar Günü'nü anlamlı kılan en önemli unsur kuşkusuz ki alınacak armağan... Aslında babaya alınacak armağanı belirlemek çok kolay. Bunun için babanızın son günlerdeki konuşmalarına dikkat etmek gerekiyor. Çünkü babalar, ihtiyacı olan şeyleri sık sık söyleyerek alınmasını istedikleri armağanı kendileri belirliyorlar. 
     
     NE ALINABİLİR 
     Ancak, kendi düşündüğünüz bir armağanı almak isterseniz, bu yılın favori armağanları arasında baba ve çocukların resimlerini taşıyan 10-15 milyon liralık kuplu bardaklar ilk sırayı alıyor. 
     1 milyon liradan başlayan ve alım gücüne bağlı olarak 21 milyon 
     liraya kadar çıkan cilt bakım ürünleri, 7 milyon ile 60 milyon lira arasındaki saç bakım ürünleri, 15 ile 300 milyon lira arasındaki erkek kol saatlerinin yanı sıra oto aksesuvarları ile günün en çok okunan kitaplarından oluşan bir set de babaya alınacak en iyi hediyeler arasında yer alıyor. Her yıl olduğu gibi bu yıl da parfüm en gözde Babalar Günü armağanları arasında yer alıyor futbol tutkunu babalara 30 ile 200 milyon lira arasında değişen fiyatlarla satılan tuttuğu takımın forma ve eşofmanlarının alınması da öneriliyor. Babalar Günü ilk kez 19 Haziran 1910'da Washington'ın Spokane kentinde kutlandı. Resmi olarak 1924 yılında Amerika Birleşik Devletleri Başkanı Calvin Coolidge'in desteğiyle kutlanan Babalar Günü, 1966 yılında ise o dönemin Başkanı Lyndon Johnson'un bildirisi ile her yıl haziran ayının üçüncü pazar günü kutlanmaya başladı. 
     





</TEXT>
</DOC>
