<DOC>
<DOCNO> 73015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/17/ekonomi/eko07.html </URL>
<DATE> 2002/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hisarcıklıoğlu, resmen aday 
</HEADLINE>
<TEXT>

     SEÇKİN ÜREY Ankara 

     Alanya’da dün başlayan Türkiye Odalar ve Borsalar Birliği TOBB Konsey toplantısında bir grup konsey üyesi, Rifat Hisarcıklıoğlu’nu, mayıs ayında yapılacak olağan kongrede, TOBB Başkanlığı’na aday gösteren bir önerge verdi. 
     Hisarcıklıoğlu önergeden önce yaptığı konuşmada, "Siyasetin bir aracı değil, siyaset üstüyüz. Siyasete bakışımız, A veya B partisini desteklemek değil, bütün partilerden kendi politikalarımıza destek almaktır. TOBB’u kısır çekişmelere alet ettirmeyeceğiz. Birlik ve bütünlüğümüzü kimseye bozdurmayacağız. Misyonumuz laf değil, ihracattır" dedi. Hisarcıklıoğlu Milliyet’e yaptığı açıklamada da karşısına kimin çıkacağını bilmediğini, ancak seçimi kazanacağına inandığını belirtti. Kongrede bir ve iki yıllık program sunacağını belirten Hisarcıklıoğlu, Türkiye İhracatçılar Meclisi ile birlikte yurtdışı ofisleri açacaklarını, hükümetle pozitif büyümeye ilişkin temasları sürdüreceklerini ve KOBİ’lerle ilgili banka kurulmasını sağlayacaklarını söyledi. 
     
     Kaptanoğlu’ndan jest 
     Konsey toplantısında Hisarcıklıoğlu’nun muhalifi olarak bilinen Deniz Ticaret Odası Başkanı Cengiz Kaptanoğlu ile Hisarcıklıoğlu’nun kucaklaşmasına sahne oldu. TOBB Meclis Başkanı Erol Öztürk, toplantı sırasında Hisarcıklıoğlu’nu ve Kaptanoğlu’nu kürsüye çağırdı. Alanya Limanı’nın özelleştirilmesinden sonra başarılı çalışmalar yaptıkları gerekçesiyle Alanya Ticaret ve Sanayi Odası Başkanı Kerim Taç’a plaket vermek için kürsüye gelen Kaptanoğlu, Hisarcıklıoğlu’nu kucaklayarak, yanaklarından öptü ve Hisarcıklıoğlu plaketi Kerim Taç’a verdi. 
     



 EKONOMİ 














</TEXT>
</DOC>
