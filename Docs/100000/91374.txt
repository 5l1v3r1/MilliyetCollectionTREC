<DOC>
<DOCNO> 91374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/22/yazar/cemal.html </URL>
<DATE> 2002/06/22/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
İflasın eşiğine gelmeden olmuyor 
</HEADLINE>
<TEXT>

     Yumurta kapıya dayanmadan iş yapılmaz bizim siyasette. Ancak sırtımız duvara dayandıktan sonra harekete geçer, ite kaka gereğini yapmaya koyuluruz. 
     Ekonomide böyle olmadı mı 
     Yapısal reformlar sürekli ertelendi. Özelleştirmeydi, bankacılık reformuydu yıllar yılı boşlandı. Enflasyonla mücadele hiç ciddiye alınmadı. 
     Sonunda iflasın eşiğine geldik. 
     Elde avuçta bir şey kalmadı. 
     Devletin hesabı tutmaz oldu. 
     Yani deniz bitti 
     Ancak bundan sonra, o da ne yazık ki IMF sopası ile ekonomide reformcu bir çizgi izlemeye başladık. Çünkü, karaya oturan tekneyi yeniden yüzdürebilmek için IMF’nin vereceği borçla yakacağı yeşil ışığa ihtiyacımız vardı. 
     Bu nedenle siyaset kurumu belki daha çok kerhen, yani gönülsüz olarak ekonomide reformculuğa soyundu. Böyle olduğu için de arada bir kaytarmaya kalkıştı ve bu yüzden irili ufaklı bazı krizlere daha yol açtı. 
     Türkiye’de reform açısından ipe un serilmesi deyince, akla hemen bankacılık sektörü gelir. 
     Bu ülkede bankacılık reformu en az on yıl ertelendi. Gerekli yasal düzenlemenin geciktirilmesi, siyasetle iş dünyası arasında talan ve yağma köprülerinin kurulmasına yol açtı. 
     Bir yandan siyasal iktidarlar, bozuk banka düzeniyle ele geçirdikleri maniveladan, rant kaynağından yoksun kalmak istemediler. 
     Öte yandan bankacıların işine de, iktidarlar üzerindeki nüfuzlarını devam ettirmek geldi. 
     İşte, siyaset ve iş dünyası arasındaki bu al gülüm - ver gülüm ilişkisi yüzünden bankacılık reformu geciktikçe gecikti. Kamu bankaları bu arada uzun yıllar siyaset ve iş dünyasında baba çiftliği olarak kullanıldı. 
     Ve hortum düzeni böyle yeşerdi. 
     Bankaları doldur boşalt’ böyle başladı. 
     Enflasyon böyle azdı. 
     Pazar ekonomisi kuralsızlık sanıldı. 
     Reform boşlandı 
     Ancak iflas kapıyı çalınca, tekne karaya oturunca, bankacılık reformuna el atıldı. Yasa iti kaka çıkarıldı, BDDK kuruldu. Sistemdeki çürük dişler çekilmeye, sistem tedavi edilmeye başlandı. 
     Bu açıdan Pamukbank operasyonu zincirin çok önemli bir halkasıdır ve yerinde bir adımdır. 
     Ercan Kumcu’nun belirttiği gibi 
     "Devlet nihayet bankacılığı ciddiye alıyor. Her şeyden önemlisi, BDDK’nın kararlı davranışıyla bankacılıkta kurallar yerine oturacak. Bankacılıkta eski alışkanlıklar mecburen bırakılacak. Batmayacak kadar büyük’ kavramının arkasına sığınarak bankacılık yapmak, bankanın pay sahipleri açısından artık çok yararlı bir strateji olmayabilir" Hürriyet, 21.6.02, s.9 
     Tekrarlamakta yarar olabilir 
     Bizde siyaset ancak deniz bittikten, yani kafayı duvara vurduktan sonra harekete geçebiliyor. 
     Ama bunun bir de faturası oluyor. 
     Bu faturayı da halk ödüyor 
     Hem çok acı biçimde... 
     Şimdi sırada Avrupa Birliği var. Yumurta kapıya dayandı bile. Sinyaller iyi değil Ayağımıza gelen bu tarihi fırsatı da siyasi liderlerin küçük oyunlarıyla kaçırabiliriz. 
     Tıpkı 1970’lerde olduğu gibi... 
     Ve faturayı millet öder yine. 
     
     







Avrupa ve milliyetçilik 


Merhaba ey 76 


Vapura selam 


Çiller Kürtçe dahil anadilde yayın yapılsın 


1 trilyona ne yapılır 


İflasın eşiğine gelmeden olmuyor 


Yeni "üç" mü 


Vakıf üniversitelerinin vizyon arayışı 


Sevilla fırsatı kaçtı, ama... 


Başarıya başarı demem sanatla taçlandırılmayınca... 


Bodrum’da aile zirvesi 


İstanbul'un karma mahalleleri... 


Senegal anıları 


Dünyanın en manzaralı müzesi 


Tercih sizin 


Üçüncü büyük üniversite rektör seçiyor 


</TEXT>
</DOC>
