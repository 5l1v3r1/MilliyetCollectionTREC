<DOC>
<DOCNO> 64362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/27/guncel/gun01.html </URL>
<DATE> 2002/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel hastanelere rakip çıktı GATA 
</HEADLINE>
<TEXT>

Yaşamaz’ denilen minik Menekşe’yi hayata döndüren GATA, son 10 yıl içinde yapılan yatırımlarla dört dörtlük bir hastane haline geldi. İşte GATA 2002 
     ÜMİT BEKTAŞ Ankara 

     Üç yaşındaki Menekşe’nin boynundan ayaklarına kadar uzanan ağır yanıklarını gören doktor, "Bu çocuk yaşamaz" dedi. Komadaki küçük kızın ve çaresiz ailesinin haline dayanamayan bir başka doktor ise "Masrafları ben karşılayayım, bir de Gülhane’ye götürün" diyerek bir umut ışığı yaktı. O ışık şimdi Menekşe’nin güzel gözlerinde yanıyor. Menekşe Bağdaş komadan çıkmış, taburcu olacağı günü bekliyor. 
     
     Yanık merkezi de var 
     Menekşe’yi hayata döndüren Gülhane Askeri Tıp Akademisi kapılarını Milliyet’e açtı. Avrupa’da bile örneğine az rastlanacak oranda üstün teknolojiyle donatılan Yanık Tedavi Merkezi’yle dikkat çeken Gülhane, son 10 yılda yapılan yatırımlarla tıbbın her dalında ciddi başarılara imza attı. Tüp bebek merkezinden araştırma laboratuvarına, mikrobiyolojiden eczacılığa kadar farklı alanlarda yaptıklarıyla emsalleri arasından sıyrılmayı başardı. 
     
     Tıp disiplin işidir’ 
     GATA Dekanı ve Başhekim Tümgeneral Çetin Harmankaya, bu başarının ardında insana yapılan yatırımın olduğunu söylüyor. 300’ü aşkın öğretim üyesinin neredeyse tamamının en az bir yıl alanında yurtdışı eğitimi aldığını vurgulayan Harmankaya, "Tıp bir disiplin işidir. Askeri disiplin bu disiplini tamamlayan ve tıbbi disiplini pekiştiren bir itici kuvvettir" diyor. 
     
     Karın yağından göğüs 
     Hastanede en büyük atılımı yapan Plastik Cerrahi bölümünün Başkanı Prof. Albay Mustafa Şengezer ise başarılarının sırrını şöyle açıklıyor "Kanser nedeniyle göğüslerini kaybeden kadınlar ameliyat sonrası büyük moral çöküntüsü yaşıyor. 30’un üzerinde kadını, bu sıkıntıdan kurtardık. Kanser ameliyatını yapan ekip, habis bölgeyi temizledikten sonra ameliyata girip hastaya karın yağından göğüs yaptık. Böylece hastalarımız, göğsünde boşluk yerine yeni göğüsle uyandı." 
     
Alkolik kobay bile ürettiler...      GATA tıbbi araştırmalara da büyük yatırım yapıyor. Alkolizm ve madde bağımlılığı tedavisinde yeni bir çığır açma gayretinde bilim adamları var Gülhane’de. Eczacı Yarbay Tayfun Uzbay bunlardan biri. Alkolizmi araştıran Uzbay, şunları anlattı "Araştırma için alkolik kobay getirtmek on binlerce doları buluyordu. Biz de kendi alkolik kobaylarımızı ürettik. Şimdi yapacağımız buluşlarla Türkiye’ye para kazandırmayı hedefliyoruz." 
     
Gazilere tüp bebek      Terörle mücadelede yaralanan gazilerin tedavileri de GATA’da yapılıyor. Ele nakledilen ayak parmakları, uzatılan kemikler, yeniden yapılan topuklar GATA’nın sıradan operasyonlarından birkaçı. Tekerlekli sandalyeye mahk m kalan gaziler de yeni hayatlarına GATA’da hazırlanıyor. Baba olmak isteyen gazilere de tüp bebek hizmeti veriliyor. 1994’te Van’da yaralanan ve belden aşağısı tutmayan İsmail Konak da eşi Sevda’yla birlikte çocuk sahibi olmak isteyen gazilerden. Konak, "Sabaha kadar uyuyamadık. Embriyolarımızı incelediler. İkiz bebek sahibi olmak istiyoruz" diyor. 
     
104 yıldır hizmet veriyor      30 Aralık 1898’de İstanbul’da Gülhane Hastanesi olarak hizmet vermeye başlayan kurum, 1941’de Ankara’ya taşındı. 1971’den bu yana Etlik’te 1000 yatakla hizmet veren GATA içinde 7 Kasım 1980’de Gülhane Askeri Tıp Fakültesi kuruldu. Genelkurmay’a bağlı olmasına rağmen, bilimsel özerkliği olan GATA sağlık bilimleri enstitüsü, askeri tıp fakültesi, eğitim hastaneleri, ve hemşirelik yüksekokullarından oluşuyor. 
     



 GÜNCEL 






















</TEXT>
</DOC>
