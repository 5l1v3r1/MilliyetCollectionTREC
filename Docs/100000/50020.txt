<DOC>
<DOCNO> 50020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/01/son/soneko22.html </URL>
<DATE> 2001/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İş-Tim Genel Müdürü Farina "Vergi baskısı çok fazlalaştı" 
</HEADLINE>
<TEXT>

     İş-TİM Telekomünikasyon Hizmetleri A.Ş. Genel Müdürü Giuseppe Farina, vergi baskısının çok fazlalaştığını belirterek, bu baskının azaltılmasını istedi. 
     Müşterilerden istenecek vergilerin bundan 6 ay, 1 yıl önce kaldırılması gerektiğini bildiren Farina, ''2 yıl sonunda bu vergilerin kaldırılacağını umut ediyoruz. Daha sonra da başka vergilerin ortaya çıkmamasını temenni ediyoruz. Yoksa bu alandaki şirketleri gerçekten tehlikeye sokarlar ve bu şirketlerin yapacakları yatırımların durmasına yol açabilirler. Durmaktan da öte başkalarının da yatırım yapma arzusunu yok ederler'' dedi. 
     Farina, Yönetim Kurulu Başkanı Ersin Özince ile birlikte düzenlediği basın toplantısında yaptığı konuşmada, 21 Mart'ta Aria'nın hizmete başladığını hatırlatarak, geçen 7 ay içinde şirketin 2.5 milyar dolar lisans ücretinin yanı sıra KDV'yi ödediğini, ek 
     olarak altyapı için 900 milyon dolar yatırım yaptığını anlattı. 
     ''Gerçek yatırımlar yaptık. Bunlar gerçek rakamlar ve gerçek yatırımlar'' diyen Farina, aynı süre içinde 900 kişinin işe alındığını söyledi. 
     İlk başlarda 3 kentin kapsama alanında olduğunu ve 800 baz istasyonu bulunduğunu dile getiren Farina, ''Bununla kalacağımızı sanıyorlardı. Biz varmak istediğimiz yeri biliyoruz. 7 ay sonunda 2.000 baz istasyonumuz var. 2.000 baz istasyonu buzdağının görünen 
     kısmı. Bunlar bu kadar süre içinde alışılmış rakamlar değil'' diye konuştu. Aria'nın toplam ülke nüfusunun yüzde 50'sini lisans sözleşmesiyle belirlenen tarihten çok daha önce kapsadığını ve 28 ülkede 44 uluslararası dolaşım ortaklığına imza attığını anlatan Farina, Aralık ayına kadar 60 ülkeye ulaşmak istediklerini kaydetti. Piyasada gerçekleştirdikleri yeniliklere de değinen Farina, bağımsız bir dağıtım kanalları bulunduğunu ve müşterilerine sayıları 360'ı bulan operatörleri aracılığıyla hizmet götürdüklerini bildirdi. Bu kadar büyük altyapı oluşturarak piyasada önemli bir değişikliğe yol açtıklarını, müşterilerini sabit ücretten kurtardıklarını kaydeden Farina, ''Piyasayı rekabete açtık. Tekelci, tek kutuplu bir piyasadan açık rekabete döndürdük. Sektörde fiyatların düşmesini sağladık'' dedi. Giuseppe Farina, müşteri sayıları hakkında da şu bilgiyi verdi ''Bunu hep soruyorlar, yarım milyon müşterimiz var. Bu önemli bir rakam. Çünkü tekelci rekabet alanında olduğu hatırlanmalı. Ve ülkede bir kriz yaşanıyor. Türkiye çok derin bir bunalım yaşıyor. Gerçekten savaş sonrasında en derin bunalımı yaşıyor. Buna rağmen yarım milyon müşteriye sahibiz. Yani 60-250 bin değil, böylesi sinsice birtakım insanların fısıldadığı gibi değil.'' Türkiye çapında yüzde 30'luk pazar payı elde edildiğini, kapsadığı merkezler itibariyle değerlendirildiğinde ise yüzde 50'lik bir pazar payına ulaşıldığını dile getiren Farina, taahhüt ettikleri her şeyi yıl içinde gerçekleştirdiklerini bildirdi. Farina, ulusal dolaşım sayesinde Türkiye'nin toplam nüfusunun Aria'nın hizmetlerinden yararlanabileceğine işaret etti. ''Ulusal roaming konusunda çok şikayet ettim. Sizin önünüzde çok konuştum bu konuyu'' diyen Farina, Telekomünikasyon Kurumu açısından Türkiye'nin bir adım daha ileri gittiğini söyledi. Farina, ''Sadece piyasa açısından, kurumların yükselmesi açısından değil, ulusal ve uluslararası alanda ülkenin güvenilebilirliği açısından da önemli bir adım atıldı'' dedi. Ulusal dolaşım konusunun Telekomünikasyon Kurumu tarafından 15 Kasım 2001 tarihine kadar çözüme ulaştırılması talebini telekomünikasyon sektöründe gerçek rekabet ortamının yaratılması için atılan ilk önemli adım olarak niteleyen Farina, bu kararın Türk halkının yararına olacağını ve Türkiye'nin gelişimine katkıda bulunacağını söyledi. Kuralların yerleştirilmesinin telekomünikasyon sektörünün gelişmesi için en önemli adım olduğuna inancını dile getiren Farina, şunları kaydetti. ''Biz buna inanıyoruz ve bu konuya ilişkin hükümette bulunan herkesin şunu düşünmesini istiyoruz. Telekomünikasyon sektörü gerçek ülkenin en önemli sektörlerinden birisidir. Sektör aracılığıyla altyapı oluşur ve bu altyapı diğer şirketlere yardımcı olacaktır. Böylece ilk bunalımda insanlar işten çıkarılmaz, şirketler batmaz ve ülkede büyük sorunlar yaşanmaz. Biz sadece bugün için çalışmıyoruz. Aynı zamanda gelecek için de çalışıyoruz. Bizim şirketimiz 25 yıl daha bu piyasada olmak istiyor ve iyi bir durumda olmak istiyor. '' Telekomünikasyon sektörünün tüm uluslar için önem taşıdığına değinen ve Türkiye'de şu anda görev başında olan hükümetin de olayın bu yanlarını görmesinin şart olduğunu belirten Farina, şunları kaydetti. ''Bu ne demek Bu, gerekli süreler içinde taahhütlerin yerine getirilmesidir. Biz gerçekten almamız gereken ve alabileceğimiz yardımla sadece piyasanın serbestleşmesi değil, aynı zamanda vergi baskısının azaltılmasını da kastediyoruz. Çünkü vergi baskısı çok fazlalaştı. Biz daha sonra bu taahhütlerin güvenilirliğinin de sürdürülmesi gerektiğini düşünüyoruz. Çünkü bizim müşterilerimizden istenecek olan vergilerin bundan 6 ay, 1 yıl önce kaldırılması gerekiyordu. 2 yıl sonunda bu vergilerin kaldırılacağını umut ediyoruz. Bunu temenni ediyoruz. Daha sonra da başka vergilerin ortaya çıkmamasını temenni ediyoruz. Yoksa bu alandaki şirketleri gerçekten tehlikeye sokarlar ve bu şirketlerin yapacakları yatırımların durmasına yol açabilirler. Durmaktan da öte başkalarının da yatırım yapma arzusunu yok ederler.'' 
     






</TEXT>
</DOC>
