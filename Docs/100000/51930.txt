<DOC>
<DOCNO> 51930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/12/son/sontur10.html </URL>
<DATE> 2001/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeşil kart peşindeki zenginler... 
</HEADLINE>
<TEXT>

     İstanbul İl Sağlık Müdürü Osman Karaaslan, yeşil kart uygulamasının zaman zaman suiistimallere uğradığını belirterek, maddi durumu iyi olan bazı kişilerin de eksik ya da yanlış mal beyanında bulunarak ücretsiz tedaviden yararlanmaya çalıştığını bildirdi. 
     Karaaslan, İstanbul'da 560 bin 800 yeşil kartlı bulunduğunu ve geçtiğimiz Eylül ayı itibariyle suiistimal ve sosyal bir güvenceye kavuşma gibi çeşitli nedenlerden dolayı 6 bin 50 kişinin kartının iptal edildiğini söyledi. 
     Yeşil kartın hiçbir sosyal kurumun güvencesi altında bulunmayan ve aylık geliri belli miktarın altında olan kişilere verildiğini hatırlatan Karaaslan, ''Yeşil kart uygulaması zaman zaman suiistimallere uğruyor'' dedi. 
     Maddi durumu iyi olan bazı kişilerin eksik ya da yanlış mal beyanında bulunarak bu uygulamadan yararlanmaya çalıştıklarını ifade eden Karaaslan, bunun önlenmesi için ekiplerinin titizlikle çalıştığını kaydetti. 
     Ancak özellikle tapu ve kadastroda kaydı bulunmayanların gözden kaçabildiğini dile getiren Karaaslan, şöyle konuştu 
     ''Örneğin yeşil kartı olan ve oldukça iyi bir semtte oturan bir vatandaşın, yeşil kart vizesi yaptırmaya geldiği zaman yapılan incelemede, kendisine ait iki dairesi ve eşi ile ortak kayıtlı bir başka dairesi daha bulunduğunu tespit ettik. 
     Yine yaklaşık bir yıl boyunca uygulamadan yararlanan beş kardeşe kart verilmesi aşamasında, hiçbirinin üzerinde kayıtlı gayrimenkulu olmadığı tespit edildi ve diğer koşullara da uydukları için kartları verildi. Yaklaşık bir yıl sonra babalarının da kart için başvuruda bulunması üzerine, tüm kardeşlerin evlerini babalarının üzerine geçirdiğini belirledik. Bir başka kişi de, kendisine ait dükkanını kart için bir başka kişinin üzerine geçirmiş.'' 
     
     Muhtarlara önemli görev 
     Böyle kişilerin yeşil kart aldıktan sonra genellikle mallarını tekrar kendi üzerlerine geçirdiklerini belirten Karaaslan, bu tür suiistimallerin hem gerçek ihtiyaç sahiplerinin yararlanması gereken kamu kaynaklarından gereksiz ödeme yapılmasına neden olduğunu bildirdi. 
     ''Bu tür durumların önlenebilmesi için fakirlik ve ikametgah kağıdı veren muhtarlara büyük görevler düşüyor'' diyen Karaaslan, muhtarların, başvuru yapanların gerçek malvarlıklarını mutlaka kaymakamlık ve ilçe sağlık grup başkanlıklarına bildirmesi gerektiğini kaydetti. 
     Vatandaşlardan da bu konuda duyarlı olmalarını isteyen Osman Karaaslan, yeşil kartı belirtilen şartlar dışında alıp kullananların hem kartlarının iptal edildiğini, hem de bununla yapılan sağlık harcamasının iki katı kadar meblağın tahsil edildiğini sözlerine ekledi. 
     






</TEXT>
</DOC>
