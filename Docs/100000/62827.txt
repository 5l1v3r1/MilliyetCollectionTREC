<DOC>
<DOCNO> 62827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/17/son/sontur15.html </URL>
<DATE> 2002/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Başsavcı Kanadoğlu sözlü açıklamalarını tamamladı... 
</HEADLINE>
<TEXT>

     Anayasa Mahkemesi heyeti, ''Devletin ülkesi ve milletiyle bölünmez bütünlüğüne aykırı eylemlerin odağı haline geldiği'' gerekçesiyle HADEP'in kapatılması istemiyle açılan davada, Yargıtay Cumhuriyet Başsavcısı Sabih Kanadoğlu'nun sözlü açıklamalarını dinledi. 
     Başsavcı Kanadoğlu, Anayasa Mahkemesi heyetine yaklaşık 1 saat 15 dakika, partinin kapatılması istemine ilişkin görüşlerini anlattı. 
     Kanadoğlu, Yüksek Mahkeme'den ayrılırken gazetecilere açıklamalarda bulundu. 
     ''Türkiye Cumhuriyeti Devleti'nin ülkesi ve milletiyle bölünmez bütünlüğü, Anayasamızın temel ilkesi ve varlığımızın temel nedenidir'' diyen Kanadoğlu, HADEP'in bu temel ilkeye aykırı eylemlerin odağı haline geldiğini izah ettiklerini söyledi. Kanadoğlu bu iddiaya ilişkin kanıtlarını açıklayıp irdelediğini kaydetti. 
     Kanadoğlu, eylemlerin boyutu, ağırlığı ve niteliği itibariye adı geçen partinin temelli kapatılmasına karar verilmesini talep ettiğini bildirdi. 
     Bir gazetecinin ''Anayasa Mahkemesi heyeti size soru sordu mu '' şeklindeki sorusuna Kanadoğlu, ''Hayır'' yanıtını verdi. 
     Kanadoğlu, ''Anayasa'da yapılan değişiklikler doğrultusunda Vural Savaş'ın iddianamesine ek talepleriniz oldu mu '' sorusu üzerine de ''Açıklamamda hepsi var'' dedi. 
     Son aşamaya gelinen davada 30 Ocak Çarşamba günü de HADEP yetkilileri, sözlü savunmalarını yapacaklar. Bu süreçlerin ardından Anayasa Mahkemesi heyeti, dosyayı incelemeye alacak ve belirlenen bir günde kapatma davası görüşülecek. 
     






</TEXT>
</DOC>
