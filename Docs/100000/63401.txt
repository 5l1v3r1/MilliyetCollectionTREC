<DOC>
<DOCNO> 63401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/21/son/sondun16.html </URL>
<DATE> 2002/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
AİHM ihlallerinde mahkumiyet rekoru Türkiye ve İtalya'nın 
</HEADLINE>
<TEXT>

     Avrupa İnsan Hakları Mahkemesi AİHM , 2001 yılında en fazla İtalya ve Türkiye'yi mahkum etti. 
     Avrupa İnsan Hakları Mahkemesi Başkanı Luzius Wildhaber, bugün düzenlediği basın toplantısında, Strasbourg Mahkemesi'nin 2001 yılı çalışmaları hakkında bilgi verdi. 
     Wildhaber'in verdiği bilgiye göre AİHM, 2001 yılında İtalya hakkında toplam 359 mahkumiyet kararı, Türkiye hakkında ise 169 ihlal kararı verdi. 
     AİHM'de en fazla mahkum olan ülkeler sıralamasında, 32 ihlal kararıyla Fransa üçüncü sırada, 17 ihlal kararıyla İngiltere dördüncü sırada, 14 ihlal kararıyla Polonya beşinci sırada bulunuyor. 
     
     AİHM'de bekleyen davalar 
     AİHM'de bekleyen başvurular sıralamasında 3 bin 142 dosyayla Türkiye birinci sırada yer alıyor. Türkiye'yi 2 bin 100 başvuruyla İtalya, 2 bin 4 başvuruyla Rusya, 1570 başvuruyla Fransa izliyor. 
     Strasbourg Mahkemesi, 2001 yılında 889 davayı karara bağlarken, toplam 13 bin 858 başvuruyu incelemek üzere kayda geçirdi. AİHM'ye geçen yıl İtalya'dan 7 bin 500 başvuru geldi. İtalya'yı 4 bin 239 başvuruyla Rusya, 3 bin 361 başvuruyla Polonya, 2 bin 796 başvuruyla Fransa izliyor. Türkiye'den AİHM'ye gelen başvuru sayısı ise 1147 oldu. 
     AİHM yetkilileri, Türkiye'den gelen başvuru sayısının önceki yıllara oranla düşüş gösterdiğine dikkati çekiyorlar. 
     






</TEXT>
</DOC>
