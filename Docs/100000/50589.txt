<DOC>
<DOCNO> 50589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/04/son/sonspo08.html </URL>
<DATE> 2001/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Rizespor "Hakem, Beşiktaş taraftarının etkisi altında kaldı" 
</HEADLINE>
<TEXT>

     Birinci Süper Lig'de Beşiktaş'a deplasmanda 2-1 yenilen Çaykur Rizespor'da, maçın hakemi Ali Aydın'ın gösterdiği yönetim eleştirildi. 
     Kulüp başkanvekili Ekrem Cengiz, yaptığı açıklamada, karşılaşmanın hakeminin art niyetli davrandığına inanmadığını belirterek, ''Ancak Ali Aydın, Beşiktaş taraftarlarının etkisi altında kalarak, kötü bir yönetim gösterdi. Penaltı kararı da yanlıştı. Puan alabileceğimiz karşılaşmadan puansız ayrıldık'' dedi. 
     Yeşil-mavili takımın ligin son 2 haftasında ortaya koyduğu futboldan memnun olduklarını da kaydeden Cengiz, ''Takımımız iyi mücadele ediyor ancak karşılığını alamıyor. Hak etmediğimiz puan kayıpları yaşadık. Takımın son 2 haftasındaki oyunu bizi ilerisi için umutlandırdı. Takımımız kendine geldi'' diye konuştu. 
     Ligin alt sıralarında bulunduklarını ve bu yerin hak ettikleri bir yer olmadığını da ifade eden Cengiz, şöyle konuştu 
     ''Ligde şu anki hedefimiz bir an önce bulunduğumuz yerden uzaklaşmaya çalışmak. Bunu gerçekleştirmeye çalışacağız. Teknik heyet ve futbolculara güveniyoruz. Geçen yılki Çaykur Rizespor geri dönecektir. Taraftarlarımız karamsarlığa kapılmasın.'' 
     
     Oumar konusu... 
     Cengiz, takımda kadro dışı bıraktıkları Oumar konusunda herhangi bir kulüple görüşmediklerini söyledi. 
     Oumar'ın beğendiği bir futbolcu olduğunu da ifade eden Cengiz, ''Yönetim kurulu toplantısında bu futbolcunun durumunu görüşeceğiz. Bu futbolcuyu affedebiliriz'' diye konuştu. 
     






</TEXT>
</DOC>
