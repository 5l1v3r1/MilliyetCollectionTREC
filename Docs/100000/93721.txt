<DOC>
<DOCNO> 93721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/04/son/sonspo15.html </URL>
<DATE> 2002/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Dağcılar Cumhurbaşkanı Sezer için tırmanacak 
</HEADLINE>
<TEXT>

     Dağcılık Federasyonu'nun ''2002 Dünya Dağlar Yılı'' nedeniyle düzenlediği organizasyon çerçevesinde 65 dağcı, Cumhurbaşkanı Ahmet Necdet Sezer adına Demirkazık Dağı'na tırmanacak. 
     Dağcılık Federasyonu Yönetim Kurulu Üyesi ve Organizasyon Kurulu Başkanı Nuri Dokuzoğlu, Cumhurbaşkanı Ahmet Necdet Sezer adına, 6-9 Temmuz tarihlerinde, Niğde'nin Çamardı ilçesi yakınlarındaki Demirkazık Dağı'na yapılacak tırmanış için hazırlıkların tamamlandığını söyledi. 
     Sporcuların güvenliği açısından zirve tırmanışı yapacak dağcı sayısını 65 kişiyle sınırlandırdıklarını belirten Dokuzoğlu, ''2002 Dünya Dağlar Yılı kutlamaları çerçevesinde federasyonumuzun 10 cumhurbaşkanımız adına Türkiye'nin değişik bölgelerindeki dağlarda düzenlediği zirve tırmanışları sürüyor. Şu ana kadar 7 cumhurbaşkanı adına tırmanış yapıldı. 6-9 Temmuz'da da Cumhurbaşkanı Sezer adına Demirkazık'a tırmanacağız'' dedi. 
     





</TEXT>
</DOC>
