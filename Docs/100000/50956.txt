<DOC>
<DOCNO> 50956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/06/son/sontur09.html </URL>
<DATE> 2001/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Harrazi "Çözümü bizzat Afgan halkı bulmalı " 
</HEADLINE>
<TEXT>

     İran Dışişleri Bakanı Kemal Harrazi, yabancı güçlerin Afganistan'a müdahalesinin sorunu daha vahim hale getireceğini belirterek, çözümün Afgan halkının kendisi tarafından bulunması gerektiğini söyledi. 
     Resmi ziyaret için Ankara'da bulunan Harrazi ve Dışişleri Bakanı İsmail Cem, başbaşa ve heyetlerarası görüşmelerin ardından ortak basın toplantısı düzenledi. 
     Harrazi, Türkiye'nin Afganistan'a asker gönderme kararına ilişkin bir soru üzerine, Afganların kendi işlerine karışılmasını benimsemeyen insanlar olduklarına dikkati çekerek, ''Afganistan sorununu, Afgan halkının bizzat kendisinin halletmesi gerekir'' diye konuştu. 
     Dışişleri Bakanı Cem de Harrazi'nin Afganistan'a ilişkin sözlerinin hatırlatılması üzerine, Harrazi'nin düşüncelerine saygı duyduğunu, ancak bazı konularda farklı yorumlar olabileceğini kaydetti. Cem, ''Türk askeri, Afganistan'a saldıracak bir güç değildir, tam aksine Afgan halkının terörizmden kurtulmasına katkıda bulunan bir güç olacaktır'' dedi. 
     






</TEXT>
</DOC>
