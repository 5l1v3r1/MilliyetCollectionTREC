<DOC>
<DOCNO> 82238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/05/son/sondun21.html </URL>
<DATE> 2002/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuveytli ailelerden Amerika'ya dava 
</HEADLINE>
<TEXT>

     Küba'daki Guantanamo üssünde ya da Afganistan'da Amerikan ordusunun elinde bulunduğu bildirilen 11 Kuveytlinin aileleri, Amerikan hükümetini dava etti. 
     Guantanamo'daki ''Afgan esirler'' arasında bulunan Fevzi adlı 24 yaşındaki kişinin babası Halid El Uda, ABD'nin Columbia bölgesinde 2 Mayıs'ta açtıkları davada, Amerikan hükümetine, ''hangi yasalara göre çocuklarını alıkoyduklarını, tutuklama nedenlerini ve hangi suçlamaların yöneltildiğini'' sorduklarını belirtti. 
     Amerikan ordusunun elinde kaç Kuveytlinin bulunduğunu da öğrenmek istediklerini kaydeden El Uda, siyasi yollardan ilettikleri istemlerine yanıt almadıklarını söyledi. 
     El Uda, Guantanamo'da ''en az'' 7, Afganistan'da ise 4 Kuveytlinin Amerikan ordusunun elinde bulunduğunu belirtti. 
     





</TEXT>
</DOC>
