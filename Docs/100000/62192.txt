<DOC>
<DOCNO> 62192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/14/son/sondun22.html </URL>
<DATE> 2002/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlin'deki polis atları mezbahaya gönderilecek 
</HEADLINE>
<TEXT>

     Almanya'nın başkenti Berlin'deki atlı polis birliğinde bulunan 44 atın yarısının yaşlandığı, kesim için mezbahaya gönderileceği bildirildi. 
     Grunewald semtindeki atlı polis birliğinde görevli Başkomiser Thomas Kriwens, ''Atlarımızın yarısı 18 ila 25 yaşında. Piyasada da çok fazla yaşlı at var. Alıcılar genç at satın alıyor'' dedi. 
     Komiser Sven Schellhase de, meslektaşlarının bazı atları satın almaya çalıştıklarını, ancak aylık 125 ila 500 euro masrafları olan atları alamadıklarını belirtti. Schellhase, ''Benim Golan adlı atım 25 yaşında ve birliğin en yaşlı atı. Bu nedenle hiçbir şansı yok'' diye konuştu. 
     Atlı birliğin şefi Helmut Kannengiesser de, yaşlı atların, genç atlar arasında olan rekabetten dolayı her ahırda da barınamadığına dikkat çekerek, ''Ayrıca bizim atlarımız kapalı sıcak ahırlara alışık. 
     Yaşlandıkları için de özellikle güç veren yeme ihtiyaçları var. Bunu her ahırda bulamazlar'' dedi. 
     Başkomiser Stefan Adam, atlı birliğin dağıtılmasıyla günde at başına 8 euro 69 sent tasarruf yapılmasının planlandığını, bunun karşılığında 42 bin 900 euro'luk polis aracı alınacağını, ancak her aracın günlük bakım masrafının da yaklaşık 54 euro olacağını belirtti. 
     Adam, ''Ayrıca hiçbir araç, atlarımız gibi ortalama 12 yıl boyunca hizmet veremez'' dedi. 
     Berlin'deki tarihi Brandenburg kapısından Alexanderplatz adlı meydana kadar her gün gezinen atlı polisler de, atlarının, yabancı turistlerin en çok sevdiği fotoğraf motifleri olduğunu kaydettiler. 
     Polislerin son umudu ise atlı birliğin korunması için vatandaşlar tarafından başlatılan bir girişim sonucu şu ana kadar yaklaşık 15 bin imzanın toplanmış olması. 
     






</TEXT>
</DOC>
