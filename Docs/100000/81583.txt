<DOC>
<DOCNO> 81583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/02/spor/spo05.html </URL>
<DATE> 2002/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
"Tilki gibi kurnaz" 
</HEADLINE>
<TEXT>

Siena ile Saporta Kupası’nda şampiyonluğa ulaşan Ergin Ataman, İtalyan basını tarafından göklere çıkarıldı. Gazeteler, "Mucizeyi yaratan Türk" tanımlaması da yaptılar 
     GÖKHAN TÜRE 

     "Avrupa’nın kralı" 
     İTALYA, Ergin Ataman’ı ayakta alkışlıyor. İtalyan basını, Basketbolda Avrupa Raimundo Saporta Kupası’nı tarihinde ilk kez kazanan Montepaschi Siena takımına ve antrenörü Ataman’a övgüler yağdırdı. Corriere dello Sport, "Mucizeyi yaratan Türk" dediği Ataman için, "Bir tilki gibi kurnazdı" yorumunu yaparken, La Gazzetta dello Sport, "Atamanlı Siena Avrupa’nın kralı" başlığını kullandı. Basın ayrıca maçın yıldızı olan Naumoski’ye de geniş yer verdi. 
     
     Taraftara teşekkür 
     ATAMAN, medya tarafından muhteşem zaferin baş mimarı olarak gösterildi ve Lyon dönüşü Siena’da krallar gibi karşılandı. Ergin Ataman, maçla ilgili soruları, "İtalya Kupası’nda final oynadık şimdi de Saporta Kupası’nı kazandık. Artık hedef büyüyor. Bundan sonra Siena’nın geriye dönüşü yok. Naumoski gerçekten kilit adamdı. Onun oyuna girmesiyle hücumda çok etkili olduk ve savunmaya büyük faydası oldu" diye yanıtladı ve Sienalı taraftarlara teşekkür etti. 
     
     Kalbi Türkiye’de 
     TÜRKİYE’DEKİ basketbol camiasından da sayısız kutlama telefonu aldığını belirten Ataman, "Bir Türk antrenör olarak Avrupa’da bir takımla kupa kazandım. Bence bu Türk spor tarihinde önemli bir olay. Türk teknik adam olarak gurur verici. Bu aynı zamanda Türk basketbolunun çıkışının sonucu. Ben ve diğer Türk antrenörler bunun başlangıç olduğuna inanıyoruz" dedi. Siena’nın tarihi Piazza del Campo meydanında dün akşam kupa kutlamaları yapıldı. 
     
Türkiye’nin gururu      Coach Ergin Ataman, önceki gece bir ilke imza atarak tüm Türkiye’nin gururu oldu. O Ataman, dün arkadaşımız Gökhan Türe ve basketbol yorumcusu İsmet Badem’i İtalya’da evinde ağırladı. Tebriklerini kabul edip, soruları yanıtladı. 
     



 SPOR 






























</TEXT>
</DOC>
