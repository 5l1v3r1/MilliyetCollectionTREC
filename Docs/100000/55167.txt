<DOC>
<DOCNO> 55167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/02/yazar/sazak.html </URL>
<DATE> 2001/12/02/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Kadınlar ne ister 
</HEADLINE>
<TEXT>

     Başlığa bakıp, Mel Gibson'un karşı cinsin sezgilerini yakalama becerisine sahip olduğu "What Women Want" filminden bir pazar yazısı çıkaracağımız sanılmasın. Mehmet Yılmaz'ın "aşk yazıları" alanına da girecek değiliz. 
     Konumuz "kadın ve siyaset." 
     Medeni Yasa nedeniyle, Meclis'te haftalardır müthiş bir savaşım veren kadın örgütlerinin "haklı davası"ndan söz edeceğiz. 17 milyon çifti ilgilendiren tasarıda, boşanma halinde "edinilmiş malların eşit paylaşımı"nı öngören yeni düzenlemenin "yürürlük maddesinin oylanması" aşamasına gelindi. 
     Bütçeden önce muhtemelen yarın TBMM'de oylama yapılacak. 
     Kadın örgütleri, Medeni Yasa'nın mal rejimiyle ilgili hükümlerinin geçmişe etkili olarak "eşlerin evlenme tarihinden" itibaren uygulanmasını istiyorlar. Aksi halde büyük haksızlık ve eşitsizlik doğacak. 
     Tasarının yürürlük maddesi Meclis'ten kadınların istediği şekilde geçmek üzereyken "karar yeter sayısı" yok gerekçesiyle son anda oylama ertelendi. MHP'nin "evlilik birliğini, aşkı öldürür " gerekçesiyle edinilmiş malların paylaşımı konusunda çekincesi var. İtirazın temeli, daha çok erkeğin zenginliği, malı mülkü, fabrikası üzerine dayalı maddi paylaşım esaslı evliliklerde kadının bunlara sahip olma hesabıyla ayrılığı silah olarak kullanabileceği, "zina ya da hayata kast" yoluyla boşanmaların artabileceği kaygısı öne çıkarılıyor. Ancak bu tür boşanmalarda "hakim inisiyatifi" yasaya eklendiği için bu sakınca da giderilmiş oldu. 
     MHP'nin "blok" karşı çıkışı dışında DSP, ANAP, DYP ve Ak Parti'den kadın örgütlerine büyük destek var. MHP'nin "asenalar"ı da kadınların yanında. 
     Oylamada, 2003 olan yürürlük süresi, eski evlilikleri de içerecek şekilde geçebilir. Böylece, Medeni Yasa'nın "devrimci özü"ne uygun milyonlarca kadının benimseyeceği düzenleme gerçekleşir. Aksi yasal bu haksızlık bir "kara delik" olarak kalacaktır. 
     Medeni yasa platformunu oluşturan 124 kadın örgütü "son dakika golü" yememek için, Meclis'i "açık oylama" yapmaya çağırıyor 
     Türk Kadınlar Birliği, Ka - Der, Anti - Militarist Feministler, Boğaziçi Lions Kulubü ,Dicle Kadın Kültür Merkezi, Köy Öğretmenleri Derneği, ODTÜ'lü Kadınlar. "ÖTE - Kİ ben" Lezbiyen Feminist Oluşum, Türk Anneler Derneği, Mavi Kalem, Mor Çatı, Pir Sultan Abdal Vakfı, Türk Hukukçu Kadınlar Derneği, Berkeley Kampüsü Türk Öğrencileri ve Mezunları, Fis - Kos Kadınlar Kooperatifi, Uçan Süpürge. İsimlerini sayamadığımız tam 124 örgüt. 
     Kadınlar, eşitlik istiyor. 
     Erkekler "medeni cesaret" gösterip TBMM'de açık oylamaya gitmeliler ki, Medeni Yasa'daki mal paylaşımı rejimindeki eşitsizlik ortadan kalksın. Yürürlük süresi, kadınların istediği gibi düzenlensin. 
     Kadınlar "ı -ıh" derse ne olacağını akla bile getirmiyoruz, çünkü yasa bu haliyle Semra Sezer'den - pardon - Çankaya'dan geçmez. 
     Erkeklik Meclis'te kalmalıdır 
     
     







Salkım tanesi 


Reel sektöre destek paketi 


Kıskaçla dil koparmak, yalanda yaşamak 


Her Göz Bir Öykü... 


"Depresyondayım, unutuldum " 


Hangi koku Para mı, parfüm mü 


Kızlar neşeli erkekleri severler 


Çakırcalı Efe İstiklal Savaşı'nda' 


Kadınlar ne ister 


Bir anma yazısı olarak teknoloji 


Ramazan estetiği 


Hukuki çözümü kolay 


Kim ister "güçlü hükümet"i 


Önümüzdeki dönemi doğru değerlendirelim 


Güher ve Süher Pekinel Viyana’da 


Saffet Ulusoy yeniden başkan 


</TEXT>
</DOC>
