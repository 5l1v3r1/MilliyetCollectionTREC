<DOC>
<DOCNO> 53218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/20/son/soneko11.html </URL>
<DATE> 2001/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye uluslararası rekabet sıralamasında 44. sıraya geriledi 
</HEADLINE>
<TEXT>

     Türkiye, ülkelerarası rekabet sıralamasında 1997'de 35. iken, bu yıl Nisan ayı itibarıyla 44. sıraya geriledi. 
     Ülkelerin ekonomik performansı, kamu etkinliği, iş etkinliği ve altyapı faktörleri altında toplanan kriterlere göre hazırlanan ve ülkelerarası bir rekabet sıralaması yapılmasına imkan veren, ''2001 Yılı Dünya Rekabet Endeksi''ne göre Türkiye, 1997 yılında bu listede 35. sırada bulunurken, 2001 yılı itibarıyla 44. sıraya düştü. 
     Ankara Ticaret Odası'nın yayınladığı, ''Yakın Dönem Türkiye Ekonomisi Gerçeği'' adlı raporda yeralan, Uluslararası Yönetim Gelişimi Enstitüsü verilerine göre, Türkiye, bu dönem içinde, Macaristan, Yunanistan, İtalya, Meksika, Hindistan ve Güney Afrika'ya karşı rekabet üstünlüğünü yitirdi. 
     Dünya rekabet sıralamasında 2001 yılı birinciliğini 1997'de de aynı sırada olan ABD alırken, 2. sırada Singapur, 3. sırada da 1997 yılında 7. sırada olan Finlandiya bulunuyor. 
     Dünya Rekabet Endeksi, her yıl küresel ekonomi üzerinde büyük etkisi olan ve istatistiksel karşılaştırmaya uygun veri akımı sağlayan, 30 OECD ve 19 gelişmekte olan ülke ekonomisini 286 kriter üzerinden inceleyerek, ülkelerarası rekabet sıralaması yapılmasına imkan veriyor. 
     Ülke verimliliği gözönüne alındığında ise 39. sırada bulunan Türkiye, 40. sırada olan Meksika ile hemen hemen aynı verimlilik oranına sahip bulunuyor. Türk çalışanının, yarattığı 20 bin 663 dolarlık GSMH'yla, Lüksemburg ve ABD çalışanlarının yüzde 28-30'u kadar bir verimliliği var. 
     Verimlilik sıralamasında Türkiye'nin altında Meksika, Rusya, Brezilya, Kolombiya, Venezuela, Tayland, Filipinler, Çin, Endonezya ve Hindistan bulunurken, Estonya, Polonya, Malezya, Şili, Yeni Zelanda, Slovenya sıralamada Türkiye'nin üstünde yeralan ülkelerden bazıları oldu. 
     






</TEXT>
</DOC>
