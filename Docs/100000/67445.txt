<DOC>
<DOCNO> 67445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/13/son/soneko11.html </URL>
<DATE> 2002/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası Başkan Yardımcısı Linn geliyor 
</HEADLINE>
<TEXT>

     Dünya Bankası'nın, aralarında Türkiye'nin bulunduğu Avrupa ve Orta Asya'dan sorumlu başkan yardımcısı Johannes Linn bugün Türkiye'ye geliyor. 
     Edinilen bilgiye göre Linn, 18 Şubat'a kadar sürecek dört günlük ziyareti çerçevesinde, yarın Ankara'da YASED'in organize edeceği ''yabancı sermaye ve yatırım ortamının geliştirilmesi'' konulu bir konferansa katılacak. 
     Yarın Başbakan Bülent Ecevit başta olmak üzere, ekonomiyle ilgili bakanlar ve ekonomi yetkilileriyle görüşmesi beklenen Linn, Cuma günü İstanbul'a geçecek. 
     Linn'in İstanbul'da, TESEV tarafından gerçekleştirilecek ''yolsuzlukla mücadele'' konulu bir başka konferansa daha katılması bekleniyor. İSO ve Türkiye Bankalar Birliği yetkilileriyle görüşecek olan Linn, cumartesi günü Antalya'ya geçecek. 
     Cumartesi günü Antalya çevresinde, Banka destekli eğitim projelerini yerinde görecek olan Linn, pazar günü tarım projelerini inceleyecek. 
     Pazar akşamı tekrar İstanbul'a geçecek olan Linn, pazartesi günü erken saatlerde Türkiye'den ayrılacak. 
     
     Görüşmelerin odağı mali sektör 
     Edinilen bilgilere göre Linn'in temaslarının odağını, mali sektör, mali sektör ile reel sektör arasındaki ilişkiler, doğrudan yatırım ve yolsuzluklarla mücadele gibi konular oluşturacak. 
     Dünya Bankası'nın 1.3 milyar dolarlık Programlanmış Kamu ve Mali Sektör Özel Uyum kredisiyle PSFSAL2 ilgili heyetiyle yapılan görüşmeler önceki hafta taamlanmıştı. 
     Yaklaşık iki hafta Türkiye'de çalışmalarda bulunan heyet, geçen yılın sonlarında da aynı konuda incelemelerde bulunmuştu. Bu heyetin hazırladığı raporun Banka yetkililerince değerlendirilmeye başlandığı kaydediliyor. 
     Başkan yardımcısı Linn'in, mali sektör için gerekli ilave mali yardım imkanı konusunda da görüşeceği kaydediliyor. 
     Linn'in, müzakerelerinin bu yıl içinde başlatılması planlanan Ülke Yardım Stratejisi CAS konusunda da ön görüşmelerde bulunabileceği ifade ediliyor. 
     
     Verilecek toplam kredi... 
     Öte yandan Dünya Bankası bu yıl Türkiye'ye, 1.3 milyar dolarlık Programlanmış Kamu ve Mali Sektör Özel Uyum kredisi kredisi PSFSAL2 
     dahil olmak üzere, toplam 3 milyar dolar kredi vermeyi taahhüt ediyor. 
     Uygun koşullu bu kredinin faiz oranı Libor artı yüzde 0.75 olarak belirlenirken, vadesi de 5 yılı geri ödemesiz 17 yıl vadeli olacak. 
     






</TEXT>
</DOC>
