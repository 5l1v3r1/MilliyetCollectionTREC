<DOC>
<DOCNO> 77214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/ekonomi/eko08.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖTV temmuzda geliyor 
</HEADLINE>
<TEXT>

     ANKARA Milliyet 

     Özel Tüketim Vergisi ÖTV yasa tasarısı Bakanlar Kurulu’nda imzaya açıldı. 
     ÖTV’nin yürürlüğe gireceği tarih tasarıda boş bırakılırken, Maliye Bakanı Sümer Oral, yürürlük tarihinin temmuz ayı olabileceğini söyledi. 16 dolaylı verginin ÖTV adı altında toplanmasını öngören tasarı uyarınca yüzde 26 ve 40 oranında KDV alınan ürünlerdeki bu KDV, ÖTV’ye dönüşecek. Böylece KDV’de uygulanan beş ayrı tarife üçe inmiş olacak. 
     Yeni düzenleme ile otomobilde yüzde 18 KDV’nin yanı sıra motor ve silindir hacimlerine göre yüzde 20 ile 40 arasında değişen oranlarda ÖTV alınacak. Buzdolabı, çamaşır makinesi gibi beyaz eşya ürünleri de yüzde 7 ÖTV’ye tabi tutulacak. 
     
     KDV’de Oral vetosu 
     Bu arada Bakanlar Kurulu’nda bazı bakanlar da KDV’den indirim istediler. Devlet Bakanı Yılmaz Karayonlu kitap, Sağlık Bakanı Osman Durmuş ilaç ve Devlet Bakanı Hasan Gemici süt fiyatlarının KDV’lerinin indirilmesini isterken, Oral bunun mümkün olamayacağını bildirdi. 
     



 EKONOMİ 

















</TEXT>
</DOC>
