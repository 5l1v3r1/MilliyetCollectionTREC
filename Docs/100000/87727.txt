<DOC>
<DOCNO> 87727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/03/son/sonspo20.html </URL>
<DATE> 2002/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman TV'si ARD "Brezilya'nın penaltısı penaltı değildi" 
</HEADLINE>
<TEXT>

     Alman ARD televizyon kanalında 17. Dünya Kupası finalleriyle ilgili özel spor programında Brezilya-Türkiye maçını yorumlayan Almanya Milli Takımı'nın eski futbolcularından Günter Netzer, Brezilya'nın son dakikalarda attığı penaltının, penaltı olmadığını söyledi. 
     Günter Netzer, Türk Milli Takımı'nın çok iyi oynadığını vurgulayarak, Alpay'ın 85. dakikada yaptığı faulün ceza alanı içinde olmadığını, bu pozisyonda hakemin aceleci karar verdiğini bildirdi. 
     Hasan Şaş'ın futbolunu çok öven Netzer, Yıldıray Baştürk'ün de çok iyi bir oyun çıkarttığını kaydetti. 
     Netzer ayrıca, uzatma dakikalarında köşe bayrağının bulunduğu yerde yüzüne top geldiği için kendisini yere atan Rivaldo için de ''tiyatro oyuncusunu aratmayacak bir biçimde iyi rol yaptı'' dedi. 
     TSV Bayer 04 Leverkusen Menajeri Rainer Calmund da, kendi takımında oynayan Yıldıray Baştürk'ün çok iyi oynadığını, Türkiye'nin golünü atan Hasan Şaş'a da çok iyi bir pas verdiğini bildirdi. 
     Türkiye'nin Berlin Büyükelçisi Osman Korutürk, Brezilya-Türkiye maçını, Birlik 90 Yeşiller Partisi Federal Meclis Milletvekili Cem Özdemir, yine aynı partiden Berlin Eyalet Meclisi Milletvekili Özcan Mutlu, Türk dernek temsilcileri, Brezilyalı ve Türk taraftarlarla birlikte bir Türk vatandaşının sahibi olduğu Brezilya restoranında izledi. 
     





</TEXT>
</DOC>
