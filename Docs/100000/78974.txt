<DOC>
<DOCNO> 78974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/18/ekonomi/eko04.html </URL>
<DATE> 2002/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Eczacıbaşı’na İsviçreli ortak 
</HEADLINE>
<TEXT>

İsviçre’nin en büyük yatırım bankalarından UBP ve Eczacıbaşı Menkul’un kurduğu ortak portföy yönetim şirketi yurtdışındaki yabancı yatırımcıları Türkiye’ye getirecek 
     SONGÜL HATISARU 

     Eczacıbaşı Menkul Değerler, İsviçre’nin en büyük yatırım bankalarından Union Bancaire Privee UBP ile yüzde 50 payla, Türkiye’nin ilk yabancı ortaklı portföy yönetim şirketini kurdu. 
     Başlangıç sermayesi 2 milyon dolar olan şirket, UBP’nin fonlarını Türkler’e, Portföy Yönetimi’nin kuracağı A ve B tipi fonları da yabancı yatırımcılara pazarlayacak. Yeni şirketle ilgili basın toplantısında konuşan Eczacıbaşı Holding Yönetim Kurulu Başkanı Bülent Eczacıbaşı, "Etkileri süren bir ekonomik bunalım döneminin ardından, böyle bir finans kuruluşunun çalışmalarına başlaması, ekonominin geleceğine duyduğumuz güvenin sonucudur" dedi. 
     UBP İcra Kurulu Üyesi Pierre Pissaloux da "Türkiye’nin son dönemde makroekonomik alanda yakaladığı performans özellikle de devletin borçları üzerindeki sıkı denetim Türkiye’ye uluslararası toplumlardan daha büyük bir ilgi oluşmasını sağlayacaktır" dedi. 
     
     Krizin sonlarına geldiniz’ 
     Yönetim Kurulu Üyesi Jacques Mechalany de krizin sonlarına gelindiğini söyledi. Mechelany, "Biz buraya kısa vadeli çıkar ve öngörülerimiz için gelmedik. İMKB’nin toplanması iki - üç yıl da alabilir. Ancak her halük rda en dip görüldü. Ekonomi iyileştikçe, bunun sonuçlarını şirket bilançolarında göreceksiniz. Değişken fonlara yatırım yapılabilir" dedi. Üç Türk’ün çalıştığı UBP’de GFC Menkul’ün eski Genel Müdürü Cem Pensoy Türkiye masasından sorumlu yönetim üyesi görevini sürdürüyor. 
     
Derviş’in siyaset için vakti yok’      Ekonomide olumlu sinyallerin alınmaya başlandığını söyleyen Eczacıbaşı, "Somut göstergeler bunu gösteriyor. İyimser olmak için umut veren gelişmeler var" dedi. 
     Eczacıbaşı, siyasete ilişkin olarak önümüzdeki günlerde ilginç gelişmelerin izleneceğini belirtti. Tayyip Erdoğan ve Mehmet Ali Bayar’ın yeni liderler olarak ortaya çıktıklarını hatırlatan Eczacıbaşı, Kemal Derviş’le ilgili sorumuzu ise şöyle yanıtladı "Sayın Derviş ekonomiyi rayına oturtma görevine odaklanmış durumda. Derviş’in ekonomik programı başarıya ulaştırmaktan başka, bir gayesi olduğunu sanmıyorum. Yüklendiği görev itibariyle, kendi siyasal geleceğini planlama, siyasal çalışma içinde olma olanağı yok." Eczacıbaşı, kullanacağı oy konusunda kararsızlar arasında olduğunu söyledi. 
     



 EKONOMİ 


















</TEXT>
</DOC>
