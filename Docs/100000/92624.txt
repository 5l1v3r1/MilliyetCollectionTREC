<DOC>
<DOCNO> 92624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/son/sondun18.html </URL>
<DATE> 2002/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın ilk daimi uluslararası savaş suçları mahkemesi kuruluyor 
</HEADLINE>
<TEXT>

     Dünyanın ilk daimi uluslararası savaş suçları mahkemesi olacak Uluslararası Ceza Mahkemesi UCM , ABD'nin sert muhalefeti arasında 1 Temmuz Pazartesi günü yürürlüğe giriyor. 
     Merkezi Hollanda'nın Lahey kenti olan UCM, 1 Temmuz 2002'den itibaren soykırım, insanlığa karşı suç ve savaş suçuyla ilgili davalara bakacak. 
     BM Genel Sekreteri Kofi Annan, ''mahkemenin, gelecekteki olası savaş suçlarını engelleyeceğini ve hiçbir yönetici, devlet, cunta ya da ordunun hiçbir yerde cezalandırılmayacağı rahatlığıyla insan hakları ihlali yapamayacağı günlere yaklaşmamızı sağlamasını umuyoruz'' derken, ABD'nin mahkeme yürürlüğe girmeden engelleme çalışmalarına başlamasına dikkat çekiliyor. 
     Çeşitli ülkelerde görev yapan Amerikalı barış gücü askerleri için dokunulmazlık elde etmek isteyen ve bu hareketi, 69 ülkenin onayladığı UCM'ye karşı bir kampanya olarak değerlendirilen ABD, mahkemenin ulusal egemenliğini ihlal edeceğini ve ülke sınırları dışında çalışan Amerikalı yetkililere ve askerlere yönelik siyasi amaçlı yargılamaları gündeme getirebileceğini savunuyor. 
     ABD ile birlikte aynı zamanda BM Güvenlik Konseyi daimi üyeleri olan Çin ve Rusya'nın da onaylamadığı UCM, insan hakları grupları ve birçok ülke tarafından, II. Dünya Savaşı sonrası Nazileri yargılamak için kurulan Nürnberg Mahkemesi'nden sonra uluslararası adalet yolunda en önemli kilometre taşı olarak değerlendiriliyor. 
     UCM, uluslararası savaş suçları mahkemesinin ilki değil, ancak belirli bir dönem için belirli bir bölgeyi, kişileri ya da devletleri kapsayan diğerlerinin aksine ilk daimi mahkeme olacak. 
     Nürnberg, II. Dünya Savaşı sırasındaki insanlık, savaş ve soykırım suçlarını yargılarken, Ruanda'da 1994'de yapılan soykırım ve eski Yugoslavya'daki 1992-1995 Bosna Savaşı sırasında işlenen savaş suçları için özel uluslararası mahkemeler kuruldu. 
     UCM'nin merkezi olacak, eski Yugoslavya için uluslararası mahkemenin kurulduğu yer de olan ve ''dünyanın hukuksal başkenti'' nitelemesi yakıştırılan Lahey, aynı zamanda Uluslararası Adalet Divanı'na da evsahipliği yapıyor. Uluslararası Adalet Divanı da sadece ülkeler arası hukuksal anlaşmazlıklarla ilgileniyor. 
     UCM'de, bir devlet başkanından sıradan vatandaşa kadar herkes, sistematik cinayet, işkence, tecavüz ve seks köleliği de dahil insan hakları ihlalleriyle ilgili yargılanabilecek. 
     Ulusal mahkemelerin yerine geçmeyecek, ancak sadece bu mahkemeler ağır suçları soruşturma ve yargılamada yetersiz kaldığında devreye girecek olan, 1998'de imzalanan Roma Anlaşması ile kurulan UCM, çalışmalarına başlamasından sonra işlenen suçlarla ilgili yargılama yapacak. 
     Lahey'deki 16 katlı binasında Pazartesi günü sadece bir avuç çalışanın görevi başlatacağı UCM'de, ilk önce 2003 başına kadar başsavcı ve 18 yargıcın belirlenmesi çalışmaları yürütülecek. 
     UCM'de, Roma Anlaşması'nı onaylayan devletler, BM Güvenlik Konseyi ve mahkeme savcıları tarafından üç yargıcın onayıyla dava açılabilecek. 
     Öte yandan, BM Güvenlik Konseyi'nin, uluslararası barış ve güvenlik çabalarını tıkadığına inandığı zaman UCM'nin soruşturma ve yargılama gücünü ''askıya alma'' yetkisi bulunuyor. 
     
     KATILIMCI VE ONAYLAYAN ÜLKELER 
     UCM, aralarında AB'nin 15 üyesi, Nijerya, Sierra Leone, Bosna-Hersek, Ekvador gibi ülkelerin bulunduğu onlarca Avrupa, Afrika, Latin Amerika ve Asya ülkesinin desteğini aldı. 
     UCM'nin kuruluşunu öngören Roma Anlaşması'nı imzalayan 120 ülkeden sadece 69'u anlaşmayı onayladı. 
     Anlaşmayı imzalamayan ülkeler arasında Türkiye, Pakistan ve Hindistan bulunurken, Ortadoğu'da Ürdün anlaşmayı onaylayan tek ülke oldu, İsrail anlaşmayı imzaladı ancak onaylamadı. 
     George Bush yönetimi UCM'yi kesinlikle reddederken, ABD'nin eski Başkanı Bill Clinton ise anlaşmayı imzalamıştı. 
     Washington en son BM Güvenlik Konseyi'nin Amerikan askerlerine UCM karşısında dokunulmazlık garantisi vermemesi durumunda, BM barış gücü operasyonlarından çekilme tehdidinde bulundu. 
     





</TEXT>
</DOC>
