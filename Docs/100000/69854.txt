<DOC>
<DOCNO> 69854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/27/son/sonspo19.html </URL>
<DATE> 2002/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Altaylı "Keşke Avrupa Ligi kurulsa orada oynasak" 
</HEADLINE>
<TEXT>

     Galatasaray Kulübü 2. Başkanı Fatih Altaylı, sarı-kırmızılı takımın Liverpool maçında gösterdiği performansa övgüler yağdırdı. 
     Galatasaray'ın AS Roma maçında 4-5-1 sistemiyle sahada mücadele ettiğini kaydeden Altaylı, Liverpool maçında ise takımın hücuma yönelik iyi bir futbol ortaya koyduğunu dile getirdi. 
     Altaylı, Galatasaray'ın dünkü maçta, Şampiyonlar Ligi'nde bu gruptaki en iyi futbolunu oynadığını belirterek, ''AS Roma ile berabere kaldığımızda aynı oyunu oynasaydık, rahat galip gelirdik. En iyi futbolumuzu oynadık. Liverpool gibi bir takıma zaman zaman 4 forvet ile oynadık. Türkiye'de böyle hızlı bir ekibe karşı az takım böyle karşılık verebilir'' diye konuştu. 
     Golcü futbolcuları Ümit Karan'ın gereksiz bir sarı kartla maçta oynayamadığını belirten Altaylı, ''Maç eksiği olan ve henüz takıma tam olarak uyum sağlayamayan Niculescu dahi gol attı. Ümit bu maçta olsaydı en az 2 gol atardı'' dedi. 
     
     "Keşke Avrupa Ligi kurulsa" 
     Altaylı, Galatasaray'ın Türkiye Ligi'nde eleştirildiğini kaydederek, ''Madem o kadar kötüyüz, nasıl Şampiyonlar Ligi'nde bu kadar üst düzey oynayabiliyoruz'' sorusunu yöneltti. 
     Galatasaray'ın Şampiyonlar Ligi'nde istediği performansı gösterebildiğini belirten Fatih Altaylı, sözlerini şöyle sürdürdü 
     ''Bu ligde çok daha rahat bir ortam buluyoruz. Türkiye'nin kısır çekişmelerinden uzaktayız. Bu maçlardan sonra kimse görüntülerin üzerine yorumlar yapmıyor. Keşke bir Avrupa Ligi kurulsa da orada oynasak. Galatasaray, dünya takımı olduğunu gösterdi.'' 
     






</TEXT>
</DOC>
