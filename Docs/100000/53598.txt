<DOC>
<DOCNO> 53598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/22/son/sonspo02.html </URL>
<DATE> 2001/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe ile Göztepe Lig'de 43. randevuya çıkıyor 
</HEADLINE>
<TEXT>

     Fenerbahçe ile Göztepe, yarın yapacakları maçla birlikte, Birinci Süper Futbol Ligi'nde 43. kez karşı karşıya gelecek. 
     İki takım ligde şimdiye kadar 21 sezonda toplam 42 kez karşılaşırken, sarı-lacivertliler, galibiyet sayısında İzmir temsilcisine büyük üstünlük kurdu. 
     Taraflar arasındaki maçlardan 20'sini Fenerbahçe, 7'sini Göztepe kazanırken, 15 maç da berabere sonuçlandı. 
     Gollerde de Fenerbahçe'nin, Göztepe'ye 64-26 üstünlüğü bulunuyor. 
     İki takım arasında 1999-2000 sezonunda yapılan maçlarda taraflar İzmir'de 0-0 berabere kalmış, İstanbul'da ise gülen taraf 3-2'lik skorla Göztepe olmuştu. 
     
     İzmir'deki maçlar 
     Fenerbahçe ile Göztepe, yarın oynayacakları maçla birlikte İzmir'de 22. kez lig maçına çıkacak. 
     İki takım arasında İzmir'de oynanan lig maçlarında, Fenerbahçe'nin galibiyetlerde 7-5 üstünlüğü bulunuyor. İzmir'de 9 maç da berabere sonuçlanırken, Fenerbahçe 19, Göztepe ise 12 gol attı. 
     
     Farklı skorlar 
     Fenerbahçe ile Göztepe arasında şimdiye kadar oynanan 42 lig maçında en farklı skoru sarı-lacivertliler yakaladı. 
     1974-75 sezonunda İstanbul'da yapılan lig maçında Fenerbahçe 
     sahadan 7-1 galip ayrıldı. Fenerbahçe ayrıca 1961-62 sezonunda 5-1, 1969-70 ve 1973-74 sezonlarında da 4-0 galip geldi. Göztepe ise, toplam 7 kez yendiği rakibi karşısında galibiyetlerini hep tek farklı skorlarla elde etti. 
     






</TEXT>
</DOC>
