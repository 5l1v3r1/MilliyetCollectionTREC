<DOC>
<DOCNO> 50890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/06/son/sondun22.html </URL>
<DATE> 2001/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush "El Kaide nükleer ve kimyasal silah arıyor" 
</HEADLINE>
<TEXT>

     ABD Başkanı George Bush, Usame Bin Ladin'in El Kaide örgütünün kimyasal, biyolojik ve nükleer silah aradığını söyledi. 
     Bush, Polonya'nın başkenti Varşova'da toplanan Doğu ve Orta Avrupa ülkeleri liderleri toplantısına, canlı video-konferans bağlantısıyla katıldı. 
     George Bush, ''El Kaide, kimyasal, biyolojik ve nükleer silah arıyor. İmkan verilirse, düşmanlarımız tüm ülkeler ve uygarlığın kendisi için tehdit oluşturabilir'' dedi. 
     Bush, El Kaide'nin aralarında bazı Orta ve Doğu Avrupa ülkeleri olmak üzere 60'tan fazla ülkede faaliyet gösterdiğini ve bu ülkelerde istikrarı tamamen bozmak istediğini belirtti. 
     ''Daha önce Sovyetler Birliği tarafından tehdit edilen özgürlüğün, terörizm tarafından yeniden tehdit edildiğini'' ifade eden Bush, ''Bugün özgürlüğümüz yeniden tehdit altında'' dedi. 
     Doğu ve Orta Avrupa liderleri, Batı'nın ''terörizme karşı savaşı''na desteği göstermek için güvenlik işbirliğini artırmak amacıyla Varşova'da biraraya geldi. 
     






</TEXT>
</DOC>
