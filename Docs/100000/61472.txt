<DOC>
<DOCNO> 61472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/09/son/sontur32.html </URL>
<DATE> 2002/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Giresun, Rize ve Trabzon'da tatil 1'er gün uzadı 
</HEADLINE>
<TEXT>

     Doğu Karadeniz'de, sahil kesiminde dün geceden beri etkili olan kar yağışı nedeniyle Giresun, Rize ve Trabzon'daki okul tatilleri uzatıldı. 
     Valiliklerden alınan bilgiye göre, Giresun şehir merkezinde 2 gün, Trabzon ve Rize'nin şehir merkezi ve ilçelerindeki okullarda 1'er gün daha eğitim ve öğretim yapılmayacak. 
     Giresun'un Görele, Piraziz, Çamoluk ilçelerinde de okul tatillerinin 2 gün daha süreceği, Çanakçı, Keşap, Tirebolu, Yağlıdere ve Bulancak ilçelerinde ise eğitime yarın başlanacağı bildirildi. 
     Isparta'nın Uluborlu İlçesi'nde, ilköğretim okulları yarın tatil edildi. 
     Uluborlu Kaymakamlığı'ndan alınan bilgiye göre, yörede olumsuuz hava koşulları nedeniyle taşımalı eğitimin aksaması sonucu, ilçedeki ilköğretim okullarının 1 gün tatil edilmesi kararlaştırıldı. 
     Adana'nın Saimbeyli ve Tufanbeyli ilçelerinde, kar yağışı nedeniyle ulaşım ve elektrikte yaşanan sorunların giderilmesi için yapılan çalışmalar sürdürülüyor. 
     Kaymakamlık yetkililerinden alınan bilgiye göre, Saimbeyli İlçesi'nde, kar yağışı nedeniyle kapanan 20 köy yolunun açılması amacıyla ekipler çalışmalarını sürdürüyorlar. Kar kalınlığının 40 santimetreye ulaştığı kent merkezinde elektrik arızaları giderilirken, 20 köyün ise 5 gündür elektriksiz kaldığı öğrenildi. 
     Tufanbeyli İlçesi'nde de Bozgüney Beldesi ile 29 köyde, direklerin yıkılması ve tellerin kopması sonucu yaşanan elektrik sorununun çözümlenmesi için ekiplerin çalışmalarını sürdürdüğü kaydedildi. 
     Bu arada, köy yollarının açıldığını belirten yetkililer, kar yağışları nedeniyle yeniden kapanan yolların bulunduğunu, olanaklar ölçüsünde buralara da müdahale edildiğini söylediler. 
     






</TEXT>
</DOC>
