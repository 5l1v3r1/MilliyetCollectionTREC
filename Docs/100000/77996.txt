<DOC>
<DOCNO> 77996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/12/son/sondun46.html </URL>
<DATE> 2002/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail Arafat'ın terörle ilişkisini gösteren belgeleri ABD'ye verdi 
</HEADLINE>
<TEXT>

     İsrail'in, Filistin lideri Yaser Arafat ile yardımcılarının bölgedeki terör eylemleriyle doğrudan ilişkisini gösteren belgeleri ABD'ye verdiği bildirildi. 
     İsrail Başbakanı Ariel Şaron'un danışmanlarından Danny Ayalon, Batı Şeria'da 2 haftadır sürdürülen operasyonlarda ele geçirilen belgelerde, Arafat ile yardımcılarının, terör eylemlerinin düzenlenmesi, yönetilmesi ve bu eylemlere mali destek sağlanmasıyla bağlantıları olduğunun görüldüğünü söyledi. 
     Ayalon, İsrail'in bu belgelerdeki bilgileri ABD ile paylaştığını belirterek, belgelerin Arapça ve İngilizce metinlerinin Amerikan yetkililere teslim edildiğini kaydetti. 
     Söz konusu belgelerden birinde, Filistin güvenlik servisiyle İsraillilere saldıran İslami Cihad örgütü arasındaki ilişkinin, bir diğerinde de, Cenin'deki güvenlik servisi başkan yardımcısının, İslami Cihad örgütü lideri olduğu ve bu örgüte silah sağladığının gözler önüne serildiği iddia edildi. 
     Bu arada İsrail ordusunun, ele geçirilen birçok belgenin İngilizce çevirilerini internet sitesinde yayınladığı belirtildi. 
     Filistin Enformasyon Bakanı Yaser Abed Rabbo, söz konusu belgeleri görmediğini, ancak bunun, İsrail'in Filistin yönetimini gözden düşürmek için yürüttüğü kampanyanın bir parçası olduğunu savundu. 
     Abed Rabbo, ''Tüm bu belgeler saçmalık. Bunlar, İsrail'in yürüttüğü savaş oyunlarının bir parçası'' dedi. 
     





</TEXT>
</DOC>
