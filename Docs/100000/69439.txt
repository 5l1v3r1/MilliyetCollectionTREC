<DOC>
<DOCNO> 69439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/25/son/soneko11.html </URL>
<DATE> 2002/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk işadamları Irak yolunda 
</HEADLINE>
<TEXT>

     Dış Ticaret Müsteşarı DTM Kürşat Tüzmen ile yaklaşık 150 kişiden oluşan Türk işadamları heyeti 2-5 Mart tarihleri arasında Irak'a bir iş gezisi düzenleyecek. 
     Dış Ticaret Müsteşarlığı'ndan yapılan yazılı açıklamada, Forum Fuarcılık ve Geliştirme A.Ş ile 3F Turizm ve Seyahat Ltd. Şti.'nin organize edeceği geziye katılan işadamlarının Bağdat'ta resmi ve özel sektör temsilcileriyle biraraya geleceği kaydedildi. 
     DTM Kürşat Tüzmen'in başkanlık edeceği heyet, Irak'da çok yönlü temaslarda bulunacak. 11. faz 6 aylık periyotlar kapsamındaki ihalelerin sonuçları konusunda görüşmeler yapacak olan heyet, bundan sonraki ihaleler konusunda da görüş alışverişinde bulunacak. Resmi heyetin temasları sırasında Türk işadamları, Iraklı hükümet yetkilileri ve özel sektör temsilcileriyle ikili görüşmeler gerçekleştirecek. İş gezisi kapsamında Türk işadamları, Iraklı partnerleriyle düzenlenecek yuvarlak masa toplantılarına da katılacak. 
     Görüşmelerin ardından işadamlarının önemli iş bağlantılarıyla Türkiye'ye dönmeleri bekleniyor. 
     Öte yandan Irak, 1-5 Nisan 2000 tarihleri arasında düzenlenecek Turkis Expo 2002 Bağdat 4. Türk İhraç Ürünleri Fuarı ile Türk firmalarına bir kez daha kapılarını açacak. Forum Fuarcılık ve Geliştirme A.Ş'nin organize edeceği fuar, toplam 8 bin metrekarelik alanda beş ayrı sektörde ve beş ayrı holde gerçekleşecek. 
     Geçen yıl düzenlenen Turkish Expo 2001 Bağdat 3. Türk İhraç Ürünleri Fuarı'na 5 bin 500 metrekarelik alanda 157 firma katılmıştı. 
     






</TEXT>
</DOC>
