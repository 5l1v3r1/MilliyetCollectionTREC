<DOC>
<DOCNO> 89940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/15/guncel/gun06.html </URL>
<DATE> 2002/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Fikret Aydın, Sedat Peker’e benzemiş 
</HEADLINE>
<TEXT>

Balkan kardeşler cinayeti duruşmalarına katılmayan Fikret Aydın, "Oğlum kaza geçirdi, hastane almaya karar verdim" dedi 
     SEMRA PELEK İstanbul 

     Ebru ve Işık Balkan kardeşler cinayeti zanlısı olarak tutuklanan, serbest kaldıktan sonra ise duruşmalara katılmayan Fikret Aydın, Sedat Peker’in kurduğu çıkar amaçlı suç örgütüne üye olmak ve dolandırıcılık suçlarından dün İstanbul DGM’de yargıç karşısına çıktı. Aydın’ın, sakallarını kestirdiği, saç kesimi ve kıyafetleriyle kendini Peker’e benzettiği dikkat çekti. 
     İstanbul 1 No’lu DGM’deki duruşmaya 23 sanıktan Aydın, Peker’in sanık olarak yargılanan avukatları Ömer Yeşilyurt ve Muhittin Beyaz, sanık polis memurları Hülya Pınar, Zeynel Abidin Seniçli ve Ali Kaygısız katıldı. Peker ile kardeşi Atilla Peker ise duruşmaya gelmedi. 
     
     23 milyar lira ödedim’ 
     Peker’le birlikte çek - senet tahsilatı yapmakla suçlanan Aydın, Pendik’teki Şifa Hastanesi’ni, hastane ortağı ve başhekimi Ertuğrul Özkan’dan tehdit ve korku yoluyla aldığı yönündeki iddiaları yanıtladı. 
     Aydın, "Oğlum trafik kazası geçirince, ben de hastane almaya karar verdim. Hisseler karşılığında 23 milyar ödedim. Zor kullanmadım, Peker’in de bu olayla ilgisi yok" dedi. 
     Yeşilyurt ve Beyaz da şirket hisselerinin zorla Peker ve adamlarının üzerine geçirilmesine yardımcı oldukları iddialarını reddetti. 
     



 GÜNCEL 




















</TEXT>
</DOC>
