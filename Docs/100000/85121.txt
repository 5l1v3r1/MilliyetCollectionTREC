<DOC>
<DOCNO> 85121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/20/son/sontur16.html </URL>
<DATE> 2002/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İbrahim Tatlıses, kendisini tehdit edenlerle mahkemede karşılaştı 
</HEADLINE>
<TEXT>

     Çıkar amaçlı suç örgütü kurarak, İbrahim Tatlıses'i tehdit edip para istedikleri ileri sürülen 4 sanığın yargılanmasına başlandı. 
     İstanbul 3 No'lu DGM'deki duruşmaya, tutuklu yargılanan Abdullah Uçmak, Ali Tekin Akkoyunoğlu, Tamer Bilim ve Mehmet Sebe katıldı. 
     İbrahim Tatlıses de duruşmada müşteki olarak hazır bulundu. 
     İfadesi alınan Abdullah Uçmak, İbrahim Tatlıses'in oğlu ve yeğeni kendisini vurduğu için 1998 yılında aralarının bozulduğunu ve başka kişilerin yardımıyla barıştıklarını anlattı. 
     1999 yılında bir suçtan cezaevine girdiğini ifade eden Uçmak, 
     şöyle dedi 
     ''Tatlıses'in beni vuran yakınları da cezaevine geldi. Ben, aynı cezaevinde bulunmamızın iyi olmayacağını cezaevi yönetimine söyledim. 
     Bunun üzerine Tatlıses benimle görüşmek istemişti. 2001 yılında tahliye olunca Tatlıses ısrarla benimle görüşmek istedi. Ben görüşmek istemedim. Israr edince, Ali Tekin Akkoyunoğlu aracılığıyla, 'o beni arasın' diye pusula gönderdim. Ben ne para istedim, ne de kendisini tehdit ettim. Burada şerefi ve namusu olan insan doğruyu konuşsun. 
     Böyle bir şey varsa ben cezama razıyım.'' Çete kurmadığını savunan Uçmak, hakkındaki suçlamaları kabul etmediğini söyledi. 
     Ali Tekin Akkoyunoğlu da Uçmak'ın yazdığı pusulayı, olay günü İbrahim Tatlıses'in kullandığı arabayı Fındıklı kavşağında görünce kendisine verdiğini, kağıt vermenin suç olduğunu bilmediğini ifade ederek, tahliyesini istedi. 
     Diğer sanıklar da suçsuz olduklarını ifade ederek, tahliye talebinde bulundular. 
     
     MÜŞTEKİ İBRAHİM TATLISES 
     Müşteki İbrahim Tatlıses ise ifadesinde, kimseyi aramadığını belirterek, ''Onlarla bir ilişkim olamaz. Onlara ihtiyacım da yoktur'' dedi. 
     Maksim Gazinosu'ndaki programı bittikten sonra aracını kullanarak Fındıklı kavşağına geldiğinde, bir aracın önünü keserek hareket etmesini engellediğini anlatan Tatlıses, şöyle devam etti 
     ''Burada bir art niyet sezmedim. Sanatçı olmam nedeniyle hayranlarım tarafından bu tür şeyler sıkça yapılıyordu. Öbür aracın direksiyonunda oturan Ali Tekin Akkoyunoğlu bana doğru gelince, ben de camı araladım. Bana bir kağıt uzatarak, 'Abi, bir ara' dedi. Bundan herhangi bir şey algılamadım. Uçmak'ın ismini görünce, 'Niye arayacakmışım ' dedim. 'Ararsan iyi olur' dedi. Daha sonra Uçmak'ın adamları ile telefonla görüştüğümde benden para istediler. 'Bizim senden alacağımız var. Vermezsen kötü olur' şeklinde tehditler yapıldı.'' Uçmak'a, ekonomik durumunun kötü olmasını göz önüne alarak, yardım amacıyla ve ''kan parası'' olarak daha önceden 25 milyar lira verdiğini dile getiren Tatlıses, sanıklardan şikayetçi olduğunu söyledi. 
     Mahkeme Heyeti, dosyadaki eksikliklerin giderilmesi için duruşmayı erteledi. 
     Duruşma çıkışında gazetecilere açıklama yapan Tatlıses, ''İbrahim'in böyle bir şeye pabuç bırakmayacağını herkes görecek. Bu tür tehditlere göz açtıracak değilim. Herkes bunu bilsin. İbrahim Tatlıses sahipsiz değildir'' diye konuştu. 
     İbrahim Tatlıses'e, DGM'ye gelişi sırasında ve ayrılırken, yaklaşık 20 kişinin eşlik ettiği dikkati çekti. 
     
     İDDİANAME 
     İstanbul DGM Cumhuriyet Başsavcılığı tarafından hazırlanan iddianamede, Abdullah Uçmak'ın, cezaevinden çıktıktan sonra paraya ihtiyacı olduğu için Ali Tekin Akkoyunoğlu'na talimat vererek, tehditle İbrahim Tatlıses'ten para istediği belirtiliyor. 
     İddianamede, Uçmak'ın, ''Çıkar amaçlı suç örgütü kurmak'', ''Ruhsatsız silah bulundurmak'' ve ''Gaspa eksik teşebbüs'' suçlarından 10 yıl 6 ay ile 22 yıl arasında hapis cezasına çarptırılması talep ediliyor. 
     Akkoyunoğlu'nun ''Çıkar amaçlı suç örgütü üyesi olmak'' suçundan, 4.5 ile 9 yıl arasında hapis ile cezalandırılması öngörülen 
     iddianamede, diğer sanıklar Tamer Bilim ve Mehmet Sebe'nin ise ''Çıkar amaçlı suç örgütüne yardım ve yataklık etmek'' suçundan, 3 ile 6'şar yıl arasında hapse mahkum edilmesi isteniyor. 
     





</TEXT>
</DOC>
