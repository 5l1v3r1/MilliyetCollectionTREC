<DOC>
<DOCNO> 95747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/15/spor/spo01.html </URL>
<DATE> 2002/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya çıkarması 
</HEADLINE>
<TEXT>

Siyah-Beyazlı yöneticiler, bugün Conceiçao ve kulübü Real Madrid’le masaya oturacak. Demirören ve Oktay, transferdeki son pürüzleri çözmeye çalışacak 
     BEŞİKTAŞ, Real Madrid’in Brezilyalı yıldızı Conceiçao’yu renklerine bağlamak için yeniden İspanya seferine çıkıyor. Asbaşkan Kıvanç Oktay ve Futbol Şube Sorumlusu Yıldırım Demirören bugün İspanya’ya giderek, Conceiçao ve kulübü Real Madrid’le son pürüzleri çözmeye çalışacak. İki yönetici, "Anlaşma sağlarsak, Conceiçao İsviçre’deki kampa katılacak" diye konuştular. 
     LUCESCU’NUN ısrarla istediği Capone için de çalışmalar sürüyor. Yönetimin Brezilyalı oyuncu ile yarın görüşme yapacağı bildirildi. Rumen hoca, eski öğrencisiyle sağ kanattaki sorunu gidermeyi düşünüyor. Bu bölgeye alternatif olarak bakılan Ankaragücülü Niyazi için de Menajer Sinan Engin devreye sokuldu. Anlaşma sağlanan Pancu’nun yarın imzaya gelmesi bekleniyor. 
     
Yuvaya dönüş      SİYAH - Beyazlılar, ilk etap kampını tamamlayarak, dün öğleden sonra İstanbul’a döndüler. Bayram, ailesinin yanına Fransa’ya geçerken, Zago ve kaleci Cordoba da İtalya’ya uçtu. Takım iki gün iznin ardından Ümraniye’de işbaşı yapacak. Beşiktaş, 18 - 28 Temmuz tarihleri arasında yeniden İsviçre’ye dönüp, Nyon’da ikinci etap çalışmalarına başlayacak. Burada Bastia, N.Xamax, Thun ve Monaco ile hazırlık maçı oynayacaklar. 
     
Sambacılar kiralanacak      BREZİLYA’DAN getirilerek, İsviçre kampında denenen Allan ile Sezar’ın bir yıllığına Türkiye’de başka bir kulübe kiralanacağı bildirildi. 18 yaşındaki iki oyuncunun tecrübe kazanması halinde verimli olabileceğini düşünen Lucescu, yönetime Allan ve Sezar’ın kiralanması raporunu verdi. Sambacılar’ın maliyetinin 800 bin dolar olduğu, yapılacak protokolle gelecek sezon yeniden Beşiktaş’a dönmelerinin sağlanacağı ifade edildi. 
     
Emin Önal’dan övgü      İSVİÇRE’DE kafile başkanlığını yapan yönetici Emin Önal, takımdaki disiplin ve çalışmanın yanı sıra arkadaşlık ortamının da kendilerini mutlu ettiğini söyledi. Önal, "Son oynanan Luzern maçında PAF takımdan gelen Ali Cansun ve Engin’e kaptanlık bandının verilmesi her şeyi anlatıyor. Beşiktaş, yeni transferlerin katılımıyla, 100. yılda mutlaka şampiyon olacak. Sergen, İlhan Mansız’a en az 30 gol attırır" diye konuştu. 
     



 SPOR 




















</TEXT>
</DOC>
