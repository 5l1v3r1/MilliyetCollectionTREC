<DOC>
<DOCNO> 64017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/24/son/sontur11.html </URL>
<DATE> 2002/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaffar Okkan anılıyor... 
</HEADLINE>
<TEXT>

     Diyarbakır'da uğradığı silahlı saldırıda 5 çalışma arkadaşıyla şehit düşen Emniyet Müdürü Gaffar Okkan, Sakarya'nın Hendek İlçesi'ndeki mezarı başında anılıyor. 
     Alınan bilgiye göre, Okkan'ı mezarında ilk ziyaret eden, eşi Zerrin Okkan ve çocukları oldu. Zerrin Okkan'ın, sabah saatlerinde çocuklarıyla birlikte mezar başına gelerek uzun süre dua edip gözyaşı döktüğü öğrenildi. Bu arada, Zerrin Okkan'ın, duygularını içeren biri duygu yüklü, diğeri ise sitem dolu iki mektubu da mezarın başına bıraktığı bildirildi. 
     ''Seni çok özlüyoruz Gaffar'' ifadeleriyle başlayan duygu yüklü mektupta şöyle deniliyor 
     ''Canım eşim, hayat seninle ne kadar güzel ve ne kadar kolaymış. 
     Seninle birlikte, dünyanın çirkinliklerinden, insanların riyakarlığından uzak, mutluluk içinde yaşadım. Senin eşin olmanın onuru ve gururunu her zaman yaşadım, ömrümün sonuna kadar da yaşayacağım. Bana tüm güzellikleri yaşattığın ve hayatın iyi yönlerini gösterdiğin için sana çok teşekkür ederim. 26 yıllık hayat arkadaşım benim. 
     Şimdi, sudan çıkmış balık gibiyim, çaresizim, tükendim. Seninle birlikte olan Zerrin Okkan'dan çok farklıyım. Şimdi insanlara olan tüm güvenimi ve iyi niyetimi yitirdim. Asabi, şüpheci, gülmeyen, ışımayan, gölgesinden bile tedirgin olan bir insan oldum. Senin desteğine, senin sevgine öyle ihtiyacım var ki... Mükemmel eş, dünyanın en iyi babası... mekanın cennet olsun. Seni her zaman saygıyla anacağım.'' -SİTEM DOLU İKİNCİ MEKTUP- Zerrin Okkan'ın bıraktığı ikinci mektupta ise sitem dolu ifadeler bulunuyor. 
     İçişleri Bakanlığı ve Emniyet Genel Müdürlüğü'nün, Gaffar Okkan'ın şahsında şehitler için anma töreni düzenlediğini görememenin burukluğunu yaşadığını ifade eden Zerrin Okkan, mektupta şu ifadelere yer verdi 
     ''Bu düşüncede yanılmışım. Seni unutturmaya çalışıyorlar gibi geliyor. Nedenini bilmiyorum ama içimde seni unutturmaya çalıştıklarına ilişkin bir his var. Yanılıyorlar, çok yanılıyorlar. 
     Binlerce vatandaş ve gerçek dostlarına unutturamazlar. Hizbullah mı, PKK'mı, mafya mı, hırsızlar mı Kimlerle, neden uğraştın bu kadar 
     Birçok emniyet mensubu gibi yan gelip yatıp, reklamını yapsaydın. El etek öpseydin, şimdi aramızda ve yanımızda olurdun.'' Mektubun sonuna ''Şehitlerimize ve ailelerine sahip çıkınız'' yazısını ekleyen Okkan, yan kısmına da şu notu düşmüş 
     ''Basında yer alan bilgilere göre, senin yere göğe koyamadığın, kimseye laf söylettirmediğin polis teşkilatın suikasti çözmüş, dosyayı kapatmış, kafalarında hiçbir soru işareti kalmamış. Huzur içinde görevlerini yapıyorlar.'' Zerrin Okkan'ın, ziyaretin ardından, Gaffar Okkan'ın babası Fikri Okkan ve annesi İmran Okkan'ın elini öpmek için evlerine gittiği bildirildi. 
     Gaffar Okkan'ın mezarının başında, Bartın İl Emniyet Müdürü, Bayburt Devlet Hastanesi Başhekimi ve MHP Bayburt İl Başkanı'nın çelenkleri dikkati çekti. 
     Baba Fikri Okkan'ın uzun süre başında dua ettiği mezarı, Diyarbakırspor kulübünün eski yöneticilerinden Abdürrahim Yakut da ziyaret etti. 
     
     Diyarbakır'daki törenler 
     Diyarbakır'da vatandaşlar, şehit Emniyet Müdürü Ali Gaffar Okkan ve 5 polis arkadaşının katledildiği yere karanfil bırakarak, saldırıyı nefretle kınıyorlar. 
     Diyarbakır halkı, geçen yıl bugün, Şehitlik Semti Sezai Karakoç Bulvarı'nda polis arkadaşları Sabri Kün, Mehmet Kamalı, Selahattin Baysoy, Atilla Durmuş ve Mehmet Sepetçi ile birlikte terör örgütü Hizbullah tarafından dazenlenen hain saldırıda şehit olan Okkan'ı unutmadı. 
     Kentteki bir grup öğrenci, kadın ve sivil toplum temsilcisi, Okkan'ın şehit edildiği yere giderek, karanfil ve Türk Bayrağı bıraktılar. Vatandaşlar, Okkan'ı çok sevdiklerini ve saldırıyı düzenleyenleri nefretle kınadıklarını söylediler. 
     Şehit Okkan ve arkadaşları için bugün Dağkapı Burcu Güzel Sanatlar Galerisi Sergi Salonu'nda fotoğraf sergisi açılacak. Öğleden sonra Sümer Camii'nde mevlid okutulacak. 
     






</TEXT>
</DOC>
