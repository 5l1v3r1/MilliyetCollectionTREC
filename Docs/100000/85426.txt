<DOC>
<DOCNO> 85426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/son/sondun03.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD raporu "PKK'nın adının değişmesi rengini değiştirmez" 
</HEADLINE>
<TEXT>

     ABD Dışişleri Bakanlığı'nın 2001 yılı küresel terörizm raporunu hazırlayan terörizmle mücadele bürosunun şefi Büyükelçi Francis Taylor, terör örgütü PKK'nın, uzun yıllardır ABD'nin terör listesinde yer aldığını belirterek, ''basitçe adını değiştirmesi, onun rengini de değiştirmez'' dedi. 
     Taylor, Washington'da yabancı gazeteciler için düzenlenen basın toplantısında, PKK'nın adını KADEK olarak değiştirmesine ABD'nin tutumunun sorulması üzerine, ''PKK, yıllardır bizim listemizdeki bir terör örgütü. Ve basitçe adını değiştirmesi, onun rengini de değiştirmez. Gerçekten yeni isim altında ne yapacaklarını bekleyip göreceğiz. Henüz bilmiyoruz'' dedi. 
     Taylor, ''biz, PKK ve onun devamı niteliğindeki örgütleri, diğer terörist örgütlerin devamlarıyla birlikte, gelecekte terörü kullanmayacaklarını gösterinceye kadar bu terör listesine taşımaya devam edeceğiz'' dedi. 
     ABD'nin 2001 yılı terör raporunun Türkiye bölümünde, PKK, DHKP-C ve Türk Hizbullahı'ndan, terörist örgüt olarak bahsediliyor. 
     PKK'nın adını KADEK olarak değiştirmesi yeni bir gelişme olduğu için, KADEK'in adı raporda yer almamıştı. 
     





</TEXT>
</DOC>
