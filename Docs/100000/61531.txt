<DOC>
<DOCNO> 61531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/10/yasam/ayas.html </URL>
<DATE> 2002/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Zenginlerin avlanma’ yeri 
</HEADLINE>
<TEXT>

Varoşun Akmerkezi’ydi, sosyete cinayetiyle gündeme geldi. Gaziosmanpaşa’daki MASS Plaza hakkındaki vurucu sözü ise delikanlılar’ söyledi Zenginler buraya gelir beğendikleri kişiyi alır 
     PINAR AKTAŞ İstanbul 

     İlki Galleria'ydı, sonra devamı geldi... Akmerkez gözbebeğimiz oldu. Çemberin dışında olanlar, hep oradakilere özendi. Oradakiler gibi giyinmek, oradakilerin her şeyine sahip olmak istediler. Sonunda kendi plazalarını’ kurdular. Onların da artık Migros'u, Mc Donalds'ı var. Bir de o özendikleri 'boyalı hayat'la aralarında kurdukları bağ... 
     Sosyete çiçekçisi Dodo’nun sadece "anlamlı baktı" diye bıçaklandığı MASS Plaza, oranın yerlisi gençlere göre de zenginlerin fakir, genç kız ve erkek avladığı bir mekan. 
     
     Ayakkabı çıkarırlardı’ 
     MASS Plaza, 'varoş'un göbeği Gaziosmanpaşa'nın alışveriş ve gezme - tozma mekanı. Sosyete çiçekçisi Doğan Çakıt'ın bıçaklanmasının ardından çantanız didik didik edilerek alınıyorsunuz içeri... 
     Genel Müdür Emir Özdeliorman, çevre halkını nasıl modern hayata alıştırdıklarını anlatıyor "Migros ilk açıldığında kadınların bazıları ayakkabılarını dışarıda çıkarıyorlardı. İkaz ettik 'Burası kirlenebilir, biz temizleriz' diye. Gelen insanların çoğunun ayakkabıları çamur içinde olurdu. Bizim lavabolar da sürekli tıkanıyordu o ara. Merak ettik, niye tıkanıyor diye. Meğer ayakkabılarını yıkıyorlarmış." 
     
     Sadece kardeşiz 
     Kafeterya bölümünde gençler volta atıyor. Hepsinin birer 'manitası' var. Kendi tabirleriyle "ağabey - kardeş ve dost" ilişkisi aralarındaki. Öyle "çete mete" olayı yok. Ufak tefek kavgalar yaşıyorlar, onları da "güvenlik ve sivil polis ağabeyleri" hallediyor. Akmerkez'e gidiyorlar ama bir türlü kanları ısınmıyor. Mert, "Paramız olmadığı için dışlanıyoruz orada. Onlar yerken biz duruyoruz, onlar içerken biz bakıyoruz" diyor. Esin'in gözü ise Akmerkez'de "Oradaki insanlar daha modern. En azından hepsi marka düşkünü, paralı. Benim tercihim tabii ki Akmerkez olur" diyor. 
     
     Parası olan alıyor’ 
     Onların Akmerkez'e gitmesi doğal, ancak Akmerkez'dekilerin MASS Plaza'da görülmeleri zor mu Salih anlatıyor "Parası olan gelip hoşuna giden kızı alıyor, kız da lüks bir hayat yaşamak için gidiyor. Zengin ve yaşlı kadınlar da beğendiği genç delikanlıları alıp götürüyorlar." 
     Bora ise 'varoş'taki insanın bunu para için yapmayacağı inancında "Burada kendini satabilen çok kişi bulabilirsiniz. Kadın çocuğun cebine parasını koyuyor, altına arabasını alıyor. Her akşam alıyor götürüyor. Bu yoklukla alakalı değil. İnsanların bir para hırsı var. Zengin insanlar, burada buldukları insanları esrar partilerine, kokain partilerine alıştırırlar, hayat karartırlar." 
     
     Gözdeleri Deliyürek’ 
     İstanbul geneline göre alışkanlıklar da farklı. Bu aralar en çok Ebru Gündeş ve Teoman satılıyor. 'O çevrenin' kanı Işın Karaca'ya pek kaynamıyor. Yabancı sanatçılardan Shakira çok tutuluyor. En çok psikoloji kitaplarına meraklılar. Şiire geldiğinde Murathan Mungan'ı değil Yılmaz Erdoğan ya da Kerem Alışık'ı tercih ediyorlar. 
     İzlenme rekorları kıran 'Yüzüklerin Efendisi'ne rağbet çok, ama 'delikanlı' Deliyürek de izlenmede ön sıralarda. 
     



 YAŞAM 

















</TEXT>
</DOC>
