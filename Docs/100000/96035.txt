<DOC>
<DOCNO> 96035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/son/sondun40.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Brejnev'in torunu "Yeni Komünist Partisi" ile siyaset sahnesinde 
</HEADLINE>
<TEXT>

     Dağılan Sovyet Sosyalist Cumhuriyetler Birliği'nin SSCB liderlerinden Leonid Brejnev'in torunu Andrey Brejnev, Rusya'daki Komünist Parti'ye yeni bir partiyle meydan okuyor. 
     Rusya'da yayımlanan ''Gazeta'' adlı gazeteye demeç veren Andrey Brejnev, ''Yeni Komünist Partisi''nin, Komünist Parti'den memnun olmayan, komünizmin eşitlik idealine ve kapitalizmin bu ülkede başarısızlığa mahkum olduğuna inanan Rusların desteğini alacağını söyledi. Torun Brejnev, ''1991 yılındaki Sovyetlerin çöküşünden bu yana Ruslar iki şey öğrendi Hayatta kalmak ve düş kırıklığı'' diye konuştu. 
     Andrey Brejnev, kendisine ''Leonid İlyiç Brejnev döneminde her şeyin iyi ve huzurlu olduğunu'' söyleyen vatandaşlara, ''Bana oy verin. Geçmişe dönmek için değil, ondan çok daha iyisine ulaşmak için çalışacağız'' yanıtını verdiğini söyledi. 
     Torun Brejnev, partisinin hedeflerini çizerken de, ülkenin tüm doğal kaynakları üzerinde devletin tam denetimi, parasız eğitim ve sağlık hizmetleri gibi unsurları öne çıkardı. 
     Gennadi Züganov liderliğindeki Komünist Parti'yi dine ve milliyetçiliğe yönelmekle suçlayan Brejnev, Züganov'un partisindeki bazı üyelerinden ve büyük kentlerdeki eylemcilerden destek umduğunu söyledi. 
     Andrey Brejnev'in geçen ay kuruluş kongresini yapan partisi ve yüzü Rusya'da henüz iyi bilinmiyor. Brejnev, geçen yıl Moskova'nın güneyindeki Tula bölgesi valiliğine aday olmuş, oyların ancak yüzde 1,1'ini almıştı. 
     





</TEXT>
</DOC>
