<DOC>
<DOCNO> 74448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/25/yasam/yas04.html </URL>
<DATE> 2002/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kahraman denizciler 
</HEADLINE>
<TEXT>

Ruslar tehlike yok’ diyorlardı ama, Kursk denizaltısı mürettebatı canları pahasına nükleer reaktörün patlamasını engelleyip yüzbinlerce kişiyi felaketten kurtarmış 
     CENK BAŞLAMIŞ Moskova 

     Rusya, Kursk denizaltı faciasının nükleer bir felakete dönüşmesinin son anda önlendiğini ilk kez kabul etti. 12 Ağustos 2000 tarihinde Barents Denizi’nde batan denizaltının kaptanı Gennadiy Lyaçin ve mürettebattan altı kişi St. Petersburg’da düzenlenen törenle toprağa verildi. 
     Deniz Kuvvetleri Komutanı Amiral Vladimir Kuroyedov, mürettebatın kahramanca tutumunun Rusya’nın kuzey kesimleriyle İskandinav ülkelerinde yaşayan yüzbinlerce kişiyi nükleer bir felaketten kurtardığını söyledi. 
     
     Tehlike yok deniyordu 
     Kuroyedov, "Denizaltıda nükleer reaktörün patlamasına engel olan Kursk personelinin engel olduğu facianın boyutunu şu anda kestirmemiz olanaksız. Denizaltıyı kurtarmak ve nükleer patlamayı önlemek için ellerinden gelen herşeyi yaptılar" dedi. Rusya daha önce ısrarla, batan denizaltıda nükleer reaktörün patlaması tehlikesi bulunmadığını duyurmuştu. Deniz Kuvvetleri Komutanı’nın açıklamasıyla aslında nükleer bir felaketin eşiğinden dönüldüğü ilk kez ortaya çıkıyor. 
     Rusya’nın elindeki en modern denizaltılardan biri olan Kursk, tatbikat sırasında kaza geçirerek batmış ve kurtarma çalışmalarının sonuçsuz kalmasıyla 118 denizci ölmüştü. 
     



 YAŞAM 

















</TEXT>
</DOC>
