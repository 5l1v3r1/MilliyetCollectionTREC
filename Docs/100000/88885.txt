<DOC>
<DOCNO> 88885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/09/son/sontur11.html </URL>
<DATE> 2002/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı "AB'ye üyelik konusunda bir görüş ayrılığı yok" 
</HEADLINE>
<TEXT>

     Adalet Bakanı Hikmet Sami Türk, ilke olarak hiçbir parti arasında AB'ye üyelik konusunda bir görüş ayrılığı olmadığını, zamanlama konusunda bazı görüş farkları bulunduğunu bildirdi. 
     Adalet Bakanı Türk, Yargı Mensupları Eşleri Dayanışma Derneği'nin burslu öğrencileri yararına, Hakimevi'nin bahçesinde düzenlediği panayırı açtı. Bakan Türk, panayırı gezerek alışveriş de yaptı. 
     Panayıra, Anayasa Mahkemesi Başkanı Mustafa Bumin ile TBMM Başkanı Ömer İzgi'nin eşi Aysel İzgi de katıldı. 
     Bakan Türk, gazetecilerin çeşitli konulardaki sorularını da yanıtladı. 
     
     İDAM CEZASININ KALDIRILMASI 
     İdam cezasının kaldırılması konusundaki tartışmalara ilişkin bir soru üzerine Türk, şu anda TBMM'de Adalet Komisyonu'ndan geçmiş bir kanun tasarısı olduğunu, bunun genel kurul gündeminde bulunduğunu kaydetti. Bu tasarının Anayasa'nın 38. maddesinde öngörülen üç istisnayı saklı tutarak TCK'da ve Kaçakçılığın Men ve Takibi Hakkında Kanun'da öngörülen idam cezaları yerine müebbet ağır hapis cezası uygulanmasını öngördüğünü anlatan Türk, şunları söyledi 
     ''Belirli durumda da bu ağırlaştırılmış olarak uygulanacaktır. 
     Birden çok idam cezası varsa ya da birden çok suçtan dolayı mahkumiyet varsa bu takdirde verilen idam cezası müebbet ağır hapisler için öngörülen tecrit süreleri iki kat uygulanmak suretiyle müebbet ağır hapse dönüştürülmüş olacak. Eğer idam cezası konusunda Anayasa'da öngörülen üç istisna ötesinde bir mutabakata varılacak olursa genel kurulda verilecek önergelerde bu üç istisna veya terör istisnası kaldırılabilir. Ayrıca, örneğin idam cezası yerine müebbet ağır hapis cezası öngörülen durumlarda şartla salıverilmeden yararlanılmayacağı hükme bağlanabilir. Bunun için yeni bir kanun tasarısı ya da kanun teklifi hazırlamaya gerek yoktur. Bir mutabakat sağlandıktan sonra Genel Kurul'da bu önergeyle gerçekleştirilebilir. 
     Biz o tasarının bir an önce çıkmasını istiyoruz. Çünkü mahkemelerimizde idam cezası öngörülen suçlardan dolayı bir belirsizlik vardır. 
     Aynı biçimde Çekle Ödemelerin Düzenlenmesi Hakkında Kanun Tasarısı da Genel Kurul gündeminde bekliyor. Bu konuda da mahkemelerimizde bir bekleyiş var.'' Bütün süreci yeni baştan başlatmaya gerek olmadığını belirten Türk, ''Partiler arası mutabakat uyum komisyonu bünyesinde veya gruplar arasında yapılacak temaslarla da sağlanabilir. Ona uygun önergeler hazırlanarak Genel Kurul'da istenilen yönde düzenleme yapılabilir'' dedi. 
     
     MHP'NİN ÇEKİNCELERİ... 
     ''Meclis'te, hükümet partileri içinde böyle bir mutabakat sağlanabilir mi '' sorusuna ise Türk, ''Hükümet içinde daha önce sözünü ettiğim tasarı üzerinde bir mutabakat vardı. Ama o geçen yıl Anayasa'nın 38. maddesinde yapılan değişiklik çerçevesinde bir tasarıydı, sadece bir uyum kanunuydu'' diye konuştu. 
     Bunun ötesine giden bir değişiklik bakımından MHP'nin çekinceleri bulunduğunu hatırlatan Türk, ''MHP'nin idam cezası konusunun orta vadeli tedbirler arasında bir çözüme ulaştırılacağını kabul etmekle birlikte, henüz bu konuda uygun zamanın gelmediğini, koşulların buna elverişli olmadığını'' düşündüğünü ifade etti. Bu düşünceye saygılı olduklarını kaydeden Türk, şöyle konuştu 
     ''İlke olarak hiçbir parti arasında AB'ye üyelik konusunda bir görüş ayrılığı yoktur ama zamanlama konusunda bazı görüş farkları vardır. Uzun vadeli bir tedbir olarak idam cezasının insanlığa aykırı çağdışı bir ceza olduğu konusunda da bir görüş ayrılığı yok ama belli konularda Türkiye'nin geçirmiş olduğu ayrılıkçı terör felaketi nedeniyle belirli duyarlılıklar vardır. Bu duyarlılıklara elbette bütün partiler saygılıdır. Ama ülkenin yararlarını uygun zamanda değerlendirerek gereken adımı atmak zorundayız. 
     Meclis'te muhalefet partilerinden AK Parti açıkça getirilecek teklife destek vereceğini ifade etmiştir. SP'nin aynı yönde açıklamaları vardır. Böyle olunca, bu konuda Meclis'te bir kanun değişikliğinin çıkması için yeterli oy sayısının sağlanabileceği anlaşılmaktadır. Bunun dışında Anayasa değişikliğine gerek yok.'' Türk, Anayasa'da idam cezası ile ilgili hüküm kaldığı sürece yeniden idam cezası konacak olsa bu durumun Anayasa'ya aykırı olmayacağını, bugün idam cezası kaldırılsa bunun da Anayasa'ya aykırı olmayacağını anlattı. 
     Hukuki bakımdan sorun bulunmadığını, sorunun siyasi mutabakatın sağlanması olduğunu kaydeden Türk, şöyle devam etti 
     ''Sadece orta vadeden ne anlaşılması gerektiği konusunda bir görüş ayrılığı var. Bunun aşılabilmesi gerekir. Sanıyorum ki bu sorun bir hükümet sorununa dönüşmeden çözülebilecektir. 
     MHP'nin haklı olarak ifade ettiği bir konu var. İktidarda olan bir partinin görüşüne rağmen her defasında muhalefetle işbirliği yapılarak bazı düzenlemelerin geçirilmesi uzun vadede siyasi etik bakımından doğru değildir. Ama bu konular da son derece kritik, önemli konulardır.'' Bir başka soru üzerine de Türk, kısa vadenin 1 yıl olduğunu, orta vadenin ise 1 yıldan fazla süre olarak tanımlandığını belirterek, ''Bu sürenin ucu açıktır, nereye kadar gideceği belli değildir'' dedi. 
     ''MHP'nin orta vade içinde bu sorunun çözüleceğini kabul ettiğini, ama henüz acele etmeye gerek yok'' düşüncesini taşıdığını ifade eden Türk, diğer üye ülkelerin tam üyelik konusunda mesafe aldığını söyledi. 
     Türkiye'nin henüz tam üyelik görüşmeleri başlamamış tek aday ülke olduğunu hatırlatan Türk, şöyle devam etti 
     ''Biz takvimin bir an önce belirlenmesini, görüşmelerin başlamasını istiyoruz. Aksi takdirde Türkiye'nin daha sonra bu görüşmelere başlaması üyeliği daha da zorlaştıracaktır, buna meydan vermemek gerekir. Türkiye'nin bu üstün yararı karşısında bütün partilerin birleşmesi doğaldır. Çankaya Zirvesi'nden bu doğrultuda bir ortak çalışma mutabakatı çıkmıştır. MHP ise bazı konularda bu çekincelerini korumakla birlikte sürecin işlemesine engel olmayacağını, bu konuda gerekli özveriye katlanacağını ifade etmektedir. Bunu da saygıyla karşılamak gerekir ama biz beraber başladığımız bir çalışmayı beraber bitirmeyi arzu ederiz.'' Bir gazetecinin, ''Hükümet sorunu net bir şekilde ortada. Hükümet değişikliği gündeme gelebilir mi '' sorusuna ise Bakan Türk, ''Yapılan tüm açıklamaları olumlu yönde değerlendirmek isterim. Bir hükümet sorunu olmadan Türkiye'nin AB sürecinde orta vadede atması gereken adımları önümüzdeki haftalarda atabilmemiz için gerekli bir mutabakat ortaya çıkmasını istiyorum. Bu bazen engellenmemesi, bazen açık destek biçiminde ama herhalde yol açıktır'' yanıtını verdi. 
     





</TEXT>
</DOC>
