<DOC>
<DOCNO> 67095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/11/son/sonspo10.html </URL>
<DATE> 2002/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Ankaragücü maçı hazırlıklarına 7 eksikle başladı 
</HEADLINE>
<TEXT>

     İstanbulspor'u 2-1 yenerek, haftayı 3 puanla kapatan Beşiktaş, izin yapmadan Ankaragücü maçı hazırlıklarına başladı. 
     Antrenör Roland Koch yönetiminde, Fulya Tesisleri'nde gerçekleştirilen idmanda, İstanbulspor maçında oynayan oyuncular koşu yapmakla yetinirken, diğerleri ise dar alanda çift kale maç oynadı. 
     Antrenmana, A Milli Takım kampında bulunan Tayfur ve İlhan Mansız ile Ümit Milli Takım'da yer alan Tunç, ülke milli takım kamplarına giden Rus Khlestov, Norveçli Myhre, boğaz enfeksiyonuna yakalanan Ahmet Dursun ve Ahmet Yıldırım ile midesini üşüten Sertan katılmadı. 
     Kulüp doktoru Ayhan Optur, hasta olan oyuncuların tedavilerini sürdürdüklerini ve bu oyuncuların birkaç gün içinde takımla birlikte çalışmalara başlayabileceklerini kaydetti. 
     Yarını dinlenerek geçirecek olan Beşiktaşlı futbolcular, Ankaragücü maçı hazırlıklarını 13 Şubat Çarşamba günü yapacağı antrenmanla sürdürecek. 
     






</TEXT>
</DOC>
