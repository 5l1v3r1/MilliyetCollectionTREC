<DOC>
<DOCNO> 59513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/28/son/sontur13.html </URL>
<DATE> 2001/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomik kriz yüzünden reklam sektörü 4 yıl geriledi 
</HEADLINE>
<TEXT>

     Reklamcılar Derneği Asbaşkanı Nesteren Davutoğlu, 2001 yılının sektör için sancılı geçtiğini belirterek, ''4 sene evveline geriledik. Herhalde yılı yüzde 50-60 küçülmeyle bitireceğiz'' dedi. 
     Davutoğlu, ekonomik küçülmenin, henüz rüştünü ispat etmemiş, halen gelişme aşamasında olan reklam sektörüne de yansıdığını kaydetti. 
     Kişi başı reklam harcaması Yunanistan'da 90 dolar iken, Türkiye'de hala 15 dolar olduğunu ve bu yıl, bunun da gerisinde kaldıklarını anlatan Davutoğlu, şöyle devam etti 
     ''4 sene evveline geriledik. Herhalde yılı yüzde 50-60 küçülmeyle bitireceğiz. Bu böyle birdenbire yerine gelmeyecek. 2-3 sene sonra ancak kaldığımız yere döneceğiz. Zaten tam oturmuş bir sektör değil. 
     İlk kısılan harcamalar arasında reklam geliyor. Kimilerinin işi bire bir küçüldü. Kimileri de tedbirli olmak anlamında reklam yatırımlarını daralttı. 
     Uluslararası pazarlama programları, bundan yüzde 10-20 dolayında etkilendi. Çünkü, onlar daha sağlam marketing planlarıyla bakıyorlar. 
     Yerel müşterilerde ise daralma daha büyük oldu. Çünkü bunlar, reklam giderini başka havuzla paylaşacak durumda değil. Reklam konusunda siftah yapmayan şirketler oldu. Reklam harcamasını kısan sektörlerin başında otomotiv, inşaat gibi sektörler gelirken, deterjan ve gıda gibi temel ihtiyaç ürünleri şirketleri, krizden en az etkilenip reklam harcaması yapmaya devam eden sektörlerin başında geldi.'' Davutoğlu, reklamcıların marka yatırımına inandıklarını belirterek, bu dönemde reklam yatırımlarını kesmeyen müşterilerin mutlaka karlı çıkacağını ifade etti. 
     
     Evlendirecek reklamlar olmamalı 
     Türkiye'de reklamcılık sektörünün ''dünyayla aynı saati kullandığını'' belirten Davutoğlu, ''Bence reklamcılık, Türkiye'de ileri sektörlerden birisi. Sektörün seviyesini, altyapısını standartlarını yüksek buluyorum'' dedi. 
     Davutoğlu, ''bazı popüler reklamların ürünün önüne geçtiği'' görüşüne ilişkin de şunları söyledi 
     ''Kimi örneklerde reklam, ürünün önüne geçiyor. Oysa her enstrümanın doğru kulanılması gerekiyor. Reklamın varoluş nedeni, mesajı hedef kitlesine çekici bir şekilde iletmektir. Yani enformatik olacak. Taşıdığı marka hakkında bilgi verecek, iz bırakacak. Yoksa sadece seyrederken eğlendirecek reklamlar olmamalı. Ama bu tür reklamlara gitgide daha az rastlıyoruz. Zaten reklam yatırımları ağırlaştıkça, eğlence olsun diye yapılan reklamlar azalacak.'' 
     






</TEXT>
</DOC>
