<DOC>
<DOCNO> 68515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/19/son/sonspo22.html </URL>
<DATE> 2002/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'un avukatları savcıyı şikayet etti 
</HEADLINE>
<TEXT>

     Beşiktaş Teknik Direktörü Christoph Daum hakkında bugün Koblenz Eyalet Mahkemesi'nde sürdürülen uyuşturucu davasında, Daum'un avukatları, davayı geciktirmeye çalıştığı gerekçesiyle savcılığı şikayet etti. 
     Avukat Rolf Stankewitz, savcılığın, bir tanığın ifadesinin alınması işlemini uzatarak asıl davayı geciktirmeye çalıştığını bildirdi. Stankewitz, söz konusu tanığın ifade vermemek için çeşitli nedenler uydurduğunu, savcılığın da buna müsamaha gösterdiğini söyledi. 
     Davaya bakan yargıç Ulrich Christoffel de bugün yaptığı açıklamada, tanığın ancak, savcılık tarafından ifadesinin alınmasından sonra mahkemede ifade verebileceğini hatırlattı. 
     Daum'un diğer bir avukatı olan Ralph Mayer de Daum hakkındaki davanın Köln Sulh Mahkemesi'nde görülmesi gerektiğini savunarak, ''Orada yargılansaydı, asıl davaya bile gerek görülmezdi'' dedi. 
     Daum hakkında 2001 yılının Ekim ayında başlayan ve 26 Şubat'ta sona erdirilmesi öngörülen uyuşturucu davası, kısa bir süre önce 16 duruşma günü ile 4 Haziran'a dek uzatılmıştı. 
     Daum, 63 kez 3'er ya da 5'er gram kokain satın almakla ve bir kere 100 gram kokain almak için talimat vermekle suçlanıyor. 
     






</TEXT>
</DOC>
