<DOC>
<DOCNO> 70341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/02/spor/bbas.html </URL>
<DATE> 2002/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
POTANIN GÖZYAŞLARI 
</HEADLINE>
<TEXT>

Ülker ve Efes Pilsen’in Eurolig’deki maçlarını kaybetmesi herkesi şoke etti. Sorumlular yenilgileri tecrübesizliğe, eleştirmenler ise coachlara bağladı 
     GÖKHAN TÜRE 

     BASKETBOLDA Eurolig’de ikinci raunda çıkan iki temsilcimiz Efes Pilsen ve Ülkerspor’un ilk maçlarını kaybetmesi hayal kırıklığı yarattı. Ülker’in, rakip sahada Tau Ceramica’ya 91 - 63, Efes Pilsen’in de evinde Kinder Bologna’ya 76 - 73 kaybetmelerinin ardından, kulüp menajerleri ve otoriteler, sonuçları formsuzluğa, tecrübesizliğe ve kadro yetersizliğine bağladılar. 
     
YENİLGİLERİN YORUMLARI      Lütfi Arıboğan Ülkerspor Genel Menajeri 
     BİZİM için kötü bir gündü. Aslında belli bir sebebin arkasına sığınmak da istemiyorum. Tau Ceramica güçlü bir rakipti, mağlubiyet olabilirdi. Ama bu derece açık farklı yenilgiyi aklımın ucundan bile geçirmemiştim. 
     
     Engin Özerhun Efes Pilsen Genel Menajeri 
     BİZ oyuncularımızın ortaya koyduğu mücadeleden memnunuz. Kadrosu çok derin, çok tecrübeli ve çok güçlü bir takıma karşı oynadık. Ne yazık ki, kadromuzun yeterince geniş olmaması ve tecrübesizliğimiz nedeniyle savunmada çok fire verdi. 
     
     Bilgin Gökberk Milliyet Gazetesi Spor Yazarı 
     ÜLKER, zaten çok hassas dengeler üzerine kurulu. Ancak herkes takım oyununa ayak uydurduğu takdirde bu tür maçları kazanabilir. Efes ise aldığı maçı verdi. Efes coachu Mahmudi’nin bence 11 sayı öndeyken bu maçı niye kaybettiğini kendisine sorması lazım. 
     
     Ömer Araz Sabah Gazetesi Spor Yazarı 
     ÜLKER, direnç gösteremeyince, daha ilk periyotta maçı kaybetti. Efes, kapasiteli kadrosu geniş olan rakibiyle başa baş oynadı. Eğer önümüzdeki hafta iki takım yine kaybederse, Türkiye’de konuşulacak tek şey Ülker ile Efes’in lig finalinde ne yapacakları olacak. 
     
Telekom affetmedi 75-81      BASKETBOL Erkekler Birinci Ligi’nde Türk Telekom deplasmanda İTÜ’yü 81 - 75 mağlup etti. Oyuna iyi başlayan konuk takım Mutavdzic’in pota altı sayılarıyla üstünlüğü ele geçirdi. İTÜ, Orhun ve Jennings ile farkın açılmasını önlerken, devre 38 - 37 Telekom lehine sonuçlandı. İkinci yarıda da maçın kontrolünü elinde tutan konuk takım sahadan galibiyetle ayrılmasını bildi. 
     
     



 SPOR 


























</TEXT>
</DOC>
