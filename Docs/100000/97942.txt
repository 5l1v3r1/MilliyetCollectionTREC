<DOC>
<DOCNO> 97942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/son/sondun49.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklı bir gurup rejim muhalifi, londra'da geçici hükümet kuruyor. 
</HEADLINE>
<TEXT>

     ABD'nin olası Irak operasyonu tartışmaları sürerken, İngiltere'nin başkenti Londra'da muhalefet hareketini güçlendiren sürgündeki askeri ve sivil yetkililerin yarın geçici bir Irak hükümetinin kuruluşunu ilan edecekleri belirtiliyor. 
     Iraklı sünni Arapların organizasyonuyla yapılacak geçici hükümet girişiminin başında, halen Suriye'de sürgünde bulunan Tümgeneral Hasan El Nakib'in bulunduğuna dikkat çeken muhaliflere yakın çevreler, bu grubun, girişimlerini Irak içindeki aralarında Türkmenlerin de bulunduğu diğer gruplara da benimsetmek üzere temaslara başladıklarını kaydediyorlar. 
     Grubun genel sekreterlik ve sözcülüğünü ise halen İngiltere'de bulunan ve yarın Londra'da düzenlenecek basın toplantısında da kürsüye çıkması beklenen Muder Şevket'in yapacağını belirten rejim muhaliflerine yakın çevreler, bu hareketin adının da ''Irak Yurtseverler Hareketi'' olacağını ifade ediyorlar. 
     Tümgeneral Hasan El Nakib'in sürgünde geçici bir hükümet kurmasının zamanlama açısından son derece doğru olduğunu belirten Iraklı rejim muhalifleri, Saddam'ın olası bir ABD harekatı ile devrilmesi halinde, geçici hükümetin son derece önemli boşluğu doldurabileceğine işaret ediyorlar. 
     Halen çekirdeğinde 100 önemli rejim muhalifinin bulunduğu bu hareketin bir süre önce Londra'da yapılan toplantıyla oluşturulan askeri konsey ile ilişkilerinin hangi düzeyde olduğu ise henüz bilinmiyor. Kurulacak geçici hükümetin Amerikan yönetimi ve İngiliz hükümetinden nasıl tepki alacağı da bilinmezler arasında. 
     ''Irak Yurtseverler Hareketi''nin basın toplantısının yarın öğlen saatlerinde Londra'da Kensington Belediye Sarayı'nda yapılacağı belirtiliyor. 
     





</TEXT>
</DOC>
