<DOC>
<DOCNO> 94711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/son/sontur15.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Recai Kutan "Şu anda bir Başbakan var" 
</HEADLINE>
<TEXT>

     SP Genel Başkanı Recai Kutan, Başbakan Bülent Ecevit istifa etmedikten sonra, yeni hükümet formüllerinin konuşulamayacağını ifade ederek, ''Şu anda bir başbakan var, o istifa etmedikten sonra kim başbakan olsun, o hususta bir teklifte bulunamamam'' dedi. 
     SP Başkanlık Divanı, Genel Başkan Kutan'ın başkanlığında, parti genel merkezinde toplandı. 
     Kutan, genel merkeze gelişinde gazetecilerin, son siyasi gelişmelere ilişkin sorularını yanıtladı. 
     DSP'de dün peş peşe yaşanan istifaları değerlendiren Kutan, bu partide ciddi anlamda bir erimenin başladığını söyledi. DSP'nin ''neredeyse ikiye bölündüğünü'' ifade eden Kutan, gelişmeleri merakla izlediklerini belirtti. 
     Bir gazetecinin, ''Bu durum, Ecevit'in istifasını gerektirir mi '' sorusuna Kutan, ''Getirebilir de. Bu, Ecevit'in arzusuna bağlı, o istifa etmediği sürece, ancak Meclis tarafından düşürülme ya da Cumhurbaşkanı'nın müdahale etmesiyle mümkündür. Dolayısıyla Ecevit'in nasıl tavır takınacağını 1-2 günde göreceğiz'' yanıtını verdi. 
     
     ''SEÇİMDEN EVVEL, AB İLE İLGİLİ DEĞİŞİKLİKLER'' 
     Kutan, '' SP ve AK Parti destekli, ANAP-DYP ve Hüsamettin Özkan'ı destekleyen milletvekillerinden oluşan azınlık hükümeti, seçime kadar iş başında kalabilir görüşleri var. Bu formüle SP destek sağlar mı '' sorusu üzerine de, şunları söyledi 
     ''Tabi çok erken, değerlendirilmesi zor olan tekliflerdir. O kadar çok senaryo ortada dolaşıyor ki... Ancak biz, SP olarak, şunun altını özellikle çiziyoruz bir erken seçimin şartları çok eski günlerden beri ortaya çıkmıştır. Bir erken seçim olmalı, ancak mühim olan nasıl bir seçim yasası ile seçime gidilecek 
     Birden bire bir seçim lafı ortaya çıktı. Neredeyse 1-2 yıldan beri siyasi partilerin ve kamuoyunun ittifakla ifade ettiği, mutlaka Siyasi Partiler ve Seçim Yasası değiştirilmelidir sözü unutturulmak isteniyor. Bu seçimden iyi bir netice almak istiyorsak, yeni bir Seçim Kanunu ile bu olmalıdır. Türkiye'nin ihtiyacı, sadece seçim değil, AB ile olan ilişkilerinin de mutlaka iyi şekilde yürütülmesidir. AB neredeyse göz ardı edilmeye başlandı. Bir erken seçim olmalıdır, ancak Siyasi Partiler Yasası ve Seçim Yasası'nda da değişiklik yapılmalıdır. 
     Seçimden evvel, AB ile ilgili değişiklikler Meclis tarafından gerçekleştirilmelidir. Zamanlama itibariyle bu mümkün.'' 
     
     ''SENARYODAN İBARET'' 
     ANAP Genel Başkanı, Devlet Bakanı ve Başbakan Yardımcısı Mesut Yılmaz'ın, seçimin 29 Eylül'de yapılması önerisini de ''senaryodan ibaret'' sözleriyle değerlendiren Kutan, bu teklifi, ''uzun boylu etüt edilerek ortaya konulmuş bir teklif'' olarak görmediklerini dile getirdi. 
     Kutan, ''Seçime kadar başbakan adayınız kim '' sorusuna, ''Şu anda hiçbir şey söyleyemem. Şu anda bir başbakan var. O istifa etmedikten sonra kim başbakan olsun, o hususta bir teklifte bulunamam'' karşılığını verdi. 
     Bir gazetecinin, kapatılan RP'nin son genel başkanı Necmettin Erbakan'ın muhtemel bir seçime, yasağı gereği giremeyeceğini ifade etmesi üzerine de Kutan, Erbakan'ın, Türk siyaseti için gerekli bir isim olduğunu belirtti. 
     Kutan, ''Erbakan'ın Parlamento'da olmasını canı gönülden arzu ederiz. Olmaması halinde, seçimde, gayet tabii bu parti elinden gelen tüm gayreti gösterir. Kaldı ki, Sayın Erbakan herhalde aday da olmasa, Milli Görüş hareketinin başarısı için elinden gelen tüm gayreti gösterecektir'' diye konuştu. 
     





</TEXT>
</DOC>
