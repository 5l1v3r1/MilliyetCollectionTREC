<DOC>
<DOCNO> 99456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/son/sontur11.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Vatandaş da masum değil... 50 milyon lira vermemek için... 
</HEADLINE>
<TEXT>

     Samsun'da TMMOB İnşaat Mühendisleri Odası Samsun Şubesi tarafından, binaların depreme dayanıklılıklarını ölçmek amacıyla kurulan yapı laboratuvarına, 1 yıldır sadece 3 kişinin başvurduğu bildirildi. 
     İnşaat Mühendisleri Odası tarafından dayanıklı ve kaliteli binaların üretiminin sağlanması, mevcut binaların kontrollerinin yapılarak depreme dayanıklılıklarının belirlenmesi amacıyla 100. Yıl Bulvarı'nda 35 bin dolar harcanarak ''Yapı Laboratuvarı'' kuruldu. 
     Yaklaşık 1 yıldır 2 inşaat mühendisi, 1 teknisyen ve ihtiyaca göre de işçi takviyesi yapılarak hizmet veren laboratuvarda yapılan çalışmalarla yeni binalar denetim altına alınıp analizleri yapılırken, kontrolsüz ve mühendislik hizmeti görmemiş binlerce binayla ilgili sadece 3 başvuru oldu. 
     İnşaat Mühendisleri Odası Samsun Şube Başkanı Cevat Öncü, Samsun'un 1. ve 2. derece deprem bölgesi olması nedeniyle olası bir depremde meydana gelebilecek hasarların önlenebilmesi amacıyla bina analizlerinin mutlaka yapılması gerektiğini söyledi. 
     50 ile 100 milyon lira arasında değişen test ücreti nedeniyle insanların başvuruda bulunmadığını ifade eden Öncü, şunları kaydetti 
     ''Yaptığımız işlemlerde, masrafın dışında başka bir ücret talep etmiyoruz. Ama insanlarımız para vermemek için, canlarını hiçe sayarak teste yanaşmıyor. Binlerce binanın analizini biz oda olarak üstlensek, bunun altından kalkamayız. Yeni bir çalışma başlattık. İnşaat halindeki tüm binaların analizleri yapılarak, yapı kontrol defterine işliyoruz. Ama mevcut binaların ne durumda olduğunu kimse bilmiyor.'' Cevat Öncü, her türlü teknik cihazın bulunduğu ve bilgisayar ortamında hizmet veren laboratuvarda çeşitli test ve işlemin yapılabildiğini bildirdi. 
     





</TEXT>
</DOC>
