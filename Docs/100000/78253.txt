<DOC>
<DOCNO> 78253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/14/guncel/gun08.html </URL>
<DATE> 2002/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehter, Türk imajına zarar verir mi .. 
</HEADLINE>
<TEXT>

ÇAPRAZ ATEŞ 
     SEMRA KARDEŞOĞLU - İstanbul 

     ABD’de 20 yıldan bu yana geleneksel olarak düzenlenen Türk yürüyüşlerinde mehter takımı en ön safta yerini aldı. Ancak bu yıl ABD’deki Türk dernekleri mehter takımı nedeniyle ikiye bölündü. ABD Atatürk Derneği Başkanı Hüdai Yavalar, "Mehter takımı yanlış bir imaj oluşturduğu için kesinlikle istemiyoruz. Mehter takımı Osmanlı İmparatorluğu’nu temsil ediyor" dedi. Türk - ABD Dernekleri Federasyonu Genel Direktörü Evren Ay ise mehter takımının geleneğin bir parçası olması gerektiğini söyledi. Mehter takımı, Türk imajına zarar verir mi, yoksa kültürün bir parçası olarak bu tür yürüyüşlerde yer almalı mı 
     
     Bülent Akarcalı ANAP Milletvekili 
İmajımızı zedelemez      Mehter takımının bu tür yürüyüşlerde yer almasının imajı olumsuz etkileyeceğini düşünmüyorum. Ancak ABD’deki yürüyüş Türk’ün Türk’e reklamı şeklindedir. Yapılan yürüyüşün ABD hatta Newyork’taki kamuoyunda etkisi son derece sınırlıdır. Aleyhte de olsa mehter takımı ile ilgili haber çıktığında ABD de bu olayın farkına varacaktır. Acı olanı bu etkinliklere çok para harcanıyor ve karşılığı alınmıyor. Buna harcanacak para ile Ermeni meselesiyle ilgili ciddi İngilizce broşürler dağıtılsa daha iyi olur. Çünkü on binlerce ABD okulunda Ermeni soykırımı olduğuna dair kitaplar okutuluyor. Ermeni derneklerinin başındakilerin terörist olduğu ifade ediliyor. Bu dernekleri kapattırma imkanı varken Türkiye parmağını bile kıpırdatmıyor. 
     
     Ali Serdengeçti MHP Milletvekili 
Bu bizim zenginliğimiz      Ben mehter takımını çok yakından bilirim. Her iki derneğin de konuya yaklaşımı mutlaka iyi niyetlidir. Ancak bizim tarihimiz Türkiye Cumhuriyeti’nin kuruluşu ile başlamıyor. Orta Asya’dan bu yana gelen bir tarihimiz var. Osmanlı İmparatorluğu da Türkiye Cumhuriyeti’nin öncesinde yer alıyor. Rusya da kutlamalarında 1000 yılı esas alıyor. Tarihimizi bir bütünlük içinde değerlendirmemiz gerekiyor. Türk devletleri insanlık ayıbı işlemediği için gururla her şeyini ortaya koyabilir. Mehter bizim bir parçamız. Bu tür etkinliklerde yer almasının hiçbir mahzuru yok. 
     
     Ziya Aktaş DSP Milletvekili 
Tarihimizin bir parçası      Olumsuz etkileyeceği görüşünde değilim. Türkiye’nin Osmanlılar’dan miras kalan parçası gibi düşünüyorum. Üstelik değişik olduğu için oradaki yabancıların dikkatini de çekecektir. Orada yaşayanlar Türklerin artık bu kıyafetler ve bu kültürde yaşamadıklarının bilincinde. Mehter tarihimizin bir parçası. 
     
     Halil İ. Şahin Atatürkçü Düş. Derneği Bşk. 
Türk kültürü bu mudur      Atatürk’ün en büyük eseri olan Cumhuriyet’in laik, demokratik, sosyal, hukuk devleti, ulus devlet anlayışının değerleri olan kültürel birikimlerin sergilenmesini, istiyorum artık. Eşik atlanmalı. Bu da Atatürk’ün kişiliğinde ifadesini bulan çağdaş, eğitim ve öğretimin temel niteliklerini oluşturan akılcı, bilimsel, ulusalcı, laik ve uygulamalı eğitimden doğan kültür değerleridir. Yani kültür bu eğitimden doğacak. Onların sahneye çıkması, onların seslendirilmesini istiyor ve diliyoruz. Bundan da ödün verilmesini istemiyorum. Mehter takımını gören bir kişi "Türk kültürü bu mudur " diye sorar. Bizim Cumhuriyet kültürümüz ayrı. İtalya ve Almanya’da insanlar diri diri yakılırken bilim adamları Atatürk’ün cumhuriyetine koşuyordu. Bunu anlatmak lazım. 
     
     Bedri Baykam Ressam 
Çok folklorik kalıyor      Maalesef dış etkinliklerdeki tanıtım çok iyi kotarılmıyor. Mehter takımına karşı değilim. Kültürümüzün bir parçası olarak var olmasını, yaşatılmak istenmesini tabii ki anlayışla karşılıyorum. Ben bu tür yürüyüşlerde ABD’de bulundum. Bir iki kere katıldım. Mehter tabii ki çok dominant ve folklorik. Oradaki derneklerin bu tür yürüyüşleri çağdaş platforma çekmek istemesi çok normal. Ancak genel olarak çağdaş Türk kültürü, sanatı, sineması, çağdaş modası ABD’de yeterli derecede tanıtılmıyor. ABD’deki derneklerin tavrını bu bağlamda anlayışla karşılıyorum. İmaj konusunda artık folklorik lokal havadan sıyrılınması gerekiyor. Bunun nasıl olacağını ben de bilmiyorum. 
     



 GÜNCEL 























</TEXT>
</DOC>
