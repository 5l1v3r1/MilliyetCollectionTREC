<DOC>
<DOCNO> 90815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/son/sontur14.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS'de 6. Matematik sorusu iptal edildi 
</HEADLINE>
<TEXT>

     Ortaöğretim Kurumları Öğrenci Seçme ve Yerleştirme Sınavı'nda matematik testinde yer alan 6. sorunun tartışmalı bulunarak iptal edildiği bildirildi. 
     Milli Eğitim Bakanlığı'ndan yapılan yazılı açıklamaya göre, 9 Haziran'da yapılan Ortaöğretim Kurumları Öğrenci Seçme ve Yerleştirme Sınavı'nın ardından öğretim üyelerinden oluşturulan akademik komisyonlar, sınavda uygulanan Türkçe, matematik, fen bilgisi ve sosyal bilgiler testlerindeki 100 soru ile ilgili başlatılan değerlendirme çalışmalarını tamamladı. 
     Yapılan inceleme sonunda matematik testinde yer alan 6. soru tartışmalı bulunarak iptal edildi. Diğer sorularda ise bilimsel yönden bir hata olmadığı saptandı. 
     Sınavda değerlendirme işlemlerinin 99 soru üzerinden gerçekleştirileceği, sınav sonuçlarının ise Temmuz ayının son haftasında açıklanmasının planlandığı kaydedildi. 
     





</TEXT>
</DOC>
