<DOC>
<DOCNO> 62786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/17/son/soneko20.html </URL>
<DATE> 2002/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'de ekonomik kriz derinleşiyor... 
</HEADLINE>
<TEXT>

     İsrail'deki ekonomik kriz derinleşirken hükümete yönelik eleştiriler de giderek serrtleşiyor. 
     Başbakan Ariel Şaron, çıkar gruplarını kayırarak sade vatandaşı yoksulluk ve işsizliğe mahkum etmekle suçlanıyor. 
     Devlet İstatistik Bürosu tarafından dün yayınlanan rakamlar, Kasım ayında işsiz sayısının 251 bine yükseldiğini ortaya koydu. Bu İsrail'de çalışabilir nüfusun yüzde 10'unun işsiz olduğu anlamına geliyor. Ancak bu rekor işsiz sayısına karşın, 2002 bütçesinde Şaron'un, koalisyondaki partilerin baskısıyla altyapı yatırımları yerine özellikle dinci kesime ve Yahudi yerleşimcilere geniş fonlar ayırması büyük tepki çekiyor. 
     İsrail gazeteleri bugün manşetlerini işsizliğe ve ekonomik krize ayırarak, hükümeti eleştiren yorumlara ağırlık verdiler. Uzun zamandan sonra ilk kez ekonomik kriz, güvenliğe ilişkin haberlerin önüne geçti. 
     Maariv Gazetesi, işsizlik rakamlarının korkutucu boyutlara ulaştığını belirterek, bu konuda alınan sözde önlemlerin işsizliği sadece daha çok arttırdığını yazdı. 
     Gazete, paranın iş sağlayacak altyapı yatırımlarına yönlendirilmek yerine, imtiyazlı kesimlere verildiğini belirterek Şaron'u koalisyonunu korumak için, bu çıkar grupların temsilcisi olan milletvekillerinin baskısına boyun eğmekle suçladı. 
     Bugün 5 sayfasını ekonomik krize ayıran Yediot Ahronot, yorumlarında işsizliğin ve bütçe açığının rekor düzeyde olduğunu belirtti. Ancak hükümetin çıkar gruplarına boyun eğerek onlara bütçede geniş fonlar ayırdığı sade vatandaşa ise aksi yönde söz vermesine karşın yeni vergiler koyma hazırlığında olduğunu vurguladı. 
     Gazete, İsrail tarihinde hep ekonomik istikrarın temeli ola gelen bütçe kontrolünün ilk kez kaybedildiğini belirterek ''ekonomi çökme sürecinin eşiğinde'' uyarısında bulundu. 
     Yediot Ahronot, bu durumda halkın haklı olarak dolara hücum ettiği belirterek, dolarda son günlerdeki değer artışının halkın ekonomik politikalara güveninin kaybetmesinden kaynaklandığını yorumunu yaptı. 
     






</TEXT>
</DOC>
