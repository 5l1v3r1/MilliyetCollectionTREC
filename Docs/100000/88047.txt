<DOC>
<DOCNO> 88047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/05/yazar/guclu.html </URL>
<DATE> 2002/06/05/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Parti kurmak kolay da... 
</HEADLINE>
<TEXT>

     Seçimler yaklaştı ya neredeyse her hafta yeni bir parti kuruluyor. Sayıları şimdiden 50’yi geçmiş. Kimileri gelip kendini anlatıyor. Kimileri tüzük ve programlarını yolluyor. Kimilerinin neler yapmayı planladıklarını da gazetelerden okuyoruz... İçlerinde bir tane yok ki halka heyecan versin. Eskiler neyse yeniler de o. Klişeleşmiş cümleleri peş peşe sıralamışlar. Enflasyonu sıfırlayacak, yoksulluğu yenecek, herkese iş ve eğitim olanağı sağlayacaklarmış. Ama bunu nasıl gerçekleştirecekleri konusunda tek satır yok. 
     Parti kurmak belki eskisi kadar kolay. Ama seçmenin oyunu almak artık eskisi kadar kolay değil. Önümüzdeki seçimde genciyle yaşlısıyla vatandaşın oyunu almak aslanın ağzından ekmek almaktan çok daha zor olacak. Seçmenin çantada keklik olduğu dönemler çok gerilerde kaldı. Önümüzdeki seçimin lokomotifi gençler olacak. Dünün suskun, küskün, sandık başına gitmeyen, körü körüne ideolojilerin peşinde koşan gençliğinin yerinde şimdi soran, sorgulayan, bugüne kadar bizim için ne yaptınız, bundan sonra ne yapacaksınız diyen bir gençlik var. 
     Son aylarda Türkiye’nin dört bir yanını dolaştım. Binlerce öğrenciyle saatler süren söyleşiler yaptım. Ve gördüm ki Türkiye’de artık politika yapmak çok zor. Hele hele gençleri etkilemek, onların oylarına talip olmak öyle her babayiğidin harcı değil. 
     Seçimin kaderi... 
     Gençler öylesine dolu ve öylesine kırgınlar ki, seçim zamanı kapılarını çalacak politikacılara söyleyecekleri ilk söz, bugüne kadar neredeydiniz olacak. 
     Haksız da sayılmazlar. Gençlerin sorunları yetişkinlerden çok daha fazla. En temel hakları olan eğitim konusunda bile yemedikleri kazık kalmadı. Hakları YÖK tarafından gasp edilirken ne sorunlarını dinleyenleri oldu ne de kendilerine sahip çıkanları... 
     Bin türlü elemden geçtikten sonra üniversiteden mezun oldular. Ama yıllarca iş bulamadılar. Ekonomik kriz yine en çok onları etkiledi. Evlenme çağına gelen evlenemedi. İş kurma sevdasına tutulanlar iş kuramadı... 
     Gençler bugüne kadar hep susturuldu, hep bastırıldı, hep kullanıldı. Ama artık bu rolden bıktılar. Kaybolan yıllarını sorgulamaya başladılar. Bu yüzden onları kandırmak, ellerinden oylarını kolayca almak artık pek mümkün olmayacak. 
     Üzülerek görüyorum ki gençlerin çok büyük bir değişim sürecinden geçtiği ülkemizde politikacılar h l aynı kafada. Seçime kadar yatıp, sandığın başına gittiklerinde onları kandıracaklarını sanıyorlar. Ama çok yanılıyorlar. Yanıldıklarını anladıklarında ise çok geç kalmış olacaklar. Umarım yanıldıklarını anlama süreci seçim öncesinde gerçekleşir... 
     Kim ne derse desin, kim nasıl yorumlarsa yorumlasın, görülecek ki sinyalleri gelmeye başlayan erken genel seçime, bu kez damgasını gençler vuracak. Onlara yönelik inandırıcı proje üreten siyasi partiler sadece onları etkilemekle kalmayacak, anne babalarının oylarının da sahibi olacaklar. Batılı ülkelerin pek çoğunda gençlere yatırım yapan partiler iktidara geldiler. Hem de tek başına. Üstelik onlarda böylesine genç nüfus yokken .. 
     Özetin özeti Seçimi kazanmak için gençlere, onları kazanmak için de sorunlarına sahip çıkmak gerekiyor. Bakalım bu gerçeği hangi partiler ya da parti ne zaman görecek . 
     
     







Bahçeli ve basın 


Türkiye'deki evrensel bir başarı açlığı 


Ya seversin... 


Bahçeli tutarlı 


Kelime haznemiz bizi yansıtıyor 


Bahçeli, seçim kampanyası için düğmeye bastı 


Siyasi defile... 


Parti kurmak kolay da... 


Enflasyona rabbena mı, ettehıyyatü mü 


Futbol gıcığı 


Takvimi yakalamak... 


Kahvehane sohbeti için rehber 


Yeniden yapılanma 


Devlet Bahçeli’nin açık sözlülüğü 


Daha 180 dakika var 


Dava çeşidi çok 


İş Bankası’ndaki CHP hisselerinin satış formülü 


</TEXT>
</DOC>
