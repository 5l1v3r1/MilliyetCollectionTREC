<DOC>
<DOCNO> 54173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/26/son/sondun23.html </URL>
<DATE> 2001/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya insan kopyalama olasılığı üzerine ayağa kalktı 
</HEADLINE>
<TEXT>

     İtalya'da koalisyon hükümetindeki muhafazakar partiler, insan embriyonunun kopyalanmasına büyük tepki gösterdi. 
     Sağlık Bakanı Girolamo Sirchia, basına verdiği demeçte, ''İnsanlık için ciddi bir tehlike. Engellenmesi gereken bir sürüklenme'' dedi. 
     ABD'de bilim adamlarının yaptığı insan embriyonu kopyalama deneylerinin sonucundaki embriyonların başka yere yönlendirilmesinin çok zor olduğunu söyleyen Sirchia, bu yüzden kopya embriyonları ''kullanılmaz'' olarak değerlendirdi ve Amerikalı araştırmacıları ticari alanda yer almakla suçladı. 
     Sağlık Bakanı, ''Bir trajediyi önlemek için, Tanrı'nın yaptıklarıyla oynayan araştırmacılar durdurulmak zorunda'' dedi. 
     Hükümet ortağı Hıristiyan Demokratlar Birliği parlamanterleri de yaptıkları açıklamalarda, tedavi edici hücreler dışında kopyalamayla ilgili her türlü deneye yasak getirilmesi konusunda hızlı şekilde parlamentoya yasa tasarısı sunacaklarını söyledi. 
     İtalyanların dünyaca ünlü yazarı Umberto Eco da kopyalamayla ilgili sorulara, ''İnsan kopyalayabileceklerini ve bir başka Hitler veya Napolyon yaratmaya kadar ulaşacaklarını sanmıyorum. Her gün kopyalamayla ilgili yeni şeyler çıkıyor. Problem haberler gazeteciler tarafından yazılıyor, bilim adamlarınca değil. Bu yüzden ne konuda olduğunu iyi anlamak istiyorum'' dedi. 
     






</TEXT>
</DOC>
