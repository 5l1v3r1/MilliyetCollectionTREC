<DOC>
<DOCNO> 92459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/son/sonspo05.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz basını ''Türkiye başarısının tesadüf olmadığını kanıtladı" 
</HEADLINE>
<TEXT>

     Türk Milli Takımı'nın Brezilya ile yaptığı 17. Dünya Kupası yarı final karşılaşması, bugün İngiliz basınında geniş biçimde yer alırken, The Guardian Gazetesi, ''Türkiye, bu maçla ilk 4'e girmesinin tesadüf olmadığını kanıtladı'' biçiminde çarpıcı bir yoruma yer verdi. Brezilya'nın ortaya koyduğu futbolu ''pırıltı ve banalliğin'' yanyana olduğu bir futbol olarak yorumlayan gazete, Türkiye'nin dün böyle bir karışıma yenik düştüğünü bildirdi. Türkiye'nin, Brezilya karşısında açık bir futbol oynamayı seçtiğini, Ümit, Tugay, Yıldıray ve Emre'nin orta alandaki etkinlikleriyle hücuma uygun pozisyonlar yaratıldığını belirten gazete, ''Tüm dünyanın kaçınılmaz gördüğü sonuca karşı Türkiye'nin sonuna dek mücadele ettiğini'' kaydetti. 
     The Times Gazetesi de Brezilya'nın maçın kontrolünü elinde tutan taraf olduğunu, ancak Türk Milli Takımı'nın da tehlikeli ataklar gerçekleştirdiğini bildirdi. Gazete, milli takımın İngiliz savunmasını da zorlayacak oyuncuları bulunduğunu belirtirken, bu futbolculara örnek olarak Emre, Yıldıray ve Hasan Şaş'ı gösterdi. 
     Telegraph Gazetesi de Türkiye'nin, golü yedikten sonra da mücadeleyi bırakmadığını ve Türk forvetlerinin sık sık rakip kalede tehlike yarattıklarını belirtirken, ''Ancak bu çabalar Brezilya'nın kalecisi Marcos'u geçmeye yetmedi'' dedi. Türkiye'nin kaçırdığı en büyük fırsatın Alpay'ın Brezilya kalesinde yarattığı tehlike olduğunu belirten gazete, daha sonra Hakan Şükür'ün de ciddi bir tehlike yarattığını, ancak bunların Türkiye'nin maçı kazanmasına yetmediğini bildirdi. The Independent Gazetesi ise maçın genelinde orta alanın kontrolünün Brezilya'nın elinde olduğunu, ancak Türkiye'nin de zaman zaman tehlikeli ataklar yaptıklarını hatırlatırken, ''Türkiye, Brezilya'yı savunmaya çekilmek zorunda bıraktı, yarıştı, koştu, ama sonunda boyun eğmek zorunda kaldı'' dedi. Independent, ''Sonuçta Türkiye kupaya veda etti ama duydukları düş kırıklığı, aynı anda yaşadıkları başarı duygusuyla dengelendi'' yorumunda bulundu. 
     

     
</TEXT>
</DOC>
