<DOC>
<DOCNO> 93444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/03/son/sondun03.html </URL>
<DATE> 2002/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'in eski başbakanı Barak Arafat'ı yalancılıkla suçladı 
</HEADLINE>
<TEXT>

     İsrail'in eski başbakanı Ehud Barak, Filistin lideri Yaser Arafat'ın ''yalancı'' olduğunu savundu. 
     Barak, geçen yılın Şubat ayında görevinden ayrılmasına bu yana İsrail Televizyonu'na verdiği ilk demeçte, Arafat'ı ''güvenilmez'' olmakla suçlayarak, ''Onu kucaklamaya çalıştığınızda, sizden bir duman gibi kaçacak'' dedi. 
     Barak, ''Arafat, seri bir yalancı ve güvenilmez biri. Onunla konuşmak, zaman kaybı. Tarihi rolünü tamamladı'' diye konuştu. 
     Arafat'ı, 2000 yılının Ekim ayında şiddet olaylarının patlak vermesinden sorumlu tutan Barak, Filistin liderinin, aynı yıl düzenlenen Camp David zirvesinde, ''dönemin ABD Başkanı Bill Clinton'ın önerisini reddederek yaptığı tek bir hatanın, İsrail liderlerinin barış süreci sırasında işlemiş olabilecekleri 150'den fazla hataya eşdeğer olduğunu'' ifade etti. 
     Barak, ABD Başkanı George Bush'un geçen hafta yaptığı, Arafat'ın iktidardan uzaklaştırılması çağrısını överek, bunun İsrail ve Başbakan Ariel Şaron için bir ''zafer anlamına geldiğini'' kaydetti, ancak Şaron'un, masaya bir barış planı koymamakla hata yaptığını söyledi. 
     İsrail'in, önkoşulsuz olarak görüşmelere ''açık kapı'' bırakması gerektiğini belirten Barak, Savunma Bakanı Binyamin Ben-Eliezer'in, Filistinli intihar komandolarının İsrail'e sızmasına engel olmak için Batı Şeria'ya set çekme projesi için de ''Keşke bunu bir yıl önce yapsaydık. Birçok hayatı kurtarabilirdik'' yorumunda bulundu. 
     





</TEXT>
</DOC>
