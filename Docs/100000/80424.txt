<DOC>
<DOCNO> 80424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/25/son/sontur18.html </URL>
<DATE> 2002/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz da iki turlu seçim sistemini savundu... 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, iki turlu seçim sisteminin, Türkiye'nin siyasi gerçeğine en uygun seçim tarzı olduğunu söyledi. 
     Yılmaz, Hacıbektaş Anadolu Kültür Vakfı tarafından düzenlenen, ''Avrupa Birliği-Türkiye-Aleviler'' panelinden ayrılırken, gazetecilerin sorularını yanıtladı. 
     İki turlu seçim sistemi tartışmalarının gündemde olduğunun hatırlatılıp, bu konudaki düşüncelerinin sorulması üzerine Yılmaz, bunu ilk defa kendisinin önerdiğini, hatırlamayanların arşivden bulabileceklerini kaydetti. Yılmaz, ''Bunu önerdiğimiz zaman Türkiye'nin bugünkü siyasi ortamında ne kadar önemli olduğunu pek algılayamayanlar şimdi bugün destek veriyorlar. Bundan memnunum, inşallah gerçekleşir'' dedi. 
     İkinci tura kaç partinin kalması gerektiği yönündeki görüşlerinin sorulması üzerine ise Yılmaz, şunları kaydetti 
     ''Bütün bununla ilgili parametreler konuşulabilir. Hepsini müzakere etmeye açığız. Ama iki turlu seçim sistemi, Türkiye için, Türkiye'nin siyasi gerçeğine en uygun seçim tarzıdır. Türkiye ile benzer siyasi konumdaki ülkeler hep bu sistemi uygulamışlardır. 
     Türkiye'nin de bunu örnek alması doğrudur.'' Mesut Yılmaz, ''İlk olarak belediyelerde uygulanması daha mı doğru olacaktır '' sorusu üzerine ise bu sistemi belediyelerde uygulamanın zorunlu olduğunu söyledi. 
     Yüzde 20 ya da daha küçük oy desteği ile belediye başkanlığı yapanların karşılaştıkları sıkıntıların dikkate alınması durumunda, bu sistemin belediyelerde mutlaka uygulanması gerektiğine dikkat çeken Yılmaz, ''Ama Türkiye genelinde de uygulanmaması için hiçbir neden yok'' dedi. 
     





</TEXT>
</DOC>
