<DOC>
<DOCNO> 66603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/08/son/soneko10.html </URL>
<DATE> 2002/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası Başkan Yardımcısı Linn Türkiye'ye geliyor 
</HEADLINE>
<TEXT>

     Dünya Bankası'nın aralarında Türkiye'nin bulunduğu Avrupa ve Orta Asya'dan sorumlu başkan yardımcısı Johannes Linn, 14-18 şubat tarihleri arasında Türkiye'yi ziyaret edecek. 
     Edinilen bilgiye göre Linn'in, Başbakan Bülent Ecevit başta olmak üzere, ekonomiyle ilgili bakanlar ve ekonomi yetkilileriyle görüşmesi bekleniyor. 
     Ankara'da YASED'in organize edeceği yabancı sermaye ve yatırım ortamının geliştirilmesi konulu konferansa katılacak olan Linn'in, 16 Şubat'ta İstanbul'a geçerek, TESEV tarafından gerçekleştirilecek yolsuzluklarla mücadele konusunda bir başka konferansa daha katılması bekleniyor. 
     İstanbul'da iş dünyası ve finans sektörü temsilcileriyle de görüşecek olan Linn'in, 18 Şubat'ta Türkiye'den ayrılması bekleniyor. 
     
     Görüşmelerin odağı mali sektör 
     Bu arada Linn'in temaslarının odağını, mali sektör-mali sektör ile reel sektör arasındaki ilişkiler ve doğrudan yatırım, yolsuzluklarla mücadele gibi konular oluşturacak. 
     Dünya Bankası'nın, 1 milyar 350 milyon dolarlık Programlanmış Kamu ve Mali Sektör Özel Uyum kredisiyle PSFSAL2 ilgili heyetiyle yapılan görüşmeler geçen hafta taamlanmıştı. 
     Yaklaşık iki hafta Türkiye'de çalışmalarda bulunan heyet, geçen yılın sonlarında da aynı konuda incelemelerde bulunmuştu. Bu heyetin hazırladığı raporun Banka yetkililerince değerlendirilmeye başlandığı kaydediliyor. 
     Başkan yardımcısı Linn'in, mali sektör için gerekli ilave mali yardım imkanı konusunda görüşmeler yapacağı da vurgulandı. 
     Linn'in, müzakereleri bu yıl içinde başlatılması planlanan Ülke Yardım Stratejisi CAS konusunda da, görüşmelerde bulunacağı ifade ediliyor. 
     
     Yönetim Kurulu Toplantısı Mart'ta 
     Dünya Bankası Yönetim Kurulu'nun, bu krediyi görüşmek üzere Mart ayı başlarında toplanması bekleniyor. 
     PFSAL ile Türkiye'nin mali ve kamu sektörü reform programı desteklenecek. 
     Dünya Bankası kredisiyle desteklenecek bankacılık reformuyla, bankacılık sektöründeki iyileştirme tamamlanacak, kamu bankalarının yeniden yapılanması ve özelleştirilmesi devam ettirilecek. 
     PSFSAL2 kredisi, kamu sektörü reformu yanında, ihale yasasıyla devlet ihaleleri işlemlerinde iyileşmelerin sağlanması, kamu yatırım programlarının rasyonalize edilmesi, idari dahil, vergi sistemini iyileştirme stratejisinin hayata geçirilmesi, kamu harcamaları ve kurumsal reformlar hızlandırılmasını amaçlıyor. 
     
     Verilecek toplam kredi 
     Dünya Bankası bu yıl Türkiye'ye, 1.3 milyar dolarlık Programlanmış Kamu ve Mali Sektör Özel Uyum kredisi kredisi PSFSAL2 dahil olmak üzere, toplam 3 milyar dolar kredi vermeyi taahhüt ediyor. 
     Uygun koşullu olan bu kredinin faiz oranı, Libor artı yüzde 0.75 olurken, vadesi de 5 yılı geri ödemesiz 17 yıl vadeli olacak. 
     






</TEXT>
</DOC>
