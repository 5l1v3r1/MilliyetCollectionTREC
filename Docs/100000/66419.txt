<DOC>
<DOCNO> 66419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/07/son/soneko23.html </URL>
<DATE> 2002/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yapı Denetimcileri yapı denetim ücretlerine zam istiyor 
</HEADLINE>
<TEXT>

     Yapı Denetim Şirketi Müteşebbis Heyeti adı altında biraraya gelen yapı denetim şirketleri, yüzde 2.57'ye indirilen yapı denetim ücretleriyle yapı denetimi yapmamın imkansız olduğunu savunarak, ücretlerin artırılması talebinde bulundular. 
     Türkiye İnşaat Müteahhitleri İşveren Sendikası TİM-SE Genel Merkezi'nde düzenlenen basın toplantısında konuşan Tim-Se Genel Başkanı Nazım Aygün, yerel ve merkezi yönetimlerin depreme hazırlıklı olması gerektiğini belirterek, yapı denetimlerinin önemine işaret etti. 
     Yapı denetimlerinin Türkiye genelinde uygulanmasını ve Türk insanının güvenli yapılarda yaşamasını istediklerini belirten Aygün, ''Binlerce insanımızı kaybetmek istemiyoruz. Bir Gölcük, bir Kaynaşlı depremi binlerce insanımızın hayatına maloldu, bunları yaşamak istemiyoruz. Ahmet Mete Işıkara hocayla konuşuyoruz, depremden önce yapılan 1 dolarlık yatırım depremden sonra 22 dolar olarak döner 
     diyor. Olası bir İstanbul depreminde 100 milyar dolara yakın zarar oluşacağı söyleniyor'' diye konuştu. Tim-Se Başkanı Nazım Aygün, bir soruyu yanıtlarken, oda kurmayı düşündüklerini ancak TOBB'un sıcak bakmadığını öne sürdü. Aygün, yapı denetimi için daha önce 29 il pilot bölge kapsamındayken bugün 19 ilin bulunduğunu belirterek, ''Osmaniye'yi, Erzincan'ı, Afyon'u nasıl pilot il dışına alırlar, akıl almaz bir olay'' dedi. Bayındırlık ve İskan Bakanlığı eski Müsteşarı Metin Üğdül ise özel sektör ve kamu sektöründe çalışmış bir kişi olarak, devlet anlayışında olaylara dar çerçeveyle yaklaşıldığı ve insanların mağdur edildiği eleştirisinde bulundu. Bir televizyon kanalındaki konuşmalarda iddia edildiği gibi 1 trilyon liralık bir yapının denetim payının 300 milyar lira değil 27 milyar lira olduğunu belirten Üğdül, ''Bir villanın yapı denetim ücreti 1 milyar 500 milyon liradır ve bunun üçte biri laboratuarlara gitmektedir'' dedi. Daha sonra okunan basın açıklamasında, Hükümet tarafından deprem yasaları çıkarıldığı ve bunun sonrasında çok kısa bir sürede 550 yapı denetim şirketi kurulduğu hatırlatıldı. 550 şirketten 400'ünün kapandığı kaydedilen açıklamada, bazı siyasi partiler ve meslek kuruluşları tarafından 595 sayılı Kanun Hükmünde Kararname'nin iptalinin sağlandığı belirtildi. Yapı Denetim Yasası ve kuruluşlarına karşı sürdürülen faaliyetlerin durdurulması istenen açıklamada, şunlar kaydedildi ''Kamu yapıları da yasaya tabi olmalıdır. Mevcut yapılar da denetimden geçmeli. Yapıların inşaat safhasından itibaren zorunlu sigorta yapılması sağlanmalıdır. 595 sayılı kararnamede yüzde 8 civarında olan yapı denetim ücreti son çıkarılan 4708 sayılı yasada yüzde 2.57'ye düşürülmüştür. Bu ücretlerle yapı denetimi yapmanın imkanı yoktur. Bu nedenle yapı denetim ücretlerinin artırılması gerekmektedir.'' Parkas Yapı Denetim A.Ş. Müteşebbis Heyet Başkanı Elçin Dülger ise, ''Geçen gün Deprem Konseyi Başkanı Tuğrul Tankut, yapı denetim firmalarının gereksiz olduğunu söyledi, bu inanılmaz bir açıklama'' diye konuştu. 
     






</TEXT>
</DOC>
