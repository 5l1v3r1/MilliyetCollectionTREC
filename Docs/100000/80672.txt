<DOC>
<DOCNO> 80672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/27/spor/aspo.html </URL>
<DATE> 2002/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
KÖRDÜĞÜM 
</HEADLINE>
<TEXT>

Lucescu’yu gönderip göndermeme konusunda kararsız kalan Galatasaray sıkıntılı günler geçiriyor. Belirsizlik yüzünden ne transfer, ne de ileriye dönük planlar yapılıyor 
     HALİL ÖZER 

     Kriz büyüyor 
     GALATASARAY, üçüncü yıldızını takmaya hazırlanırken, önümüzdeki sezon hangi hoca ile çalışacağının kararını bir türlü veremiyor. Fatih Terim ile Mircea Lucescu arasında tercih yapmakta zorlanan Sarı - Kırmızılı yönetimde sıkıntı giderek büyüyor. Hoca konusunu çözemeyen yönetim, ileriye dönük planları işlerliğe koyamıyor, belirsizlik nedeniyle transfer çalışmaları sadece araştırma safhasında kalıyor. 
     
     Canaydın zorda 
     BAŞKAN Özhan Canaydın seçim öncesi camiaya verdiği sözün sıkıntısını yaşıyor. "Gönüllerdeki teknik direktörü getireceğim" diyerek Fatih Terim’i ima eden ve bunun için geri adım atmak istemeyen Canaydın, bir yandan da şampiyon olan bir takımın hocasının gönderilmesinin nasıl karşılanacağının hesaplarını yapıyor. Ancak Özhan Canaydın’ın Fatih Terim ile mutlaka masaya oturacağı ve teklifte bulunacağı belirtiliyor. 
     
     Dedikodu kazanı 
     CAMİA ise son günlerde spekülasyonlarla çalkalanıyor. Fatih Terim’e yakın isimler, "İş bitti. Terim, Galatasaray’da" iddiasında bulunuyor. Canaydın tüm dedikoduları yalanlıyor. Yöneticiler ise bu gelişmelerden büyük rahatsızlık duyuyor. Bu konuda fikir yürütmekten kaçınan ve sessiz kalmayı tercih eden yöneticilerin Terim - Lucescu için son kararı Başkan Özhan Canaydın’a bıraktıkları öğrenildi. 
     
     Şartlar değişti 
     FUTBOLCULARA eski astronomik rakamları ödemeyen, mali konularda çok titiz davranan ve artık ayağını yorganına göre uzatan Galatasaray’da Fatih Terim’in bu şartlar altında nasıl çalışacağı da tartışılıyor. Terim göreve gelse bile eskisi gibi serbest davranamayacak. Avrupa macerasını da yarıda bırakmak istemeyen Fatih Terim’in böyle bir ortama kolay kolay "evet" demiyeceği belirtiliyor. 
     
Sergen için yeni teklif      SARI - Kırmızılı yönetim, Sergen için Siirt Jetpa’ya yeni bir teklif götürdü. Geçen hafta yapılan görüşmeler sırasında Siirt’in Sergen’den kalan 100 bin dolarlık alacağının yarısı ödenirken, yeni sözleşme için de pazarlık yapıldı. Galatasaray, Siirt Jetpa’ya 1.5 milyon dolarlık bonservis ücreti yerine yıllık 500 bin dolar kiralama önerisi getirdi. Siirt Jetpa’ın önümüzdeki günlerde yanıt vereceği bildirildi. 
     GALATASARAY, Murat Sözkesen’in durumunu da gündeme aldı. Bursaspor’dan kiralanan bu oyuncunun obsiyonlu sözleşmesi baş ağrıtıyor. Galatasaray’ın, Sözkesen’i yeniden renklerine bağlaması için 1 milyon 200 bin dolar vermesi gerekiyor. Ancak bu paranın kesinlikle verilmeyeceği belirtildi. Bursaspor, yapılacak son görüşmede fiyat inmezse Murat geri gönderilecek ya da yine kiralama yolu denenecek. 
     
Son nokta Dürüst’ten      İKİNCİ Başkan Ali Dürüst, İstanbulsporlu Murat ile prensipte anlaştıklarını açıkladı. Bu futbolcunun Galatasaray’a gelmek istediğini söylediğini belirten Dürüst, "Murat, bizde oynamayı düşünüyor. Kendisiyle görüştük ve anlaştık. Galatasaray, kendisine gelmek isteyen oyuncuyu alır" ifadelerini kullandı. 
     
Yüzleri kara çıkacak’      GALATASARAY’DA orta sahanın istikrar abidesi Ergün Penbe, sezon başında bu kadar başarılı olacaklarını kimsenin tahmin etmediğini söyledi. Kocaeli deplasmanında şampiyonluğu garantileyeceklerini iddia eden tecrübeli yıldız, "Herkesin yüzü kara çıkacak" dedi. Sarı - Kırmızılılar, Kocaeli’ye bugün gidecek. 
     
DMC’den Cim-Bom’a albüm      DMC, "Galatasaray Taraftar Albümü"nü piyasaya çıkarıyor. Üç yıldızlı albüm, 29 Nisan’da tüm müzik marketlerde ve Yaysat Bayilerinde satışa sunulacak. Albümde yer alan parçalar arasında "Gerçekleri Tarih Yazar", "Galatasaray Marşı", "Kalplerde Yıldız", "Bella Ciao - Destanlar Yazan", "Şampiyonlar Şampiyonu", "Selmi Andak - Galatasaray Marşı" da bulunuyor. 
     SONY Müzik’in hazırladığı, "FIFA 2002 Dünya Kupası Resmi Albümü"nde Hakan Şükür ile Mehmet Scholl Barthez, Blanc, Roberto Carlos, Deschamp, Henry, Petit, Totti ve Zidane gibi 45 futbolcuyla birlikte "Live for Love Uhited" adlı şarkıyı söyledi. Hülya Avşar da "Zafer Zamanı" şarkısını yorumladı. 
     



 SPOR 
























</TEXT>
</DOC>
