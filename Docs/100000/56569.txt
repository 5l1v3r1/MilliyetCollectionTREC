<DOC>
<DOCNO> 56569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/11/spor/spo01.html </URL>
<DATE> 2001/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
EFSANE SÜRÜYOR 
</HEADLINE>
<TEXT>

Yıllarca Beşiktaş forması altında şampiyonluklara, sayısız başarılara imza attılar. Yeşil sahalardan kopamadılar, teknik adam olarak kariyerlerinde yeni bir sayfa açtılar 
     BEŞİKTAŞ’TA uzun yıllar forma giyen, şampiyonluklarla ve sayısız kupalarla kucaklaşan, omuz omuza savaşan efsanevi yıldızlar, şimdi birinci ligde birbirleriyle yarışıyorlar. Ligde yedi ayrı cephede teknik adam ve antrenör olarak mücadele veren eski yıldızlar, doğup, büyüdükleri Siyah - Beyazlı ekibin başına bir gün teknik direktör olarak gelmenin hayaliyle yaşıyorlar. 
     YILLARDIR hep kapılarını yabancı teknik direktörlere açan Beşiktaş’ın, kendi yuvasından yetişen yıldızlara sahip çıkmak yerine, sırt çevirmesine içerleyen, adlarına şarkılar yapılan efsanevi yıldızlardan Metin Tekin, Feyyaz Uçar ve Ali Gültiken farklı takımlarda adeta staj yapıyorlar. Kartal’da adeta sembolleşen üç silahşör, "Dönüşümüz muhteşem olacak" diye konuştular. 
     SİYAH - Beyazlı takımda uzun yıllar forma giyen Rasim Kara, Ali Gültiken ile birlikte Yozgatspor’da, Rıza Çalımbay, Feyyaz Uçar ve Zafer Öger Göztepe’de, Ziya Doğan Malatyaspor’da, Metin Tekin Gençlerbirliği’nde, Samet Ayababa ve Ulvi Güveneroğlu Gaziantepspor’da, Gökhan Keskin İstanbulspor’da teknik adam, Sinan Engin de Beşiktaş’ta menajer olarak görevlerini başarıyla sürdürüyor. 
     
Kartal’da Tamer sevinci      BEŞİKTAŞ’TA, Nihat’ın Real Sociedad’a transfer olmasından sonra gözler Trabzonspor’dan transfer edilen ve sakatlığı geçen Tamer’e çevrildi. Sezon başında Almanya’da sakatlanan ve hiçbir resmi maçta oynamayan Tamer’in ilk yarının son maçı olan Gaziantep karşısında forma giymesi bekleniyor. 
     PERŞEMBE gününden itibaren takımla birlikte yüzde yüz kapasiteyle çalışacak olan Tamer için doktor Ayhan Obtur, "Gaziantepspor ile yapılacak maçta forma giyebilir. Kadroya alındığı taktirde ikinci yarıya daha iyi motive olur" diye konuştu. Bu arada Daum’un kokain davasına bugün devam edilecek. 
     
Nihat’a moral      REAL Sociedad ile anlaşan ancak sol dizindeki yırtık nedeniyle transferi rötar yapan Beşiktaş’ın yıldız oyuncusu Nihat, dün sabah Fulya’ya gelerek hasret giderdi. Takım arkadaşlarının büyük moral verdiği Nihat, doktor gözetiminde salon çalışmalarına başladı. Kulüp Doktoru Ayhan Obtur, iki gün evinde dinlenen Nihat’ın bundan böyle salonda çalışacağını söyledi. Sol diz üst kas grubunu güçlendirme çalışmalarına ağırlık vereceklerini kaydeden Obtur, "En kısa sürede sakatlığı geçer" dedi. 
     



 SPOR 























</TEXT>
</DOC>
