<DOC>
<DOCNO> 56588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/11/yazar/bila.html </URL>
<DATE> 2001/12/11/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Resen emeklilik genelgesi 
</HEADLINE>
<TEXT>

     Kamu kesiminde gönüllü olarak emekli olmak isteyenlerin sayısı, resen emeklilik kaygısını hafifletti. Ancak tümüyle ortadan kaldırmadı. 
     Emekli olmak için başvuranların sayısının birkaç gün içinde 16 bin kişiyi bulması resen emeklilik uygulamasına gereksinim bırakmayacak bir sayı olarak değerlendiriliyor. Başbakan Ecevit ve Devlet Bakanı Mehmet Keçeciler, artık resen emeklilik uygulamasına yönelmeleri için bir neden kalmadığını vurguladılar. 
     Ancak yine de tasarruf önlemleri genelgesinde resen emeklilik hükmünün bulunması kamu kesimi çalışanlarını ve sendikaları rahatsız ediyor. 
     Türk - İş Başkanı Bayram Meral, bu rahatsızlığı Başbakanlık'a ve Devlet Bakanı Mehmet Keçeciler'e iletti. Meral, "Madem gereksinim kalmadı, resen emeklilik genelgesini değiştirsinler, kaldırsınlar" diyor. Meral, dün bu isteğini ilettiği Keçeciler'den olumlu bir izlenim aldığını ancak kesin karar için Bakan'ın, Başbakan'la görüşeceğini belirtti. 
     Sendikaların rahatsızlık duymasının nedeni, resen emekliliğin yeniden gündeme gelmesi ve genelgenin her an uygulamaya hazır tutulması. Türk - İş Başkanı Meral, endişenin giderilmesi ve kamu işçisinin rahat uyuması için genelgenin kaldırılmasında ısrar ediyor. 
     Ecevit ve Keçeciler bu konuda bir karara varacaklar. 
     Devlet Bakanı Keçeciler'in üzerinde durduğu bir konu da kapsamlı bir idari reform gerçekleştirilmesi. Bakanların personel kaydırılması, atama, tayin gibi konularda daha yetkili kılınmasının de yer alacağı bu reformla, gereksinim fazlası kamu personelinin talep eden kurumlara dağıtılabileceğini düşünüyor. Böylece yeni kamu personeli almadan mevcut personelin etkin kullanımıyla daha fazla tasarruf sağlanabileceğini savunuyor. Bakanların, tayinlerin idare mahkemesinden dönmesi konusundaki yakınmalarının da detaylı düzenlenecek bir yönetmelikle sağlam kurallara bağlanması gerektiğini belirten Keçeciler, kamu küçülme ve etkinliğe ancak bu reformla ulaşılabileceğini vurguluyor. 
     Gönüllü emeklilik işlemlerinden sonra hükümetin gündemine idare ve personel reformunun gelmesi bekleniyor. 
     
     







Afganistan dersleri 


Durmuş durmaz 


Resen emeklilik genelgesi 


Taliban'ın çöküşü niye mi hayırlı oldu 


Derin demokrasi 


Tarkan ile "özgür kız" 


Birinci Ulusal Psikoloji Kurultayı 


Barış savaştan zor... 


İşini kaybeden bankacılar Kalamış’ta buluşuyor 


Afganistan gerçekleri ve başarılı olanlar 


İslam rönesansı ne zaman 


Açıklamak zorundasınız Osman Bey 


Kadir, zekat, fitre 


</TEXT>
</DOC>
