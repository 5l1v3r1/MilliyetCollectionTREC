<DOC>
<DOCNO> 74230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/23/son/sontur07.html </URL>
<DATE> 2002/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyette, son 5 yılda 169 personel intihar etti 
</HEADLINE>
<TEXT>

     Emniyet Teşkilatı'nda son 5 yılda 169 kişi intihar etti. 
     İçişleri Bakanı Rüştü Kazım Yücelen, Ak Parti Kayseri Milletvekili Sadık Yakut'un soru önergesini yanıtlarken Emniyet Teşkilatı'ndaki suç profili hakkında bilgi verdi. 
     1997-2001 yılları arasında Emniyet Hizmetleri personelinden 169 kişinin intihar ettiğini ve 188 kişinin de "adi malül" olarak emekliye sevkedildiğini kaydeden Yücelen, Jandarma Genel Komutanlığı teşkilatında ise aynı sürede 602 intihar ve intihara teşebbüs olayının meydana geldiğini ve bu olaylarda 295 kişinin öldüğünü, 303 personelin ise yaralandığını bildirdi. 
     Yücelen, 2001 yılı içinde 20 personelin ise kasten yaralama olayına karıştığını kaydetti. 
     Yücelen, Emniyet Genel Müdürlüğü'nde personelin sağlık kurumlarından aldığı raporlar takip edilerek psikiyatrik sonuçlarla ilgili çalışmalar yapıldığını ifade ederek, psikolojik rahatsızlığı sebebiyle hakkında "polislik yapamayacağına" dair rapor düzenlenen personelin Devlet Memurları Kanunu uyarınca tedavisinin yapıldığını, yasada belirtilen süreler içinde iyileşmeyen personelin malulen emekli edildiğini ya da hizmet sınıfının değiştirildiğini belirtti. 
     






</TEXT>
</DOC>
