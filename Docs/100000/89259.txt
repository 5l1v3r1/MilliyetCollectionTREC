<DOC>
<DOCNO> 89259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/son/sonspo14.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin Teknik Direktörü Bielsa'nın ilk 11 kararsızlığı... 
</HEADLINE>
<TEXT>

     17. Dünya Kupası finallerinde F Grubu'nda 3 puanı bulunan ve yarın İsveç ile yapacağı maçı 2. tura çıkabilmek için mutlaka kazanması gereken favorilerden Arjantin Milli Takımı'nda, teknik direktör Marcelo Bielso, bu maçta sahaya çıkaracağı 11 konusunda hayli kararsız olduğunu söyledi. 
     Oyun planı ve düzeniyle ilgili hala kafasında çözemediği sorunlar bulunduğunu ifade eden Marcelo Bielsa, sahaya çıkacak kadronun ancak yarın maçtan hemen önce belli olabileceğini bildirdi. 
     Bielsa, İsveç maçının kariyerindeki en önemli karşılaşma olacağını ifade ederek, ''Galibiyetten eminim. Ama elenirsek, gerçekten çok üzülürüz'' dedi. 
     Bu arada sakatlığı süren savunma oyuncusu Robert Ayala'nın yine büyük bir olasılıkla yarın sahada yer alamayacağı bildirildi. 
     Öte yandan dün yapılan bir ankete göre Arjantin'in İngiltere'ye 1-0 yenilmesi, Arjantin halkının, milli takımları hakkındaki iyimser düşüncelerini olumsuzlaştırmadı. 
     2. tura çıkabilmek için yarınki maçta İsveç'i mutlaka yenmek zorunda olmasına karşın, ankete katılan 280 kişinin yüzde 44'ü Arjantin'in Dünya Kupası'nı 3. kez alacağını savundu. 
     Başkent Buenos Aires'te yapılan ankete katılanların yalnızca yüzde 3'ü Arjantin'in İsveç'i yenemeyeceğine inanıyor. 
     





</TEXT>
</DOC>
