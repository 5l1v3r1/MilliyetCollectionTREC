<DOC>
<DOCNO> 97985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/son/soneko41.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK Başkanı Fitch'i eleştirdi... 
</HEADLINE>
<TEXT>

     Bankacılık Düzenleme ve Denetleme Kurumu BDDK Başkanı Engin Akçakoca, uluslararası kredi derecelendirme kuruluşu FITCH'in 8 Türk bankasının bireysel kredi notunu düşürmesini eleştirdi. 
     Akçakoca, ''Bize göre, atladıkları bir husus var. Geçen yıl bu sektörde 2.2 katrilyon lira sermaye artışı gerçekleştirildi. 31 Aralık bilançolarına daha yansımadan bunun değerlendirilmiş olmasını ben eksiklik olarak görüyorum'' dedi. 
     Global Finance Dergisi'nin ev sahipliğinde Merkez Bankası, BDDK VE SPK Başkanları ile Hazine Müsteşarı ve YASED Başkan Yardımcısı'nın katılımıyla düzenlenen yuvarlak masa toplantısı, sona erdi. 
     Hilton Oteli'nde basına kapalı olarak gerçekleştirilen toplantı 2 saat sürdü. 
     BDDK Başkanı Engin Akçakoca, toplantının ardından yaptığı açıklamada, toplantıda genel ekonomik durumu, bankacılık sektörünün durumunu, sermaye piyasalarının nereye gittiğini ve ilerisi için nelerin gözetildiğini, yabancı sermayeyi teşvik için neler yapılması gerektiğini görüştüklerini söyledi. 
     Akçakoca, ''Olaylar, Merkez Bankası tarafından, Hazine tarafından nasıl görünüyor bunlara değindik. AB konusunda da neler olabileceği ve neler düşünüldüğünü ele aldık'' dedi. 
     
     FITCH'IN NOT DÜŞÜRMESİ 
     Engin Akçakoca, uluslararası kredi derecelendirme kuruluşu FITCH'in 8 Türk bankasının bireysel kredi notunu düşürmesini nasıl değerlendirdiğinin sorulması üzerine, şunları kaydetti 
     ''Uluslararası derecelendirme kuruluşlarının değerlendirmelerine biz etki yapmıyoruz. Dolayısıyla kendi düşüncelerine göre değerlendirmişler. Yalnız bize göre, atladıkları bir husus var. Geçen yıl bu sektörde 2.2 katrilyon lira sermaye artışı gerçekleştirildi. 31 Aralık bilançolarına daha yansımadan bunun değerlendirilmiş olmasını ben eksiklik olarak görüyorum'' 
     





</TEXT>
</DOC>
