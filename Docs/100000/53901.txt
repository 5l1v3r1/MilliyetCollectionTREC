<DOC>
<DOCNO> 53901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/24/son/sondun14.html </URL>
<DATE> 2001/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da 6 bin Nazı yürüyüşe hazırlanıyor 
</HEADLINE>
<TEXT>

     Almanya'da Noenaziler, İkinci Dünya Savaşı ile ilgili bir serginin yeniden açılmasını protesto etmek amacıyla 1 Aralık'ta ülke çapında yürüyüşler yapmaya hazırlanıyor. 
     Aşırı sağcı Almanya'nın Milliyetçi Demokratik Partisi NPD 
     tarafından düzenlenen yürüyüşlere başkent Berlin'de yaklaşık 6 bin kişinin katılması bekleniyor. Berlin polisi, çeşitli karşıt grupların aşırı sağcıları ''tüm imkanları'' ile durdurmak istediklerini açıkladıkları için olayların meydana gelmesinden endişe edildiğini, bu nedenle sıkı güvenlik önlemleri alınacağını belirtti. Fransa, Belçika, İspanya ve İskandinav ülkelerinden aşırı sağcıların da katılacağı yürüyüşte, NPD Başkanı Udo Voigt'un yanı sıra İtalya'daki aşırı sağcı Forza Nuova partisinden Roberto Fiore'nin de birer konuşma yapacakları bildirildi. Berlinli yetkililer, Avusturyalı eski Nazi subayı ve SS üyesi Herbert Schweiger'in konuşma yapmasına ise izin verilmeyeceğini belirttiler. Yürüyüşe kısıtlamalar da getirildiğine dikkati çeken yetkililer, ''eski Nazi rejimini olumlu gösterecek konuşmalara'' ve yürüyüşe katılanların, yakınlarda bulunun bir sinagogun önünden geçmelerine izin verilmeyeceğini kaydettiler. Aşırı sağcılar, 1997 yılında Münih'te de açılan sergiyi protesto etmiş, 1999 yılında da serginin Saarbrücken kentinde açılmasına karşı çıkarak bir bomba patlatmışlardı. 
     






</TEXT>
</DOC>
