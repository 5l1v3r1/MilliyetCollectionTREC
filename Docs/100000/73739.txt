<DOC>
<DOCNO> 73739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/21/spor/spo01.html </URL>
<DATE> 2002/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Arat Köşk'e çıktı 
</HEADLINE>
<TEXT>

Beşiktaş Başkan Adayı, dün Ankara’da temaslarda bulunarak, siyasilere projeleri hakkında bilgi verdi. Hasan Arat, Cumhurbaşkanı Ahmet Necdet Sezer’i de makamında ziyaret etti 
     NECMİ KEPÇETUTAN 

     Başkent’e çıkarma 
     SERDAR Bilgili ile yarışa giren başkan adayı Hasan Arat, dün kurmaylarıyla Başkent’e çıkarma yaptı. Arat ve ekibi önce TBMM’de Beşiktaşlı milletvekilleriyle bir araya geldi ve yemek yedi. Başbakan Yardımcısı Hüsamettin Özkan’la da görüşen Arat, ardından Cumhurbaşkanı Ahmet Necdet Sezer’i makamında ziyaret etti. Sezer, ziyaret sırasında kendisine verilen Beşiktaş’ın tarihçesi adlı kitabı dikkatle inceledi. Arat, Sezer’e projeleriyle ilgili bilgi verdi. 
     
     Yüzleri güldü 
     KÖŞKTEN ayrılan Arat ve ekibi, daha sonra 9. Cumhurbaşkanı Süleyman Demirel’i çalışma ofisinde ziyaret ettiler. Demirel’in yakın ilgi gösterdiği Arat’tan projeleri ile ilgili olarak bilgi aldığı belirtildi. Arat, Ankara’daki ilk gününde TRT Genel Müdürü Yücel Yenal ile de bir araya geldi. Arat ve kurmayları, ardından Hilton Oteli’nde proje sunumunu gerçekleştirdiler. Temaslarının ardından yüzü gülen Arat’ın, Başkent’teki seçim turları bugün de sürecek. 
     
     Karşı atak geldi 
     YENİDEN adaylığını koyan Başkan Serdar Bilgili, dün kongrenin ağır toplarıyla buluştu, kendilerinden destek istedi. Büyük Kulüp’te gerçekleşen buluşmaya Bilgili’nin listesinde yer alacağı belirtilen Cengiz Kaptanoğlu’nun yanı sıra Asbaşkan Yıldırım Demirören ile eski yöneticilerden Gündüz Kaptanoğlu, Recep Yazıcı, İhsan Kalkavan, Turgay Ciner, Zafer Yıldırım ve Aydın İzgeç katıldı. Serdar Bilgili, toplantıda projelerini tamamlamak için destek verilmesini istedi. 
     
     Bilgili sırada 
     LİSTE çalışmalarını büyük bir gizlilik içinde yürüten Başkan Serdar Bilgili, cumartesi günü Ankara’ya gidecek ve burada temaslarını sürdürecek. Başkent’ten İzmir’e geçecek olan Başkan Bilgili, dernek ve kongre üyeleriyle yeniden bir araya gelecek. Bilgili önümüzdeki hafta listesine alacağı isimleri medyaya açıklayacak. Çalışmalarına hız veren Beşiktaş Başkanı, "Yarım kalan projelerimizi tamamlamak için iki yıl daha görev istiyoruz" dedi. 
     
22. tesis açıldı      İSTANBUL’DA "100 Gönüllü, 100 Tesis" projesi kapsamında temeli 5 Mayıs 2001’de atılan Yakacık İTO Spor Salonu, dün Bakan Fikret Ünlü tarafından hizmete açıldı. Törene Vali Erol Çakır, Fenerbahçe Başkanı Aziz Yıldırım, Beşiktaş Başkanı Serdar Bilgili, İTO Başkanı Mehmet Yıldırım, İl Müdürü Vedat Bayram ve çok sayıda konuk katıldı. 
     ÜNLÜ, tesis için İstanbul Ticaret Odası’na teşekkür etti ve "Tuttuğunuz altın olsun. Kutsal bir iş yaptınız" dedi. Kapalı alanı 4 bin 285 metrekare olan komplekste sağlık, hakem, idareci odalarının yanı sıra, dört soyunma odası ve 232 metrekarelik kondisyon salonu bulunuyor. Proje kapsamında İstanbul, 22. tesisine kavuştu. 
     
"Fener mi, asla "      BEŞİKTAŞ’TA kaptan Tayfur, Tümer ve gol krallığının iddialı ismi İlhan Mansız, Kadıköy Kız Lisesi’ndeki panele katıldılar. Bir öğrencinin "Fenerbahçe’ye gider misiniz " sorusuna İlhan’ın, "Asla gitmem. Hayır demeyeceğim tek takım Real Madrid’dir" yanıtını vermesi alkışlandı. Golcü futbolcu, Sergen’i çok beğendiğini, Ahmet Dursun’la da birlikte oynamak istediğini söyledi. 
     TAYFUR, seçimlerin dışında kaldıklarını belirtirken, Tümer de, kalan 7 maçı kazanıp, ipi göğüsleyeceklerini ileri sürdü. Tümer’in, "Biraz daha kaliteli sorular sorun" sözleri gerginlik yaratırken, öğrenciler "Siz hangi üniversiteden mezunsunuz da kaliteden söz ediyorsunuz" diyerek tepki gösterdi. İlhan’dan imza almak için birbirleriyle yarışan bazı öğrenciler fenalık geçirdi. 
     
Tümer şüpheli      ÇAYKUR Rize maçı için bir günlük aradan sonra dün işbaşı yapan Beşiktaş’ta, Almanya’da mahkemeye giden Daum ve Roland Koch’un yanı sıra kaleci Myhre de idmana katıldı. Sağ diz yan bağlarından sakat olan Tümer sabah testten geçirildi. 
     FULYA’DAKİ çalışmada düz koşu ile yetinen bu oyuncunun hafta sonunda forma giymesinin zor olduğu bildirildi. Tümer’in yerine Daum’un, Bayram’a şans vermesi bekleniyor. Antrenmanda futbolcuların eski neşelerini kazandıkları gözlendi. 
     
Kongre Kulisi      Başkan’dan açılış 
     SİYAH - Beyazlı kulüpte 31 Mart’taki olağan kongrede başkanlığa yeniden adaylığını koyan Serdar Bilgili, yarın dernek açılışı yapacak. Bilgili, saat 14.00’te Perpa Beşiktaşlılar Derneği’nin açılışına katılacak. 
     
     Kongre Akatlar’da 
     BEŞİKTAŞ Yönetim Kurulu, Genel Kurul’un Akatlar Spor Kompleksi’nde yapılmasını kararlaştırdı. 24 Mart’ta bu tesislerde yapılacak seçim kongresi, çoğunluğun sağlanamaması halinde 31 Mart’a ertelenecek. Aynı tarihte çoğunluk aranmayacak ve kongre gerçekleştirilecek. 
     
     Listeler tamam 
     İKİ başkan adayının tüzük gereği Divan Kurulu’na vermesi gereken geçici listelerinin hazır olduğu öğrenildi. Hasan Arat, Ankara ve İzmir programları nedeniyle listeyi dün Divan Kurulu’na verdi. Serdar Bilgili’nin de iki gün içinde Divan’a listesini vereceği kaydedildi. İki aday da listelerde değişiklik yapabilecek. 
     
     Necati Toker, Divan’a aday 
     KULÜPTE uzun yıllar hukuk danışmanlığı yapan Avukat Necati Toker, Divan Kurulu başkanlığına adaylığını koyacak. Güçlü bir yönetimle seçimlere gireceğini belirten Toker, listesinde M.Kemal Ulusu, Ethem Özçelik, Gültekin Demir ve Burhan Tanış gibi isimlere yer verecek. 
     
     Yamantürk’ün oyu 
     ESKİ yöneticilerden Tevfik Yamantürk, oyunu Hasan Arat’a vereceğini açıkladı. Serdar Bilgili’nin 10 yıldır kulübün içinde olduğunu hatırlatan Yamantürk, "Ortaya çıkıp, deneyimsiz olduğunu söylemeye hakkı yok. Bunun adı olsa olsa beceriksizliktir" dedi. 
     



 SPOR 

























</TEXT>
</DOC>
