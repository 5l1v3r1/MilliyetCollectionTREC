<DOC>
<DOCNO> 74363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/24/son/soneko05.html </URL>
<DATE> 2002/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
1985'ten bu yana 7.4 milyar dolarlık özelleştirme gerçekleşti 
</HEADLINE>
<TEXT>

     Türkiye'de 1985 yılından bu yana toplam 7.4 milyar dolar tutarında özelleştirme gerçekleştirildi. 
     Devlet Bakanı Yılmaz Karakoyunlu, SP Ankara Milletvekili Zeki Çelik'in özelleştirme uygulamalarına ilişkin soru önergesini yanıtladı. 
     Geçen 15 yıl içinde sermaye ve teknoloji birikimi ile siyasi istikrarın yeterli düzeyde olmamasının özelleştirmeyi istenilen düzeye getirmediğini bildiren Karakoyunlu, ''Dolayısıyla bu süre içerisinde özelleştirmede istenilen sonuçlara ulaşılamamıştır'' dedi. 
     Karakoyunlu, son dört yıl içinde özellikle 1998 ve 2000 yıllarında özelleştirmede ciddi boyutlarda gelişme kaydedildiğini belirterek, 2000 yılında 30 kamu kuruluşunun özelleştirildiğini, 118 tesis ve 
     varlık satışının gerçekleştiğini ifade etti. 1985 yılından bugüne kadar yapılan özelleştirme uygulamalarının toplam tutarının 7.4 milyar dolar olduğunu kaydeden Bakan Karakoyunlu, bu tutarın 4 milyar dolarının, biri seçim biri de kriz yıl olan son dört yıl içinde gerçekleştiğini bildirdi. Devlet Bakanı Karakoyunlu'nun verdiği bilgiye göre, 2002 yılında 1.5 milyar dolarlık özelleştirme yapılması hedefleniyor. 1999-2001 yılları arasındaki hedef ile gerçekleştirilen özelleştirme tutarları ise şöyle ''1999 hedefi 4 milyar dolar, 1999 gerçekleşme 38 milyon dolar. 2000 hedefi 5.2 milyar dolar, 2000 gerçekleşme 2 milyar 712 milyon dolar. 2001 hedefi 1 milyar dolar, 2001 gerçekleşme 119 milyon dolar.'' Karakoyunlu, daha etkin ve hızlı bir özelleştirme programı uygulayabilmek için bu görevi üstlenen kurumun, tam yetkili, bağımsız ve yasalarla korunan özerk bir yapıya kavuşturulması gerektiğini bildirdi. Bankacılık sektöründe olduğu gibi özeleştirmeyi de siyasi mekanizmanın dışına çıkarmanın önemine dikkat çeken Karakoyunlu, uygulamaları klasik kamu bürokrasisinden ve onun kurum ve işleyişlerinden farklı çalışan, evrensel olarak kabul gören, ekonomik rasyoneli olan usul ve esasların uygulanabildiği özerk bir yapıya teslim etmenin daha doğru olacağını kaydetti. Bakan Karakoyunlu, bu amaçla yürütülen mevzuat çalışmalarının tamamlandığını bildirdi. 
     






</TEXT>
</DOC>
