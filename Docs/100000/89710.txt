<DOC>
<DOCNO> 89710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/14/dunya/adun.html </URL>
<DATE> 2002/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan gafleti 
</HEADLINE>
<TEXT>

ABD’nin Kosova’da casus uçaklarından elde ettiği çok gizli’ görüntülerin, şifresiz gönderildiği uydu üzerinden isteyen herkes tarafından rahatça izlenebildiği ortaya çıktı 
     DIŞ HABERLER SERVİSİ 

     11 Eylül saldırılarına yönelik sinyalleri önceden haber almasına rağmen iyi değerlendirme yapamadığı için teröristleri durduramayan dolayısıyla son dönemde şimşekleri üzerine çeken Amerikan istihbaratı, bu kez de vahim sonuçlar doğurabilecek bir "casus uçak" skandalıyla karşı karşıya bulunuyor. 
     Uydulara meraklı olan bir İngiliz mühendisin fark etmesi sonucu kamuoyuna yansıyan bilgilere göre, Balkanlar’daki NATO barış gücü ve antiterör operasyonlarını gözlemleyen insanlı ve insansız Amerikan casus uçakları tarafından elde edilen "çok gizli" görüntüler şifresiz olarak ticari bir uyduya yollandığı için, uzun süredir Avrupa’da uydu anteni olan herkese açık bulunuyor. 
     
     Bilgileri düşmana yolluyormuşuz’ 
     Uzmanlar, gizli yürütüldüğü varsayılan istihbarat toplama faaliyetindeki laçkalığın doğurduğu güvenlik zaafına da dikkat çekiyorlar. ABD’li bir askeri istihbarat yetkilisinin, "Bu bilgileri potansiyel olarak doğrudan düşmanlarımıza yolluyor gibi görünüyoruz" şeklindeki açıklaması da tehlikenin büyüklüğünü ortaya koyuyor. 
     Amerikan casus uçaklarının Balkanlar üzerinde elde ettiği canlı görüntülerin, 6 ayı aşkın süredir Brezilya üzerindeki ticari bir TV yayın uydusu olan Telstar 11’e şifresiz olarak gönderildiği, İngiliz mühendis John Locker tarafından ortaya çıkarıldı. 
     Avrupa’da uydu anteni olan herkesin hiçbir ekstra masrafa girmeden, küçük bir ayarlamayla televizyondan rahatça izleyebileceği NATO’nun keşif - gözetleme görüntüleri, Telstar 11’in internete bağlı olması nedeniyle sanal ortamdan da canlı şekilde takip edilebiliyor. 
     
     Uyarılar fayda etmedi 
     Bu güvenlik açığını geçtiğimiz yıl fark eden Locker, o tarihten itibaren durumu defalarca İngiliz, Amerikan ve NATO yetkililerine ilettiğini ancak uyarılarının gözardı edildiğini açıkladı. ABD Savunma Bakanlığı’nın Pentagon Savunma Politikası Kurulu Başkanı Richard Perle, "Bu verileri şifreleme yönünde planlarımız var" demekle yetindi. 
     



 DÜNYA 










</TEXT>
</DOC>
