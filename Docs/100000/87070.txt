<DOC>
<DOCNO> 87070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/ekonomi/eko07.html </URL>
<DATE> 2002/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolar kuru 1 milyon 440 bin TL 
</HEADLINE>
<TEXT>

Başbakan Ecevit’in MGK toplantısına katılamaması, doları bankalararası piyasada 1 milyon 440 bine yükseltti 
     EKONOMİ SERVİSİ 

     Başbakan Ecevit’in sağlığına endekslenen piyasalar dünü de hareketli geçirdi. Önce Ecevit’in Milli Güvenlik Kurulu’na MGK katılamaması, ardından vergi paketinin ilk maddesinin TBMM Plan Bütçe Komisyonu’ndan geçmemesi, yatırımcıların dövize yönelmesine neden olurken, dolar serbest piyasada 10 bin, bankalararası piyasada 27 bin lira, bono da iki puan yükseldi. Borsa 10 bin 508 puanla yılın en düşük düzeyine indi. 
     
     Vergi moralleri bozdu 
     Saat 11.50’de gelen Ecevit’in MGK’ya katılamayacağı haberi dövize kaçışı hızlandırdı. Bankalararası döviz piyasasında 1 milyon 412 bin lira olan dolar haberle birlikte 1 milyon 420 bine çıktı. 
     Saat 14.00’te kapanan spot piyasada aynı gün vadeli işlemler dolar, alışta 1 milyon 419 bin, satışta 1 milyon 424 bin lira olurken cuma valörlü işlemler 1 milyon 433 bin liraya kadar yükseldi. Fiyatlarda ikinci tırmanış, IMF’ye söz verilen vergi paketinin 1. maddesinin Plan ve Bütçe Komisyonu’na takılmasıyla yaşandı. Bankalararası piyasasında dolar günü 1 milyon 440 binden kapattı. 
     
     Borsa dip yaptı 
     Bono piyasasında 9 Nisan 2003 vadeli bonoda aynı gün vadeli işlemler yüzde 59.4’ten kapanırken cuma valörlü işlemler 2.4 puan artışla yüzde 61.8’e çıktı. 
     Yatay hareket eden ve Ecevit’in MGK’ya katılmayacağının açıklandığı saatlerde 10.833 puan düzeyinde bulunan borsada ise endeks ikinci seansa 10 bin 632 puandan başladı. Gün içinde 10.471 puana kadar düşen endeks günü 10.588 puandan kapatarak 2002 yılının en düşük seviyesinden günü tamamlamış oldu. 
     Tüm piyasaların seçim, Ecevit’in sağlığı ve AB tartışmalarına endekslendiğini belirten uzmanlar, bu nedenle kimsenin piyasayı yorumlayamadığını dile getirdi. 
     



 EKONOMİ 















</TEXT>
</DOC>
