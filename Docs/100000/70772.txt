<DOC>
<DOCNO> 70772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/04/son/sontur10.html </URL>
<DATE> 2002/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Mühendislik deyimleri Türkçeleştirilecek 
</HEADLINE>
<TEXT>

     Türk Dil Kurumu TDK ile mühendislik fakülteleri, mühendislik terimlerinin Türkçeleştirilmesi konusunda ortak çalışma yapacak. 
     Türk Dil Kurumu'ndan yapılan yazılı açıklamaya göre, Mühendislik Terimleri Sözlüğü'nün hazırlanması için bu konuda uygulanacak yöntemin belirlenmesi ve çalışma gruplarının oluşturulması amacıyla Türk Dil Kurumu ve Mühendislik Fakülteleri Dekanları Konseyi'nin işbirliğinde ''Mühendislik Terimleri Bilgi Şöleni'' düzenlenecek. 
     Açıklamada, Mühendislik Fakülteleri Dekanlar Konseyi'nde, ''mühendislik terimlerinin Türkçeleştirilmesi, bütün mühendislik fakültelerinde ortak terimlerle öğretim yapılması ve bu amaçla Türk Dil Kurumu ile ortak çalışmalar yürütülmesi'' kararı alındığı kaydedilerek, bu amaçla oluşturulan Mühendislik Terimleri Çalışma Grubu'nun, çalışma ilkelerini görüşmek üzere TDK'da bir toplantı yaptığı bildirildi. 
     Açıklamaya göre, Atatürk Kültür Dil ve Tarih Yüksek Kurumu Başkanı Prof. Dr. Sadık Tural, Türk Dil Kurumu Başkanı Prof. Dr. Şükrü Haluk Akalın, Prof. Dr. Hamit Serbest, Prof. Dr. İmdat Kara, Prof. Dr. Hamza Zülfikar ve Prof. Dr. Nevzat Gözaydın'ın da katıldığı hazırlık toplantısında, öncelikli olarak mühendislik bilimlerine ait terimlerin karşılıklar kılavuzunun hazırlanmasının kullanım açısından daha uygun olacağı belirtildi. 
     Toplantıda ayrıca, komisyon üyelerinin, terim çalışmalarında gönüllü olarak yer almak isteyen öğretim üyelerinin, bilgi şölenine katılımının sağlanması, ayrıca çeşitli meslek kuruluşlarından ve bilim kurumlarından da destek istenmesi konularında görüş birliğine vardığı bildirildi. 
     






</TEXT>
</DOC>
