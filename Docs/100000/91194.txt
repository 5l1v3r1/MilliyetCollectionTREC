<DOC>
<DOCNO> 91194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/son/sondun23.html </URL>
<DATE> 2002/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Anlaşma olmazsa sorumlusu biz olmayacağız" 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs konusunda anlaşmaya varılamazsa, bunun sorumlusunun Türk tarafı değil, Kıbrıs'ı alıp gitmeye çalışan Rum tarafı olacağını söyledi. 
     Denktaş, 16 Ocak'ta başlayan Kıbrıs görüşmelerindeki gelişmelerle ilgili olarak ilk kez düzenlediği basın toplantısında, Rumların son zamanlardaki tavırların, kendilerinin görüşmelerden çekilmesini sağlamaya ve Avrupa Birliği Sevilya zirvesini etkilemeye yönelik olduğunu belirtti. 
     Rum basınında, ''Görüşmeler çöktü, bitti'' diye ve bunların Türk tarafının tutumundan kaynaklandığı yönünde haberler çıktığına işaret eden Denktaş, görüşmelerin devam ettiğini söyledi. Denktaş, ''Görüşmeler, hakkımız alıncaya kadar, Kıbrıs Türk halkının haklarını koruyan, kalıcı, bizi yeniden 1963-1974 yıllarına götürmeyecek bir anlaşma yapılıncaya kadar da devam edecektir'' dedi. 
     Ne yapmak istediklerini 29 Nisan tarihli belgelerinde ortaya koyduklarını belirten Denktaş, iki kurucu devlete dayalı, uluslararası kimliği olan, yeniden bozulamayacak, kalıcı bir ortaklık kurmak için uğraştıklarını söyledi. Denktaş, yeni ortaklık devletinin Avrupa Birliği ile ilişkiye girebileceğini ve BM'de yeri olacağını kaydetti. 
     





</TEXT>
</DOC>
