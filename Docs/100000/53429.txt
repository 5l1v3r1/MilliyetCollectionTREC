<DOC>
<DOCNO> 53429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/21/son/sonspo10.html </URL>
<DATE> 2001/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli "Göztepe ile İzmir'de oynamak gerçekten zor..." 
</HEADLINE>
<TEXT>

     Fenerbahçe Teknik Direktörü Mustafa Denizli, Göztepe ile İzmir'de oynamanın çok zor olacağını belirterek, ''Yara almadan İstanbul'a dönmek istiyoruz'' dedi. 
     Denizli, Samandıra Tesisleri'nde gerçekleştirilen idman öncesi düzenlediği basın toplantısında, takım olarak iyi bir seri yakaladıklarını ve bunu sürdürmek amacında olduklarını vurgulayarak, ''Göztepe lige iyi bir başlangıç yaptı ve bu görüntüsünü sürdürüyor. 
     İki takım için de çok zor bir maç olacak. Biz yolumuza devam etmek istiyoruz'' diye konuştu. 
     
     Sakatların çokluğu 
     Sakat futbolcularının sayısının fazla olmasının özellikle antrenman programlarını aksattığından yakınan Denizli, ''Ancak büyük takımlar bunları sorun etmemeli'' dedi. 
     Denizli, futbolda 1 aya varan sakatlıkların çok ciddi olduğunu, bu futbolcuların takımla çalışmalara başlamaları halinde bile, form tutmalarının zaman alacağını kaydetti. 
     
     Oktay sorunu 
     Sakat olmasına rağmen, forma giyen Oktay Derelioğlu'na da değinen Denizli, şunları söyledi 
     ''Oktay'ın fıtık sorunu var. Kendisine değişik bir program uyguluyoruz. Ayrıca sakat olduğu bölgeyi korumak için yaptığı koşular, farklı ağrılara neden oluyor. Devre sonuna kadar Oktay'ı en iyi şekilde kullanmak zorundayız. Ondan sonra da operasyon gerekiyorsa yapılır ve ikinci yarıda problemi kalmaz.'' Tecrübeli teknik adam, son idmana katılmayan Lazetiç'in eşinin hasta olduğunu, burada kimseleri olmadığı için de Yugoslav futbolcunun hastanede eşinin başında beklediğini söyledi. 
     
     Zorlu maç 
     Denizli, Fenerbahçe'nin zorlu bir maç trafiği içine girdiğini de vurgulayarak, ''Göztepe, Altay ve Beşiktaş ile oynayacağız. Bu 3 maça da çok önem veriyoruz'' şeklinde konuştu. 
     Fenerbahçe'nin bu maçlardan en az hasarla çıkması gerektiğini kaydeden Denizli, takım olarak ellerinden geleni yapacaklarını ifade etti. 
     
     24 maçlık rekor 
     Denizli, Fenerbahçe'nin evinde üst üste 24 maç kazanmasının fazla gündemde tutulmasının, futbolcular üzerinde stres yaratabileceğini belirtti. 
     Fenerbahçe'nin iç sahalarda Türk futbol tarihinin en başarılı takımı olduğunu kaydeden Denizli, ''Evimizde 2 maç daha kazanırsak, dünya kulüpleri arasında da ilk sıraya yerleşeceğiz'' dedi. 
     
     'Genç oyunculardan memnunum' 
     Bir gazetecinin, ''Sakatlıklar sonrası şans bulan genç oyuncuların formundan memnun musunuz'' sorusuna Denizli, şöyle yanıt verdi 
     ''Takımda ayırım yapmam, ancak genç oyuncularımdan oldukça memnunum. Kadro oluşturulurken genç ve yaşlı ayırımı yapılmaz. Herkes Fenerbahçe'nin başarısındaki gereken katkıyı, gereken dönemlerde yapacaktır. Bu paylaşımdır, bir nöbet değişimidir. Fenerbahçe bütün oyuncularını kullanacaktır. Futbolcular da görevlerini yerine getirmek için vardır.'' 
     






</TEXT>
</DOC>
