<DOC>
<DOCNO> 78460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/15/son/sondun24.html </URL>
<DATE> 2002/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan'ın Ankara Büyükelçisi'nin Türkiye raporu.. 
</HEADLINE>
<TEXT>

     Türkiye'nin Batı Trakya, Rodos ve İstanköy'deki Türk Azınlığa yönelik faaliyetlerini 2001 yılında artırdığı, önümüzdeki dönemde daha da artırmasının beklendiği öne sürüldü. 
     Yunanistan'ın Ankara Büyükelçisi Yannis Korantis'in Yunanistan Dışişleri Bakanlığı'na gönderdiği 2001 yılı Türkiye raporunu ele geçirdiğini iddia eden Elefteros Tipos gazetesi, bugünkü yazısında rapordan alıntılar yayınladı. 
     Elefteros Tipos'un haberine göre, Korantis raporunda, Türkiye'nin Batı Trakya'da ''ortak bir yönetim noktasına ulaşma çabası'' içerisinde olduğunu yazdı. Korantis'in raporuna göre Türkiye'nin Batı Trakya'daki faaliyetleri şöyle 
     ''Türk yetkililerin gazeteciler eşliğinde bölgeyi sık sık ziyaret etmeleri, uluslararası alanda faaliyet gösterecek Batı Trakya Türk dernekleri kurulmasına çalışılması, AB müktesebatından faydalanılması, Batı Trakyalı müftüler aleyhine açılan davaların bir kısmının lehlerine sonuçlanması unsurunun kullanılması ve Yunanistan dışında yaşayan Batı Trakyalı Türklerin, Kosova savaşı öncesi yurtdışında yaşayan Arnavutların UÇK'ya yardım için örgütlenmelerine benzer biçimde teşkilatlanmaları için çaba harcanması.'' Ankara'nın Rodos ve İstanköy'de de ''varlığını hissettirmeye yönelik faaliyetler'' içerisinde olduğunu öne süren Korantis, Türkiye'nin folklor ekipleri göndermek gibi kültürel faaliyetlerinin ''göründüğü gibi masum olmadığını'', ayrıca, Türkiye'nin Rodos Konsolosluğu aracılığıyla adadaki Musevi toplumuna açılmaya çalıştığını da iddia etti. 
     





</TEXT>
</DOC>
