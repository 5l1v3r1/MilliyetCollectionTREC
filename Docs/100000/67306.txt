<DOC>
<DOCNO> 67306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/12/son/sontur12.html </URL>
<DATE> 2002/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz "Irak'a müdahale arzu edilmeyen bir durumdur" 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, ''Irak'a olası bir askeri müdahalenin Türkiye açısından arzu edilmeyen bir durum olduğunu belirterek, ''Türkiye ekonomisine olumsuz yönde etki yapacağı da kesindir. Bu olumsuzluğun ne ölçüde gerçekleşeceği konusu spekülasyona açıktır. Ama şu aşamada temennimiz böyle bir müdahalenin gerçekleşmemesidir'' dedi. 
     Yılmaz, partisinin Başkanlık Divanı toplantısı için ANAP Genel Merkezi'ne gelişinde gazetecilerin sorularını yanıtladı. 
     Bir gazetecinin, ''AB Türkiye Temsilcisi Karen Fogg ile ilgili İP Genel Başkanı Doğu Perinçek çeşitli açıklamalarda bulundu, gizli yazışmalarından söz etti ve bunlar içinde sizin de adınızın geçtiği söyleniyor. Sayın Cumhurbaşkanı'nın hizaya getirilmesi ve Türk devletinin hakkından gelmek gibi ifadeler de olduğu söyleniyor. AB'den sorumlu Başbakan Yardımcısı olarak bir değerlendirmede bulunacak mısınız '' sorusu üzerine Yılmaz, şu aşamada bir değerlendirmede bulunmayacağını söyledi. 
     Yılmaz, ''Çünkü, bunların doğruluğu meşkuktur. Bunları açıklayan merkezin de daha önceki açıklamalarının ne kadar güvenilmez olduğunu kendi tecrübelerimle bildiğim için şu aşamada herhangi bir açıklama yapmayacağım'' dedi. 
     Yılmaz, dün yapılan Bakanlar Kurulu toplantısında ekonomi kurmaylarının Irak'a müdahalenin ekonomiyi çok fazla etkilemeyeceği yönünde görüşlerini beyan ettikleri anımsatılarak, bu görüşe katılıp katılmadığının sorulması üzerine, ''Tabii ki Irak'a olası bir askeri müdahale Türkiye açısından arzu edilmeyen bir durumdur. Türkiye ekonomisine olumsuz yönde etki yapacağı da kesindir. Bu olumsuzluğun ne ölçüde gerçekleşeceği konusu spekülasyona açıktır. Ama şu aşamada temennimiz böyle bir müdahalenin gerçekleşmemesidir'' diye konuştu. 
     ANAP Lideri Yılmaz, ANAP'tan istifa eden Ankara Milletvekili Yıldırım Akbulut'un DYP'ye geçtiğini hatırlatan bir gazetecinin, ''Bu istifalar, ne zaman sona erecek '' şeklindeki sorusunu, ''Sayın Akbulut'un istifası bizden bir şey götürmez. Kendisinden çok şey götürür. Eğer Anavatan'da hala sadece kendi ikbali için politika yapanlar varsa, onların da ayrılmasında fayda var'' diye yanıtladı. 
     Yılmaz, ''19 Mart'a kadar kısa vadeli hedeflerin gerçekleşmesi için süre daralıyor. Buna dikkat çekmiştiniz. Hükümet olarak öncelikleri belirlediniz mi 19 Mart'a kadar öncelikli olarak hangi yasalar çıkacak '' sorusuna, ''Biz AB Genel Sekreterliği olarak kısa vadeli hedeflerle ilgili yapılması gerekenleri belirledik. Bunları kısa zamanda hükümete götüreceğiz. Takvime uyma konusunda da bir formülümüz var. Eğer hükümetten de gerekli desteği görürsek taahhütlerimizi zamanında yerine getireceğiz'' karşılığını verdi. 
     Yılmaz, bunların hangi yasalar olduğunun sorulması üzerine ise hükümet ile mutabakata bağlanınca bunları kamuoyuna açıklayacaklarını bildirdi. 
     Bir gazetecinin, ''Kısa vadede RTÜK yasasının değiştirilmesi de söz konusu, bu bağlamda Kürtçe yayın gündeme gelebilir mi '' sorusunu yanıtlarken de Yılmaz, ''Dediğim gibi şu aşamada henüz daha hükümette bunları tartışmış değiliz. Hükümetle tartışıp, bunları yasa tasarısına dönüştürdükten sonra kamuoyuna açıklayacağız'' diye konuştu. 
     






</TEXT>
</DOC>
