<DOC>
<DOCNO> 66087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/05/son/sontur14.html </URL>
<DATE> 2002/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray maçı öncesinde sahte bilen satanlar yakalandı 
</HEADLINE>
<TEXT>

     Antalyaspor-Galatasaray maçı öncesi sahte bilet basarak piyasaya sürdüğü belirtilen 7 kişi yakalandı. 
     Maç öncesinde bazı seyircilerin ihbarı üzerine harekete geçen Antalya Kaçakçılık ve Organize Suçlar Şube Müdürlüğü ekipleri, sahte bilet basarak piyasaya süren 7 kişi ile birlikte, 219 sahte bilet, 260 barkotlu geçiş fişi, sahte biletlerin basım işleminde kullanılan 1 makine, 1 bilgisayar ve sahte mühüre el koydu. 
     Antalya Kaçakçılık ve Organize Suçlar Müdürlüğü'nden yapılan açıklamada, Antalyaspor-Galatasaray maçına girmek isteyen bazı seyircilerin elinde bulunan barkotlu geçiş fişlerinin, açık tribün turnikelerini açmaması üzerine harekete geçildiği ve stat çevresinde sahte bilet sattığı tespit edilen Eyüp Çiftçi'nin gözaltına alındığı bildirildi. 
     Eyüp Çiftçi'nin karakolda verdiği ifade doğrultusunda operasyonun genişletildiğini belirten yetkililer, Bayram ve Muhittin Çiftçi, Serdar Korkmaz ve Nuri Deniz Sümüren'in de gözaltına alındığını kaydettiler. 
     Yetkililer, soruşturmanın derinleştirilmesi üzerine biletlerin Antalya'da illegal olarak çalışan, Servet Doğan'a ait bir matbaada basıldığını, biletler üzerine vurulan ve Gençlik Spor İl Müdürlüğü'nün mührünün taklit edildiği kaşenin de, Abdullah Dilek tarafından yapıldığının anlaşıldığını ifade ettiler. 
     Yetkililer, operasyonlar sırasında bulamadıkları kaşeyi, Abdullah Dilek'in verdiği ifade doğrultusunda Büyükşehir Belediyesi'ne ait çöplükte bulduklarını bildirdiler. 
     Gözaltına alınan sanıkların karakoldaki ifadelerinde, giriş ücreti 10 milyon lira olan açık tribünler için 360 sahte bilet ve barkotlu 
     geçiş fişi basarak stat çevresinde sattıklarını kabul ettikleri belirtilirken, sanıkların, ''teşekkül oluşturarak sahtecilik yapmak'' suçundan adliyeye sevkedildikleri kaydedildi. 
     






</TEXT>
</DOC>
