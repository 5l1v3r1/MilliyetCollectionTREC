<DOC>
<DOCNO> 83709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/13/son/sondun27.html </URL>
<DATE> 2002/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da 10 Türk seçimlere katılıyor 
</HEADLINE>
<TEXT>

     Hollanda'da gelecek 4 yıllık dönem için parlamentonun meclis kanadının 150 üyesinin belirleneceği genel seçimler, 15 Mayıs Çarşamba günü yapılacak. 
     15 partinin katıldığı seçimlerde, hiçbir partinin tek başına 
     iktidar olabileceği sayıda üye çıkarması beklenmiyor. 
     Son kamuoyu yoklamalarına göre, anamuhalefet partisi Hıristiyan Demokratlar ile koalisyon ortaklarından İşçi Partisi ve diğer koalisyon ortağı Liberal Parti'nin, yaklaşık 30'ar milletvekili kazanabileceği tahmin ediliyor. 
     Koalisyon ortağı partilerin oy kaybına uğraması beklenen seçimlerde, geçen hafta başında uğradığı silahlı saldırıda ölen sağcı politikacı Pim Fortuyn'un kendi adına oluşturduğu listesinin de 20'nin üzerinde sandalye kazanacağı öngörülüyor. 
     
     TÜRK ADAYLAR 
     Seçimlerde, Türk kökenli 10 aday da değişik partilerden milletvekilliği için yarışacak. 
     Halen milletvekili olan, İşçi Partisi listesinin 10'uncu sırasında yer alan Nebahat Albayrak ile Hıristiyan Demokratlar listesinin 15'inci sırasında bulunan Coşkun Çörüz'ün kazanmalarına kesin gözüyle 
     bakılıyor. Zeynep Alantor, İşçi Partisi'nin aday listesinin 64'üncü sırasında bulunuyor. Liberal Parti'den diğer milletvekili Fadime Örgü ise listenin 37'nci sırasında yer alıyor. Bu adayların dışında, Demokratlar 66 Partisi listesinin 11'inci sırasında Fatma Koşar-Kaya ile 27'nci sırasında Müslüm Yıldırım ve Yeşil Sol'un 18'inci sırasında Doğan Gök milletvekilliğine aday gösterildi. Seçimlerde, bu yıl yeni kurulan ve ilk kez katılacak İstikrarlı Hollanda Partisi'nden de Türk kökenli 3 aday mücadele edecek. Bu partinin eşbaşkanı Seyfi Özgüzel listenin birinci sırasında, Cengiz Alkılıç üçüncü ve Nuran Özan da yedinci sırasından seçimlere katılacak. 
     
     TERCİHLİ OYLAR ÖNEMLİ 
     Parti listelerinin seçilemeyecek sırasında yer alan Türk kökenli adaylar, adlarına verilmiş tercihli oy almaları halinde, üst sıralardaki adayın yerine seçilebilecek. 
     Bunun için adayın, bir milletvekili seçilebilmek için gerekli oy sayısı kadar tercihli oy alması gerekiyor. 
     Seçimlerde genellikle oylar listebaşı adayına veriliyor ve toplam oy sayısına göre milletvekili dağılımı belirleniyor. 
     Hollanda'da bu ülke vatandaşlık hakkını kazanan 18 yaşın üzerindeki bütün Türklerin oy kullanma hakkı bulunuyor. 
     Oy kullanma hakkına sahip 100 bin dolayında Türk olduğu dikkate alındığında, 2'si kesin, diğer Türk kökenli adaylardan da bazılarının milletvekili seçilebileceği belirtiliyor. 
     





</TEXT>
</DOC>
