<DOC>
<DOCNO> 54384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/27/son/sonspo10.html </URL>
<DATE> 2001/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Kulübü Yönetim Kurulu "Batista ile ilgilenmiyoruz" 
</HEADLINE>
<TEXT>

     Fenerbahçe Kulübü Yönetim Kurulu, Galatasaray ile anlaşan Gaziantepsporlu Batista ile ilgilenmediklerini açıkladı. 
     Sarı-lacivertli kulübün resmi internet sitesi ''www.fenerbahce.org''da yer alan açıklamada şu görüşlere yer verildi 
     ''Son günlerde yazılı ve görsel basınımızda futbolcu Batista'ya Fenerbahçe'nin talip olduğu ve bu oyuncuyu almak için çaba gösterdiği şeklinde bir imaj yaratılarak, bu oyuncunun Fenerbahçe'ye geleceği sanki kesinmiş gibi haberler yapılmaktadır. 
     Sadece yorumlara yönelik, basında gündem oluşturan böyle haberler gerçeği yansıtmamakta olup, Batista'nın iyi bir oyuncu olmasına rağmen kulübümüze transferi düşünülmemiştir. 
     Fenerbahçe Spor Kulübü Yönetim Kurulu istediği her oyuncuyu alabilecek güçtedir ve istediği oyuncuları da Fenerbahçe'ye kazandıracaktır. 
     Oyuncu Batista'nın Galatasaray Spor Kulübü'ne hayırlı olmasını dileriz.'' 
     






</TEXT>
</DOC>
