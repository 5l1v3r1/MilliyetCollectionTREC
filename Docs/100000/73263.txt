<DOC>
<DOCNO> 73263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/18/son/soneko17.html </URL>
<DATE> 2002/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulaştırma Bakanı "Telekom'u almaya hazır piyasa oluşmadı" 
</HEADLINE>
<TEXT>

     Ulaştırma Bakanı Oktay Vural, Türk Telekom'un özelleştirilmesi için oluşturulan ihale komisyonunun Nisan ayında bir yol haritası belirleyeceğini bildirdi. 
     Dünya Telekomünikasyon Kalkınma Konferansı'nda A.A muhabirinin sorularını yanıtlayan Vural, ihale komisyonunun Türk Telekom'un yeniden yapılanmasına ilişkin kurumdan gelecek bilgiler ışığında bir yol haritası çizeceğini, bu harita içinde Türk Telekom'un şirketleşme planı, değer tespiti ve özelleştirme sürecinde müşavirin tespiti gibi perspektiflerin yer alacağını söyledi. 
     Vural, piyasadan bir netice alınmadan Türk Telekom'un değerine ilişkin açıklama yapmanın doğru olmadığını dile getirerek, Türk Telekom'un değer tespitinde rekabet ettiği teknolojilerin önemli rol oynayacağını söyledi. 
     Telekom sektörüne yatırım yapacak mali kesimin durumunun da telekomünikasyon sektörünün değerini etkilediğine işaret eden Vural, şunları kaydetti 
     ''Bu nedenle sadece bizim hazır olmamız değil, aynı zamanda bunu alacak piyasaların da telekomünikasyon sektörüne yatırım yapmasını sağlayabilecek bir ortam olması lazım. Dünyada finansal bir kriz olduğu için bu yatırımlara yönelik kaynaklar azaldı. Türk Telekom'un özelleştirilmesinin önündeki en büyük sıkıntılardan biri odur. Yani, bunu almaya hazır yeterince bir piyasa oluşmuş değil. Bir taraftan biz Türk Telekom'un özelleştirilmesine hazırlanırken, diğer taraftan dünyadaki gelişmeleri takip ederek, uygun zamanda özelleştirmesini yapmak lazım. Bunu değerlendirecek olan da ihale komisyonu.'' Vural, sektörde yeni teknolojilerin ortaya çıktığını ve bunların dikkate alınması gerektiğini de belirterek, yabancıların teknolojik gelişmelere uygun olarak piyasaya girmek istediklerini söyledi. 
     Türkiye'de önemli ölçüde telekomünikasyon tüketicisi bulunduğunu, 19 milyonu aşkın sabit telefon, 18 milyon da mobil telefon abonesi 
     olduğunu vurgulayan Vural, ''Türkiye'de teknolojik yenilenmelere yönelik çok ciddi bir talep var. Bu talep iyi bir pazar oluşturmuştur. Pazar, özel sektör ve yabancılar için caziptir'' dedi. 
     
     Cazip bir yatırım 
     Bakan Vural, telekomünikasyon sektörünü sadece bir hizmet verme olarak görmemek gerektiğini ve bunu üretim boyutu ile düşünmek gerektiğini vurgulayarak, tükettiğimizden dana fazla katma değerin Türkiye'de kalmasını temin edecek yöntemleri bulmamız gerektiğini kaydetti. 
     Böyle bakıldığında yabancı yatırımlar için Türk Telekom, telekomünikasyon sektörünün cazip olduğunu vurgulayan Vural, şu anda da önemli büyük şirketlerin Türkiye'de bu konuda yatırım yapmak istediklerini bildirdiklerini söyledi. 
     Vural, dünyada mali kriz olduğu için geçen yıl sektöre yapılan yatırımlarda 320 milyar dolarlık bir azalma olduğunu belirterek, önümüzdeki dönemde kaynakların çoğalmasıyla birlikte talebin artacağını ve bunun da bir malın değerini artıracağını kaydetti. 
     İhale komisyonunun Türk Telekom'un değer tespitinin esasları için Bakanlar Kurulu'na bir teklifte bulunacağını belirten Vural, Türk Telekom'un değerinin arz ve talebin biraraya gelmesiyle oluşacağını söyledi. Vural, ''Türk Telekom'un daha etkin çalışması, yeni teknolojilere yatırım yapması ve sabit telefon yanında GSM operatörüne sahip olması değerini artırır'' diye konuştu. 
     
     2003 sonunda rekabete açılacak 
     Bakan Vural, telekomünikasyon sektöründe meseleye sadece Telekom'un özelleştirilmesi olarak bakmanın doğru olmadığını da ifade ederek, ''Vizyonumuz, telekomünikasyon sektöründe hizmeti sunabilecek, rekabeti temin edecek bir piyasanın oluşmasını sağlamaktır'' dedi. 
     Sektörde rekabeti temin edecek bir yapının nasıl oluşturulacağı arayışı içinde olduklarını ve 2003 sonunda Türk Telekom'un rekabete açılacağını da dile getiren Vural, ''Benim isteğim, Türk Telekom rekabete açıldığı zaman birkaç tane daha Telekom Türkiye'de olsun da, vatandaşa Ben size bu hizmeti Türk Telekom'dan daha iyi, daha ucuza sunarım desin. Özelleştirmeden elde edeceğimiz fayda, vatandaşlarımıza daha kaliteli, çeşitli ve ucuz hizmet sunabilecek bir rekabetçi piyasayı oluşturmaktır. Özelleştirmenin gelir boyutu mali politikaların bir aracı olarak değerlendirilmeli'' dedi. 
     Bakan Vural, roaming ile ilgili yönetmeliğin de ay sonunda çıktığını ve bu konuda olumlu ilerlemelerin yakın zamanda sağlanacağını umut ettiğini söyledi. 
     






</TEXT>
</DOC>
