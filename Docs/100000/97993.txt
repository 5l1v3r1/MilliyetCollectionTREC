<DOC>
<DOCNO> 97993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/son/sonspo08.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Milan, Rui Costa'yı gözden çıkardı, rotayı Rivaldo'ya çevirdi 
</HEADLINE>
<TEXT>

     İspanya'nın Barcelona takımından bonservisi bedava olarak ayrılan Rivaldo'yu hemen almak isteyen AC Milan'ın yöneticileri, bu futbolcuyu ikna etmek için Brezilya'ya gitti. 
     Milan Kulübü yöneticilerinden Ariedo Braida ve Ernesto Bronzetti'nin Rivaldo ile görüşüp ikna etmek için San Paolo kentinde bulunduğu bildirildi. 
     İtalyan spor gazetelerinde yer alan haberlerde, Rivaldo'nun Milan'a geleceğine kesin gözüyle bakılıp, imzanın bugün atılacağı iddia ediliyor. 
     Haberlerde, kırmızı siyahlıların 30 yaşındaki forvet oyuncusuna götüreceği teklifin sezon başına 4.5 milyon Euro'dan 3 yıllık sözleşme olduğu belirtildi. Barcelona'da 6 milyon Euro kazanan Rivaldo'nun Milan'daki Shevchenko, İnzaghi ve Maldini ile aynı oranda yaklaşık 4.5 milyon Euro kazanacağı belirtiliyor. 
     AC Milan'ın 2. Başkanı Adriano Galliani ise Rivaldo'nun alınacağından ümitli olduğunu belirtirken, İspanya'nın Real Madrid takımının da aynı futbolcuyu istemesinden dolayı, ''Dikkatli olmamız gerek, rakibimiz Real. Bizden daha fazla unvan sahibi bir takım, dünyanın en iyisi'' açıklamasında bulundu. 
     Basındaki ifadelerde Rivaldo'nun Milan'a gelmesi halinde Portekizli yıldız Manuel Rui Costa'nın satış listesine konacağı ve Parma'dan Cannavaro'nun alınması projesinin suya düşeceği kaydediliyor. 
     





</TEXT>
</DOC>
