<DOC>
<DOCNO> 74533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/25/son/sonspo10.html </URL>
<DATE> 2002/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, 12 eksikle çalıştı 
</HEADLINE>
<TEXT>

     Çaykur Rizespor'u dün yenerek şampiyonluk şansını sürdüren Beşiktaş, izin yapmadan bugün Antalyaspor maçı hazırlıklarına başladı. 
     Mahkemesi nedeniyle Almanya'ya giden teknik direktör Christoph Daum'un katılmadığı antrenmanda, siyah-beyazlı futbolcular antrenör Roland Koch yönetiminde, koşu yaptıktan sonra, dar alanda çift kale maç oynadı. 
     Siyah-beyazlıların antrenmanını, Daum'un davetlisi olarak İstanbul'da bulunan Almanya'nın Vfl Osnabrück kulübünün genç takımı oyuncuları da tribünden izledi. 
     12 futbolcu yoktu Siyah-beyazlıların bugünkü antrenmanında milli takım kamplarına giden ve sakatlıkları bulunan toplam 12 futbolcu katılmazken, sol ayak bileğinde ağrı olan Sertan da çalışmayı yarıda bıraktı. 
     Antrenmana A Milli Takım'da bulunan İlhan Mansız, Ümit Milli Takım'a çağrılan Tunç, ülkelerinin milli takım kamplarına giden Norveçli Mhyre, Rus Khlestov, Tunuslu Baya ile sakatlık ve hastalıkları bulunan Ali Eren, Tümer, Stavrum, Yasin Sülün, İlhan Şahin, Erman ve Ahmet Yıldırım katılmadı. 
     Siyah-beyazlılar, yarın öğleden sonra Ümraniye Tesisleri'nde yapacağı idmanla, Antalyaspor maçı hazırlıklarını sürdürecek. 
     
     Tümer, Antalyaspor maçında sahada 
     Kulüp doktoru Ayhan Optur, sakatlığı nedeniyle Rize deplasmanında forma giyemeyen Tümer'in, 29 Mart Cuma günü yapılacak Antalyaspor maçında oynayabileceğini söyledi. 
     Optur, Tümer'in yarından itibaren takımla çalışmalara katılacağını vurgulayarak, ''Ali Eren ve Sertan'ın ayak bileklerinde sorunları var. 
     Stavrum ile Erman ise mide problemi yaşıyorlar. Ahmet Yıldırım'ın ise çok önemli bir sorunu yok. Bu futbolcularımızı yarın takıma vereceğiz'' dedi. 
     Sağ ayak bileğinde ezilme olan İlhan Şahin'in sakatlığının ise ciddi olduğunu kaydeden Optur, bu futbolcunun MR'ının çekileceğini ve durumunun daha sonra netlik kazanacağını sözlerine ekledi. 
     






</TEXT>
</DOC>
