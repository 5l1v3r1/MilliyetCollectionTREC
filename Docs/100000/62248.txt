<DOC>
<DOCNO> 62248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/14/son/sontur07.html </URL>
<DATE> 2002/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbullu alışamadı, metro zarar ediyor... 
</HEADLINE>
<TEXT>

     İstanbul Ulaşım A.Ş Genel Müdürü Abdurrahman Gündoğdu, 15 ay önce hizmete açılan İstanbul Metrosu'nun zarar ettiğini bildirdi. 
     Gündoğdu, 600 milyon dolara mal edilen ve günlük yolcu taşıma kapasitesi 250 bin olan metronun 15 ayda 30 milyon yolcu taşıdığını belirterek, bunun da günlük ortalama 70 bin 
     yolcu taşındığını gösterdiğini söyledi. 
     Ulaşım Koordinasyon Merkezi'nin UKOME , geçen ay otobüs ve minibüslerin metro güzergahına sokulmamasına ilişkin kararının ardından günlük yolcu sayısının 100 bine çıktığını anlatan Gündoğdu, hattın kısa olması ve ekonomik kriz nedeniyle yolcu sayısının istenen orana ulaşmadığını kaydetti. 
     Gündoğdu, metronun yanı sıra yolcu taşıma kapasitesi 200'er bin olan hafif metronun günde 175 bin, hızlı tramvayın da 150 bin yolcu taşıdığını ifade ederek, toplam uzunluğu 40 kilometre olan raylı sistemlerin İstanbul'da günde toplam 400 bin yolcu taşıdığını dile getirdi. 
     Bu üç hattın 2001 yılı toplam gelirinin 35 trilyon lira olduğuna işaret eden Gündoğdu, bu yıl ise 55-60 trilyon lira gelir beklediklerini bildirdi. 
     Gündoğdu, metronun 15 aylık sürede elde ettiği gelirin 10 trilyon lira olduğunu vurgulayarak, şöyle konuştu 
     ''Metrodan elde edilen gelir gideri karşılamıyor. İşletme maliyeti çok fazla. 10 trilyon lira gelir elde ettik, 13-14 trilyon lira giderimiz var. Trenlerin çalışmasından çok, yürüyen merdivenler, havalandırma, aydınlatma ve diğer sistemlerin çok fazla elektrik sarfiyatı var. Ayrıca güvenlik için çok fazla eleman istihdam ediyoruz. Elektronik kumanda sisteminin arıza ve bakım masrafları da önemli bir miktar. Şu anda metroyu, yüzde 20 oranında tramvayın gelirlerinden sübvanse ediyoruz. Metro, günlük yolcu taşıma kapasitesi 150 bine oturduğu zaman işletme olarak karlı hale gelebilir.'' 
     
     1.2 milyar dolarlık yatırım 
     Gündoğdu, yurtdışında bu tür metro sistemlerinin işletme masraflarının devlet tarafından sübvanse edildiğini, ancak Türkiye'de bu noktaya henüz gelinmediğini söyledi. 
     Şu ana kadar 100 milyonu tramvay, 500 milyonu hafif metro, 600 milyonu da metro olmak üzere toplam 1.2 milyar dolar tutarında raylı sisteme yatırım yaptıklarını anlatan Gündoğdu, ''Bu miktar, 900 milyon dolar yatırım yapan İGDAŞ'tan daha fazla'' dedi. 
     Abdurrahman Gündoğdu, metronun, Maslak ve Yenikapı bağlantısı sağlanıp hem deniz, hem de hafif metroya entegre olduğunda yolcu taşıma kapasitesinin 750 bine çıkacağını ve günde 500 bin yolcu taşınacağını sözlerine ekledi. 
     






</TEXT>
</DOC>
