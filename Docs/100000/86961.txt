<DOC>
<DOCNO> 86961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/30/son/sondun16.html </URL>
<DATE> 2002/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İki nükleer güç Keşmir için savaşın eşiğinde 
</HEADLINE>
<TEXT>

     Hindistan ve Pakistan'ın iki kez savaşmasına yol açan Keşmir sorunu, iki nükleer gücü bir kez daha savaşın eşiğine getirdi. 
     Hindistan ve Pakistan'ın İngiltere'den bağımsızlığını kazandığı Ağustos 1947'de Cammu-Keşmir'deki Hindu Mihrace'nin, halkının çoğu Müslüman olan bu toprakların Pakistan yerine laik Hindistan'a bağlanmasını tercih etmesi sorunun başlangıcı oldu. 
     aynı yıl Ekim ayında, bölge için iki ülke arasında ilk savaş başladı. Savaş, 1 Ocak 1949'da BM'nin ateşkes talimatıyla sona erdi ve ateşkes ilan edildi. Bunun ardından imzalanan anlaşma çerçevesinde Keşmir eyaleti ikiye bölündü Yüzde 37'si Pakistan'a Azad-Keşmir , yüzde 63'ü de Hindistan'a Cammu-Keşmir bağlandı. BM kararlarına göre, bölgenin kendi kaderini tayin etme hakkıyla ilgili olarak referandum düzenlenmesi gerekiyordu, ancak bu hiçbir zaman yapılamadı, çünkü Hindistan Pakistan'ı, birliklerini bölgeden çekmeyerek anlaşmanın şartlarından birini ihlal etmekle suçladı. 1959'da ise Çin, Keşmir'in Ladak bölgesini işgal etti. Hindistan, Çin'in, bir bölümü de Pakistan tarafından Pekin'e teslim edilen bölgedeki işgalinin yasal olmadığını ileri sürdü. 
     
     İKİNCİ SAVAŞ 
     1965'e gelindiğinde Keşmir sorunu bir kez daha patlak verdi. 
     Sorun, 5 Ağustos'ta 1000 kadar partizanın ortalığı karıştırmasıyla yeniden alevlendi. Bir ay sonra başlayan ve birkaç ay süren bu savaş Ocak 1966'da, o dönemde SSCB topraklarında bulunan, bugün ise Özbekistan'ın başkenti olan Taşkent'te, Sovyet Başbakan Aleksi Kosigin himayesinde, dönemin Pakistan Devlet Başkanı Eyüp Han, Hindistan Başbakanı Lal Bahadır Şastri'nin katılımıyla yapılan görüşmede kabul edilen ''Taşkent Bildirgesi'' ile sona erdi. 
     Ancak askeri eylemlerden vazgeçilmesini öngören anlaşma, Keşmir sorununu çözmeye yetmediği gibi, iki ülke 1971'de bu kez bir başka bölge, daha sonra Bangladeş olarak bağımsızlığını ilan eden Doğu Pakistan için savaşa girdi. Savaş, 90 bin Pakistanlı askerin teslim olmasıyla sona erdi. 
     
     ŞİMLA ANLAŞMASI 
     Temmuz 1972'de dönemin Hindistan Başbakanı İndra Gandi ve Pakistan Başbakanı Zülfikar Ali Butto, ikili anlaşmazlıkların çözülmesine ilişkin Şimla anlaşmasını imzaladılar. 
     Hindistan, 1974'te ilk nükleer denemesini yaptı, ancak bunu nükleer araştırmalar için yaptığını bildirdi. 
     
     GÜÇ GÖSTERİSİ 
     Mayıs 1998'de iki ülke karşılıklı nükleer denemelerle güç gösterisi yaptı. 11-13 Mayıs'ta nükleer denemeler yapan Hindistan'a, Pakistan 6 nükleer denemeyle karşılık verdi. 
     Aynı yılın Eylül ayında BM Genel Kurulu'nda biraraya gelen Hindistan Başbakanı Atal Behari Vajpayii ve dönemin Pakistan Başbakanı Navaz Şerif, barış görüşmelerine yeniden başlama kararı aldılar. 
     Birkaç ay sonra Vajpayii, Pakistan'a tarihi otobüs gezisini yaparak, Şerif ile Lahor barış anlaşmasını imzaladı. 
     Vajpayii ve Şerif, nükleer tehdidi azaltmak istediklerini ve Keşmir konusunun çözümü için çabalarını beyan ettiler. 
     
     AYRILIKÇI ÖRGÜTLER 
     Cammu-Keşmir'de faaliyet gösteren ondan fazla ayrılıkçı örgüt, eyaletin bağımsızlığı ya da Pakistan ile birleşmesi için Yeni Delhi hükümetine karşı savaşıyor. Ayrılıkçı harekatın başladığı 1989 yılından bu yana 30 binden fazla kişi ölürken, ayrılıkçı gruplar bu rakamı yaklaşık 80 bin olarak veriyor. 
     Hindistan, Pakistan'ı ayrılıkçı militanları desteklemekle suçlarken, Pakistan bu iddiaları reddediyor. 
     Hindistan'ın Mayıs 1999'da, Pakistan'dan Cammu-Keşmir'e sızan militanlara karşı başlattığı operasyon, iki ülkeyi bir kez daha savaşın eşiğine getirdi. 
     General Pervez Müşerref, Vajpayii'nin Hindistan başbakanı olarak 3. kez yemin etmesinden bir gün önce 12 Ekim 1999'da, kansız bir 
     darbeyle Pakistan'da iktidarı ele geçirdi. 
     Vajpayii, bir yıl sonra, Kasım 2000'de Ramazan dolayısıyla Keşmir'de tek taraflı ateşkes ilan etti, daha sonra ateşkesin süresini uzattı. 
     Hindistan'ın tek taraflı ateşkesi döneminde, Müşerref davet üzerine Hindistan'ı ziyaret etti. Ancak 14-16 Temmuz 2001 tarihindeki ziyaret, herhangi bir anlaşmayla sonuçlanmadı. 
     Bu arada, Cammu Keşmir'de ayrılıkçı örgütlerin eylemleri devam etti. Vajpayii, geçen hafta Pakistan sınırındaki askerlerine kararlı bir savaşın zamanının geldiğini söyledi. Pakistan ise bundan sonra yine 3 füze denemesi yaptı. 
     Eyalet sınırında son günlerde tırmanan gerginlik, iki nükleer gücün Keşmir için 3. kez savaşacağı endişelerini artırıyor. 
     





</TEXT>
</DOC>
