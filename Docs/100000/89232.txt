<DOC>
<DOCNO> 89232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/son/soneko21.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD'dan vergi önerileri... 
</HEADLINE>
<TEXT>

     Türk Sanayicileri ve İşadamları Derneği TÜSİAD , Gelir Vergisi tarifesinin en çok 3 kademeli olmasını ve yüzde 10'dan başlamasını, Katma Değer Vergisi'nin KDV de biri genel, diğeri indirimli olmak üzere 2 oranlı hale getirilmesini önerdi. 
     TÜSİAD Ekonomik ve Mali İşler Komisyonu Vergi Çalışma Grubu, ilki 2000 yılında yayımlanan vergi sistemiyle ilgili önerilerini, yeni bir 
     pakette topladı. 
     ''Türk Vergi Sisteminin Yeniden Yapılandırılmasına İlişkin Değerlendirme Ve Öneriler - 2'' adlı çalışmada, vergi sisteminin yeniden yapılandırılmasının Türkiye açısından zorunluluk haline geldiği ve bu yöndeki kapsamlı bir çalışmanın ancak özel sektörün katkılarıyla yapılabileceği vurgulandı. 
     Öneriler kitapçığında, atölye çalışmalarının sonucunda sorunlar ve çözüm önerileri, ''Verginin meşruiyeti'', ''İdaresi'', ''Denetimi'', ''Yargısı'', ''Usulü'', ''Gelir ve Kurumlar Vergisi'', ''KDV'' ve ''Diğer vergiler'' başlıkları adı altında yer aldı. 
     Vergi karşılığı alınan kamusal hizmetlerde bir yozlaşma yaşandığına işaret edilen çalışmada, bu konuda yeniden yapılandırılmaya ihtiyaç duyulduğu belirtildi. 
     Vergilerin etkin ve verimli kullanımı konusunda tereddütler olduğu kaydedilen çalışmada, ''Saydamlı, şeffaflı, yönetişim konusunda devlet ihale kanunuyla başlatılan yeniden yapılanmanın güçlendirilerek ve hızlandırılarak sürdürülmesine ihtiyaç vardır'' denildi. 
     Verginin ödeyenler üzerinde bir nevi ceza oluşturduğunun belirtildiği çalışmada, yeni bir af kanununun çıkartılmaması ve vergi ödemeyenlere ilave imkanlar getirilmemesi gerektiği vurgulandı. 
     
     YENİ BİR VERGİ İDARESİ 
     Vergi idaresinin etkin ve verimli çalışamadığına dikkat çekilen çalışmada, gelişmiş ülkelerdeki vergi idaresi yapılandırılmalarının gözden geçirilerek, uygun bir idarenin kurulması için bir an önce harekete geçilmesi gerektiğine işaret edildi. 
     Vergi denetiminde bir koordinasyon eksikliğinin görüldüğü, kayıtdışının denetim dışında kaldığı kaydedilen öneriler paketinde, az ve büyük mükellefler üzerinde yoğunlaşan denetimler yerine yoğun ve yaygın denetimlere ihtiyaç duyulduğu anlatıldı. 
     Vergi yargısının yeniden oluşturulmasına ihtiyaç duyulduğu belirtilen çalışmada, ''Reformla, vergi mahkemelerinde sadece hukukçuların görev yapması sağlanmalıdır. Şayet idareden vergi hakimliğine atama yolu açık tutulacaksa TOBB, TÜSİAD gibi örgütlerin seçtiği adaylar vasıtasıyla belirlenecek mükellef temsilcileri de aynı sayıda temsil hakkına kavuşmalıdır'' denildi. 
     Vergi mahremiyetine özen gösterilmediği savunulan çalışmada, buna uymayanlar hakkında gerekli kanuni işlemlerin yapılması ve bunların sonuçlarının da kamuoyuna duyurulması istendi. 
     
     VERGİ ORANLARI YÜKSEK VE ÇOK 
     Gelir ve Kurumlar Vergisi sisteminin karmaşık olduğuna dikkat çekilen öneriler paketinde, genel bir ayıklama ve basitleştirme sürecinin şart olduğuna değinildi. 
     Vergi oranlarının yüksek ve çok olduğu görüşünün yer aldığı çalışmada, şöyle denildi 
     ''Vergi tarifesi Gelir Vergisi'nde en çok üç kademeli olmalı ve yüzde 10 oranından başlamalıdır. Nihai vergi yükü fonlar dahil yüzde 40'ı geçmemelidir. 
     Aynı tür kazançlar üzerinde değişik vergi yükleri vardır. Vergi yüklerinde 1 3 oranında farklarla karşılaşılmaktadır. Farklı vergi yükleri yeknesaklaştırılmalı, ahenkli hale getirilmeli, farklar izah edilebilir ve anlaşılır olmalıdır. 
     Vergi, gerçek kar üzerinden alınmamaktadır. Vergiye tabi karın hesabında uluslararası muhasebe ilkeleri geçerli kabul edilmeli ve bu çerçeveden kanunen kabul edilmeyen giderler sayılmalıdır. Finansman giderleri kısıtlaması kaldırılmalıdır.'' KDV'de çok fazla oran olduğuna işaret edilen çalışmada, ''Özel Tüketim Vergisi uygulamasına geçirilerek yüksek oranlı KDV'den vazgeçilmelidir. İndirimli orana tabi olacak kalemler de bir tek indirimli oran hissesinde birleştirilmeli ve KDV böylece biri genel diğeri indirimli olmak üzere 2 oranlı hale getirilmelidir'' önerisine yer verildi. 
     Diğer öneriler arasında, gider vergileri ve KDV Kanunu'nda gerekli düzenlemeler yapılarak söz konusu vergilerin birbirinden mahsubunun sağlanması, banka ve sigorta muameleleri vergilerinin kaldırılması, buna konu olan işlemlerin KDV kapsamına alınması yer aldı. 
     





</TEXT>
</DOC>
