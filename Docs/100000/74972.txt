<DOC>
<DOCNO> 74972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/27/son/sontur24.html </URL>
<DATE> 2002/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Televizyona çıkıp göbek atan çocuğun ailesine soruşturma 
</HEADLINE>
<TEXT>

     Sosyal Hizmetlerden Sorumlu Devlet Bakanı Hasan Gemici, çocuğuna dansöz kıyafeti giydirerek kanallarda görüntülenmesine izin veren aile hakkında, İstanbul Sosyal Hizmetler İl Müdürlüğü'nce inceleme ve yasal işlemlerin başlatıldığını bildirdi. 
     Gemici, 6 yaşındaki bir kız çocuğunun ailesi tarafından kanal kanal dolaştırılarak dansözlük yaptırıldığını, bunun bazı kanallardaki programlarda görüldüğünü belirtti. 
     Bu medya kuruluşlarının topluma, ailelere ve çocuklara bu kötü örneği ''överek'' gösterdiklerini kaydeden Gemici, çocuğun görüntüsünü yayınlayan televizyon kanallarını da RTÜK'e şikayet ettiğini kaydetti. 
     İnsan Hakları Evrensel Bildirgesi'nde çocukların özel ilgi ve yardıma hakkı olduğunun ilan edildiğine dikkati çeken Gemici, bu sözleşmenin Türkiye'de uygulanmasına ilişkin koordinasyon görevinin de Sosyal Hizmetler ve Çocuk Esirgeme Kurumu Genel Müdürlüğü'ne verildiğini anımsattı. 
     Bildirgenin 27. maddesinin ikinci fıkrasında ''Çocuğun gelişmesi için gerekli hayat şartlarının sağlanması, sahip oldukları imkanlar ve mali güçleri çerçevesinde öncelikle çocuğun anne-babasına, çocuğun bakımını üstlenen diğer kişilere düşer'' ifadesinin yer aldığını kaydeden Gemici, çocuğun gelişmesinden öncelikle ailenin yükümlü kılındığını vurguladı. 
     Hiçbir anne babanın ''Çocuk benim, ona yaşından önce her türlü şiddeti aşılarım, ona psikolojik ve fiziksel zarar verebilirim'' diyemeyeceğine işaret eden Gemici, ''Velayet hakkı bir hak değildir, bir ödevler bütünüdür'' dedi. 
     Gemici, ailelerin bu konuda eğitilmeleri gerektiğini belirterek, ''Aileler, Çocuğuma dansözlük yaptırırım, okula göndermem diyemez. 
     Derse bu durumda Türk Medeni Kanunu gereği velayet haklarını kaybedebilecekleri gibi, Türk Ceza Kanunu anlamında da ceza yaptırımına maruz kalacaklardır'' diye konuştu. 
     Bakanlığın bu konuda hassas olduğunu, daha önce çocuklarını kötüye kullanan, velayet hakkını suiistimal eden her türlü davranışla ilgili derhal işlemlerin başlatıldığını söyleyen Gemici, 6 yaşındaki B.'nin ailesi hakkında da inceleme ve yasal işlemlerin başlatıldığını bildirdi. 
     
     MEDYA KURULUŞLARINA ÇAĞRI 

     Medya kuruluşlarını, bu tür konularda hassas olmaya çağıran Bakan Gemici, şunları kaydetti 
     ''Bir çocuğu bu şekilde kanal kanal gezdirerek teşhir etmek, hem çocuğa ve ailesine hem de diğer çocuklara kötü örnek olmaktadır. 
     Böylece çocuk ve diğer çocuklar, çocukluk-yetişkinlik rolleri karmaşası içine girebileceği gibi, çocuk yaşı ile kadın rolü üstlenmekte, bu durumda çocuğun sosyalleşme sürecine fevkalade kötü etki yaratmaktadır. Bu durum çocuğun gelişimini olumsuz etkileyecek, aile içerisinde anne-baba-çocuk ilişki dengesini bozacaktır.'' Gemici, medyanın çocuklar üzerindeki etkisi göz önüne alındığında sadece söz konusu çocuğun değil, diğer çocukların da model alma yoluyla olumsuz etkilenebileceğini ''medyanın artık öğrenmesi'' gerektiğini söyledi. Bakan Gemici, ''Medya bu sorumluluğu yayın ilkeleri ve basın ahlakı açısından değerlendirerek, Çocuk Hakları Sözleşmesi'nin verdiği görevle bağdaştırarak, sorumluluğu yerine getirmek durumundadır'' dedi. 
     Çocuklara sevgi dolu bir ortamın sağlandığı, barış içinde yaşama ve sağlıklı gelişme haklarının olduğunu, ortak miraslarının korunduğu bir ülke için herkesin çalışması gerektiğine inandığını belirten Gemici, toplumu ve özellikle basın kuruluşlarını bu konuda duyarlı olmaya davet etti. 
     






</TEXT>
</DOC>
