<DOC>
<DOCNO> 74736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/son/sontur06.html </URL>
<DATE> 2002/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ege Denizi 2 milyon yıl sonra göle mi dönüşecek.. 
</HEADLINE>
<TEXT>

     Dokuz Eylül Üniversitesi Deniz Bilimleri ve Teknolojisi Enstitüsü DBTE Müdür Yardımcısı Doç. Dr.Doğan Yaşar, 2 milyon yıl sonra Akdeniz ve Ege Denizlerinin bugünkü halinden çok farklı olacağını söyledi. 
     Doç. Dr. Doğan Yaşar, bilim adamlarının yerkürenin katmanlarını, deniz dibini bir kitabın sayfalarını açar gibi okuyarak geçmişi öğrenmeye çalıştıklarını, bu bilgilerin ışığında da geleceği bilimsel yöntemlerle tahmin etmeye çalıştıklarını anlattı. 
     Yerkürenin canlı bir varlık gibi olduğunu belirten Yaşar, ''Yerküre sürekli olarak hareket halinde. Kıtalar, denizler geçmişten bugüne değişerek geldi, bugünden geleceğe de farklı olarak gidecek'' dedi. Yaşar, yeryüzündeki hareketliliğin yönünü depremler, volkanlar ve iklim değişikliklerinin belirlediğini anlattı. 
     Doğan Yaşar, bugün süren sistemi baştan sona değiştirecek güçte bir faktör oluşmadığı sürece 2 milyon yıl gibi çok uzun sürede meydana gelebilecek değişimleri tektonik hareketleri inceleyerek tahmin etmeye çalıştıklarını söyledi. 
     Ege ve Akdeniz'de yapılan çalışmaların bu iki denizin geçmişten günümüze büyük değişimler yaşadığını belirlediklerini anlatan Yaşar, 2 milyon yıl sonra ortaya çıkabileceğini tahmin ettikleri coğrafyayı şöyle anlattı 
     ''İzmir Körfezi Bornova yönünde sürekli olarak çökmeye devam edecek, deniz Bornova'ya doğru gidecek. Kuzey ve Güney yönlerinde ise daha farklı bir süreç yaşanacak. Akdeniz kaybolacak. Ege Denizi bir göl haline gelecek, tatlı su ile beslenmeye devam edecek. Toros dağları kıtaların birbirini itmesi nedeniyle daha da yükselecek. 
     Bu hareketler son derece normaldir ve 2 milyon yıl gibi insan hayatı ile ölçülemeyecek bir zaman diliminde ortaya çıkacaktır. 14-15 bin yıl önce de Ege bir kara parçasıydı, Akdeniz ise çok daha aşağıdaydı. Günümüzdeki coğrafya ise daha farklı. '' Denizlerdeki değişimde en büyük rolü yerkürenin ısınması, buzulların erimesi gibi faktörlerin oynadığına işaret eden Yaşar, sanayileşme sonrası ortaya çıkan çevre kirliliğinin önlenememesi halinde tüm bu tahminlerin çürüyebileceğine de dikkati çekti. 
     Denizlerin değişime uğraması ile o coğrafyada yaşayan canlıların da değişime uğradığını belirten Yaşar, ''Ege Denizi göl haline gelince, İzmir Körfezi Bornova yönüne gelince bugün deniz kıyısı olan yerler Akdeniz ikliminden kara iklimine geçecektir'' dedi. 
     






</TEXT>
</DOC>
