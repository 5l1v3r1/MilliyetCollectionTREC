<DOC>
<DOCNO> 74653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/son/sondun04.html </URL>
<DATE> 2002/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumsfeld "ISAF'a sağlanacak para konusunda çalışıyoruz" 
</HEADLINE>
<TEXT>

     ABD Savunma Bakanı Donald Rumsfeld, Türkiye'nin Afganistan'daki Uluslararası Güvenlik Destek Gücü'nün ISAF komutasını alması halinde, İngiltere ile yapıldığı gibi, bir anlaşma yapabileceklerini söyledi. 
     Rumsfeld, Genelkurmay Başkanı Richard Myers ile Pentagon'da gazetecilerin sorularını yanıtlarken, ''Türkiye'nin ISAF'ın komutasını alması halinde, ABD'nin nasıl bir destek sağlayacağının'' sorulması üzerine, şunları söyledi 
     ''Bunu henüz çözüme kavuşturmadık. ISAF'a sağlanacak para konusunda Türk hükümeti, İngilizler ve diğerleriyle çalışma sürecindeyiz. İngiltere ile bir memorandum üzerinde anlaştık. 
     Yapabileceğimiz ölçüde lojistik ve istihbarat sağlayacağız. Ek olarak, Kabil'de örneğin bir sıkıntı yaşandığında, bölgede askerlerimiz olacak. Acil tepki kapasitesiyle destek sağlayacağız. Türkiye ISAF'ın komutasını aldığında, İngiltere ile şu anda olduğu gibi bir anlaşmaya gireceğimizi tahmin ediyorum. Ancak bu süreç henüz başlamadı.'' ABD Genelkurmay Başkanı Myers da, ''Benim tahminim, Türkiye ile varılacak anlaşma, İngiltere ile yapılan anlaşmaya benzer olacak. 
     Ancak bunu Türkiye ile konuşmamız lazım ve Bakan Rumsfeld'in söylediği gibi daha sürecin başındayız'' dedi. 
     Rumsfeld, Afgan ordusunun eğitimi için Amerikan kuvvetleri ve diğer koalisyon güçlerinin çalışmalara başlayacağını, eğitim programı üzerinde çalışıldığını kaydetti. 
     Pentagon'dan yapılan yazılı açıklamada da, eğitimin 4-6 hafta içinde başlayacağı ve bu eğitime yaklaşık 150 Amerikan özel kuvvetler askerinin destek sağlayacağı belirtilmişti. 
     
     Cheney'den Türkiye güvencesi... 

     Washington'daki gözlemciler, ABD Başkan Yardımcısı Dick Cheney'nin, Türkiye'nin ISAF'ın komutasını aldığı takdirde verilecek desteğe ilişkin çalışmaları bilfiil yürüttüğünü belirttiler. 
     Sağlanacak kaynağın Amerikan Kongresi'nden geçmesi öngörülüyor. Ancak Cheney'nin, Türkiye ziyareti sırasında hükümet yetkililerine, ''Bu konuda Kongre'den olumlu işaret aldık'' dediği belirtiliyor. 
     Kaynaklar, toplam 228 milyon dolar olması beklenen desteğin 28 milyon dolarının askeri amaçlı harcamalar için hemen kullanıma açık olacağını belirttiler. Kalan 200 milyon dolar ise ''Ekonomik Destek Fonu'' adı altında daha sonra kullanım için Türkiye'ye verilecek. 
     Söz konusu 228 milyon dolar, ABD Başkanı George W. Bush'un, terörizmle mücadele için Kongre'den talep ettiği 27 milyar dolarlık ek ödenek çerçevesinde yer alıyor. 
     






</TEXT>
</DOC>
