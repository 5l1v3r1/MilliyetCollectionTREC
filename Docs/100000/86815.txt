<DOC>
<DOCNO> 86815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/son/sonspo21.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin Milli Takımı karıştı... Oyuncular, Milutinoviç'e kazan kaldırdı 
</HEADLINE>
<TEXT>

     17. Dünya Kupası Finalleri'nde Türkiye ile aynı grupta mücadele edecek Çin Milli Takımı karıştı. 
     Çin Milli Takımı'nın defans oyuncusu Fan Zhi Yi, teknik direktör Bora Milutinoviç ile ilişkisinin daha önce çok iyi olduğunu, ancak Li Ming ve Zang Yu Ning'in kadroda yer almamalarından dolayı rahatsız olduğunu açıkladı. 
     Milutinoviç'in takımı çok amatörce çalıştırdığı, yönetim ve oyuncuların bundan rahatsız oldukları belirtiliyor. 
     Oyuncuları rahatsız eden bir başka konunun ise Milutinoviç'in Çin Milli Takımı'nın başına gelmesinden sonra uyguladığı 4-4-2 sistemini, birkaç gün öncesinde 3-5-2'ye çevirmesi olduğu ifade edildi. 
     Milutinoviç'in takımın başında bulunduğu 2 yıllık süre zarfında, yaklaşık 2 milyon dolarlık bir gelir elde etmesi de Çin Halk Cumhuriyeti gibi komünist bir rejimle yönetilen ülkede tepkilere neden oluyor. Ayrıca, Yugoslav teknik adamın, Çinli gazeteci Li Xiang ile ilişkisinin de tepki topladığı öğrenildi. 
     Öte yandan, isminin açıklanmasını istemeyen bir Çin Futbol Federasyonu yetkilisi, Milutinoviç'i artık desteklemediklerini, sözleşmesini finaller sonrasında fesh edeceklerini açıkladı. 
     
     RESMİ TELEVİZYONDAN TEPKİ 

     Çin'in en büyük ekonomi gazetesi ''21. Asır'', ülkenin resmi televizyonu CCTV'nin, Bora Milutinoviç aleyhinde kampanya başlattığını duyurdu. 
     Haberde, Bora Milutinoviç'in CCTV için 4 değişik reklam filminde yer aldığı, reklamları veren firmaların, Yugoslav teknik adamı dışladıkları ifade edilerek, bu şirketlerin bundan sonra reklam filmlerinde Milutinoviç'i kullanmayacakları belirtildi. 
     CCTV'den yapılan açıklamada, Milutinoviç'in yabancı ve çok meşhur olmasından rahatsızlık duyulduğu, kendi yıldızlarının ön plana çıkmasının istendiği bildirildi. 
     





</TEXT>
</DOC>
