<DOC>
<DOCNO> 86836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/son/sontur11.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan Ecevit'e yüklendi ''Artık lütfen gidin...'' 
</HEADLINE>
<TEXT>

     AK Parti Genel Başkanı Recep Tayyip Erdoğan, Başbakan Bülent Ecevit'in, topluma yararlı olabilmek için değil, kendini ayakta tutabilmek için siyasete sarıldığını öne sürerek, ''Kişisel siyasi hırsı uğruna topluma ve milletimize kıymaktan çekinmiyor'' dedi. 
     Erdoğan, partisinin TBMM Grup toplantısında yaptığı konuşmaya, ''Bir siyaset adamının her şeyi siyaset olursa, siyasetten başka dünyası olmaz... Siyaset adamı kişisel siyaset hırsı uğruna topluma, insanlığa kıymaz. Kendi siyasal yaşamını kesmeyi göze alır. Siyaset adamı gerektiğinde çekilebilmelidir'' diye başladı. Ecevit'in bu ifadelere İsmet İnönü'ye yazdığı mektupta yer verdiğini bildiren Erdoğan, sözlerini şöyle sürdürdü 
     ''Şimdi siz Hükümet'in üç yılını değerlendirmek adına bir basın toplantısı yapan ve konuşmasını çekilmeyi düşünmüyorum, erken seçim söz konusu değil diye bitiren Ecevit'i düşünün... Bir de 25 yıl önce söylediklerini düşünün. Ecevit 25 yıl önce sanki bugünkü Ecevit'i tarif etmiş. Ecevit bugün siyasetten çekilirse siyaset dünyasının, Türkiye'nin ve dünyanın yıkılacağını zannediyor. O yüzden siyasete sımsıkı sarılıyor. Toplum veya insanlığa yararlı olabilmek için değil, kendini ayakta tutabilmek için sarılıyor, sımsıkı siyasete. Kişisel siyasi hırsı uğruna topluma ve milletimize kıymaktan çekinmiyor. 
     Siyasetten çekilmesini bilmiyor. 
     Akla gelebilecek ilk soru şu, Ecevit'in çeyrek asır önce söyledikleri mi daha sağlıklı, doğru, akılcı, insani içerikler taşıyor, yoksa bugünkü tavrı ve söyledikleri mi '' 
     
     ''GERÇEKLERİ AZ GÖRÜYOR'' 

     Erdoğan, Başbakan Bülent Ecevit'in sağlık problemleri nedeniyle Başbakanlıktan ve siyasetten çekilmesi gerektiğini savunarak, ''Ama anlaşılan o ki insan yaşlanınca gerçekleri daha az görüyor ve kişisel hırsları daha da artıyor'' dedi. 
     Başbakan Ecevit'in Hükümet'in üç yılını değerlendirdiği basın toplantısına da değinen Erdoğan, sözlerini şöyle sürdürdü 
     ''Türkiye hiç de Başbakan'ın çizdiği tabloya uymuyor. Başbakan bakanlıkların yaptığı rutin çalışmaları ortaya koyarak son üç yılın hesabını verdiğini zannediyorsa çok yanılıyor. Başbakan ve ortakları son üç yılda yaptıklarının hesabını kolay kolay ne halkımıza ne tarihe ne de geleceğe verebilir. 
     Bu nedenle demokratik ülkelerde en meşru hesaplaşma zemini olan seçimden korkuyorlar ve kaçıyorlar. Çünkü her şeye rağmen halkla yüzleştiklerinde 3 yıllık faaliyetlerini affettiremeyeceklerini çok iyi biliyorlar. Halkın kendilerini sandığa gömerek tepkilerini ortaya koyacaklarının da çok iyi farkındalar. 
     Bu nedenle sadece Başbakan değil, hadi onun mazereti var yaşlılık ve rahatsızlık nedeniyle hırsını toplum yararının önüne koyuyor diyelim. Anlaşılan bu hal bulaşıcı ki diğer ortakları da onun gibi davranarak, halkla yüzleşmekten kaçıyorlar. Ancak demokrasilerde halktan kaçmak mümkün değil. Eninde sonunda halkın karşısına çıkacaklar ve siyaset dışına düşeceklerdir.'' Erdoğan, dünkü basın toplantısında Başbakan Ecevit'e yöneltilen yöneltilen soruların büyük çoğunluğunun sağlık sorunlarıyla ilgili olduğunu, bunu çok düşündürücü bulduğunu ifade etti. 
     Kamu yönetiminde, yerinden ve merkez olmak üzere iki yönetim şeklinin bulunduğunu dile getiren Erdoğan'ın, ''Şimdi de hastaneden ve evden yönetim çıktı'' sözleri üzerine, milletvekili ve partililerin oturduğu sıralardan, ''zirveyi mezardan yapacaklar'' sözleri duyuldu. 
     Konuşmasının sonunda erken seçim istediğini tekrarlayan Erdoğan, milletin bu hükümeti artık istemediğini savunarak, Ecevit'e şöyle seslendi 
     "Kişisel hırs ve kendinizi ayakta tutmak için ülkenin önünü tıkadığınızdan insanlar ülkeyi terketmek istiyor. Hırs, gözünüzü bu kadar mı bürüdü. Bu ülkeyi, vatanı, yüce milleti seviyorsanız artık lütfen gidin. Böylece kendi kendinizle çelişmekten de bir nebze kurtulursunuz. Türkiye ve insanlık sözden bunu bekliyor" dedi. 
     





</TEXT>
</DOC>
