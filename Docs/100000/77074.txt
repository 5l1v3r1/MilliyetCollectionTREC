<DOC>
<DOCNO> 77074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/08/yazar/sazak.html </URL>
<DATE> 2002/04/08/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
AK Parti ve ötekiler 
</HEADLINE>
<TEXT>

     Strateji Mori tarafından 14 - 24 Şubat tarihlerinde yapılan kamuoyu araştırması, AK Parti'nin yüzde 20.57 ile ilk sıradaki yerini koruduğunu gösteriyor. 
     AKP kurulduğu günlerden itibaren anketlerin birinci partisi. Tayyip Erdoğan'la ilgili spekülasyonlar nedeniyle son haftalarda yaşanan duraklamanın ardından partinin yeniden tırmanışa geçtiği anlaşılıyor. Bunda Erdoğan'ın Anadolu'da sürdürdüğü 'seçim mitingi' benzeri etkinliklerin payı büyük. Türkiye ekonomide dibe vurdukça, yoksul ve tepkili halk meydanları dolduruyor. 
     AKP mitinglerinde, 1991'de Demirel'i iktidara taşıyan 'kurtar bizi baba' rüzgarı esiyormuş 
     Süleyman Bey de Özal'ın 1989 yerel seçimlerindeki büyük düşüşünü gördükten sonra kendini meydanlara vurmuş ve 2 yıl süren tempolu kampanyanın ardından Doğru Yol'u birinci parti konumuna getirmişti. 
     Ancak DYP - SHP koalisyonun 1993'te Özal'ın ölümü, Demirel'in Köşk'e çıkışıyla son bulan 'vaatler dönemi, Çiller'in iktidarındaki 5 Nisan 1994 kriziyle noktalanınca, Refah'ın yükselişi başlamıştı. 
     Tarih sanki tekrarlanıyor. 
     Bu defa Erbakan yerine Tayyip Erdoğan sahnede. Ve AKP'nin rüzgarını 'Tayyip'in ne yapacağı' değil, 'ötekiler'in yapamadıkları' dolduruyor. 
     Strateji Mori'nin araştırmasına göre AK Parti oylarının yüzde 24'ü MHP, yüzde 11.5'i ANAP, yüzde 9'u da DYP'li seçmenden geliyormuş. 
     AK Parti'ye oy verenlerin yüzde 40'ı eski Refah Fazilet tabanıymış. Bu durumda AKP'nin tabanının yüzde 60'ı 'öteki partiler'den, yüzde 40'ı ise yeni seçmenden oluşuyor. 
     Kuşkusuz anketler, günümüzün eğilimlerini yansıtıyor. Strateji Mori araştırmasına katılanların yüzde 20.9'u 'hiçbiri' diyor, kararsızlar ise yüzde 14.2 oranında. Demek ki seçmenin üçte biri hala "tercih"ini yapmamış. 
     Türkiye'de en erken gelecek yıl seçim beklendiğine göre anketlere bakıp kesin sonuçlar çıkarmak olası değilse de kimi eğilimleri yakalamak mümkün. 
     2001 yılındaki ekonomik krizin ağır bir siyasi faturası ödenecek. 
     Strateji Mori anketine bakıldığında halkın bu faturayı kaçınılmaz biçimde koalisyon partilerine keseceği gözüküyor. MHP 5.3 , ANAP 4.3 , DSP 3.7 ile barajın çok altına inmişler, baraj yüzde 5'e çekilse bile HADEP'in şansı iktidar ortaklarından daha fazla. 
     Muhalefette AKP'nin ardından yüzde 10 barajı aşacak iki parti gözüküyor, DYP 9.3 ve CHP 6 . Ancak onların AK Parti'yi yakalamaları bugünkü tempolarıyla çok güç. 
     Strateji Mori'nin araştırması "Parti mi, yeni oluşum mu " sorusuna da açıklık getiriyor. Yeni oluşum rüzgarı kesildi. 
     Siyaset 'eski oluşumlara yeni isim'ler arıyor. 
     Mehmet Ali Bayar, DTP ile yolu açıyor, Kemal Derviş de DSP'de buna oynayabilir. AK Parti ve 'ötekiler' arasındaki mesafenin kapatılması için değişim kaçınılmaz 
     
     







Milliyetçilik 


Of, puf, çuf... 


Barış mı, savaş mı 


Powell’ın zor misyonu 


Bu kur nereye dek düşecek 


Benzin zammı korkutuyor 


Para kazanmak kolay değil 


AK Parti ve ötekiler 


Kalabalık bir günün zaptıdır 


Enflasyon düşerken büyüme olur mu 


Enflasyon düşüyor ama hayat pahalılanıyor 


</TEXT>
</DOC>
