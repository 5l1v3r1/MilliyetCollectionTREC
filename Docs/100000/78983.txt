<DOC>
<DOCNO> 78983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/18/guncel/gun01.html </URL>
<DATE> 2002/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
TECAVÜZ SANIĞI POLİS MEMURU KEREM DÖNDÜ’NÜN İDDİASI 
</HEADLINE>
<TEXT>
Morluklar normal 
Şile’de tecavüz davasında sanık polis memuru, Leyla Bozacı’nın vücudunda Adli Tıp raporuyla da saptanan morluklar için, "Sevişme sırasında olabilecek normal morluklardır" dedi... 
     İSMAİL POLAT İstanbul 

     Şile’de Leyla Bozacı’ya tecavüz ettiği belirtilen polis memuru Kerem Döndü ile suç ortaklarının yargılandığı davada, adli tıp raporu tartışması yaşandı. Üsküdar Ağır Ceza Mahkemesi’ndeki duruşmada adli tıp raporunda, vücudunun çeşitli yerlerinde morluklar olan Bozacı’nın iç çamaşırlarında ve çarşaflarda Kerem Döndü’nün spermlerinin bulunduğu belirtildi. 
     Rapora tepki gösteren Döndü, "Raporu kabul etmiyorum. Ayrıca, iki tanığım var. Onların dinlenmesini istiyorum. Morluklar sevişme sırasında oluşabilecek normal morluklardır" dedi. Mahkeme, Döndü’nün tutukluluk halinin devamına karar vererek, duruşmayı iki ay sonrasına erteledi. 
     
     Platform desteği 
     Çağdaş Yaşamı Destekleme Derneği Kadın Platformu üyeleri de duruşmayı izleyerek Bozacı’yı yalnız bırakmadılar. 
     Adliye çıkışında, eşi Eyüp Bozacı’yla gazetecilerin sorularını yanıtlayan Leyla Bozacı, "Adli tıp raporu da iddialarımı doğrular nitelikte. Olay sonrası Kerem Döndü’nün vücudumdaki darp izleri ve geçirdiğim ruhsal travma açıkça belirtilmiş. En ağır şekilde cezalandırılmalarını istiyorum" dedi. 
     Önceki duruşmada tahliye edilen sanık Benal Demir ise şu iddialarda bulundu. "Kerem Döndü kimseye zor kullanmadı. O gece Leyla Bozacı ve arkadaşının yanında başka erkekler de vardı. Bizle karşılaşmadan önce iki erkekle birlikteydiler. Aldığımız duyumlara göre bu kadınlar daha önce o erkeklerle cinsel ilişkide bulundu. Bozacı ve arkadaşı bu kişilerin Amerika’ya gittiğini öne sürüyorlar. Bu kişiler neden mahkemeye çıkmıyor " 
     



 GÜNCEL 
















</TEXT>
</DOC>
