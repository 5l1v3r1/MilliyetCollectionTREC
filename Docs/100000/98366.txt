<DOC>
<DOCNO> 98366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/27/son/sonspo07.html </URL>
<DATE> 2002/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu "Sergen Türkiye'nin en yetenekli futbolcusu" 
</HEADLINE>
<TEXT>

     Beşiktaş'ın çiçeği burnundaki teknik direktörü Mircea Lucescu, siyah-beyazlı kulüpte iddialı hedeflerinin olduğunu açıklayarak, ''Yeni kulübümle Galatasaray'da elde ettiğimiz başarıların aynısını hatta, daha iyisini yapabiliriz'' dedi. 
     UEFA'nın resmi internet sitesi ''www.uefa.com''a konuşan Lucescu, kendisinin yine kendisiyle yarış halinde olduğunu dile getirerek, ''Yeni takımımda, Galatasaray'da olduğumuz dönemde elde ettiğimiz Türkiye şampiyonluğu ve Avrupa Şampiyonlar Ligi'ndeki çeyrek final maçı oynama başarısını tekrarlayabilir, hatta daha da ileri gidebiliriz'' şeklinde konuştu. 
     Lucescu, Galatasaray ile ligde oynayacakları maçın, diğer lig maçlarıyla aynı özelliği taşıyacağını belirterek, ''Ben o maçta Beşiktaş'ı kazanmak için hazırlayacağım, ancak bu asla nefretle olmayacak'' ifadesini kullandı. 
     
     SERGEN'E ÖVGÜLER YAĞDIRDI 
     Beşiktaş'ın yeni tranfseri Sergen Yalçın'a da övgüler yağdıran Lucescu, ''O Türkiye'nin en yetenekli futbolcusu'' dedi. 
     Türkiye'de Hasan Şaş ve Ergün gibi çok yetenekli futbolcuların bulunduğunu kaydeden Mircea Lucescu, ancak Sergen'in ender görülen gerçek bir yetenek olduğunu anlattı. 
     Sergen'in şu anda iyi antrenman yapamadığını da belirten Rumen çalıştırıcı, ''Ancak, halen geç kalmış değil. 30 yaşında ve ayağının yeteneklerini göstermesi için zamanı var'' yorumunu yaptı. 
     
     ''TÜRKİYE VE İSTANBUL'U SEVMEYİ ÖĞRENDİM'' 
     Sitede ''Beşiktaş'ın patronu'' diye nitelindirilen Rumen çalıştırıcı, Galatasaray'dan ayrıldıktan sonra İstanbul'da kalma kararına ise, ''Türkiye'yi ve İstanbul'u sevmeyi öğrendiğim için kalma kararı verdim'' dedi. 
     Türkiye Ligi'ni beğendiğini ifade eden Lucescu, Türk oyuncusunun Balkan özelliklerine sahip olduğunu anlattı. 
     Lucescu, İstanbul'un da Bükreş'teki evine çok yakın olmasının da Beşiktaş'ın teklifini kabul etmesinde etken olduğunu söyledi. 
     





</TEXT>
</DOC>
