<DOC>
<DOCNO> 50188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/02/son/soneko08.html </URL>
<DATE> 2001/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
5 Kasım'da 20 milyonluklar geliyor 100 binlikler gidiyor... 
</HEADLINE>
<TEXT>

     Merkez Bankası 20 milyon liralık banknotları 5 Kasım Pazartesi gününden itibaren tedavüle sunarken, 100 bin liralık banknotları dolaşımdan kaldırıyor. 
     Merkez Bankası İdare Merkezi'nin konuya ilişkin duyurusu, Resmi Gazete'nin bugünkü sayısında yayımlandı. 
     Duyuruya göre Merkez Bankası, 1211 Sayılı Kanunu'nun verdiği yetkiye dayanarak 5 Kasım 2001 tarihinde E7 Emisyon grubu içinde dolaşıma 20 milyon Türk Liralık banknot çıkarmayı, 100 bin liralık banknotları da dolaşımdan kaldırmayı kararlaştırdı. 
     Dolaşıma çıkarılacak 20 milyon liralık banknot, 76x162 milimetre boyutunda, yeşil rengin hakim olduğu ve diğer renk karışımlarından oluşacak. 
     
     Banknotun özellikleri 
     Banknotun ön yüzünde, sağ tarafından Atatürk'ün cepheden bir portresi, portrenin sol tarafından dünya ve ağzında zeytin dalı taşıyan güvercin motifi ile portrenin sağ alt tarafındaki alanda banknota değişik açılardan bakıldığında, altın sarısından yeşile doğru renk değiştiren özel mürekkeple basılmış oval motif bulunuyor. 
     Atatürk portresinin solunda gümüşi çizgilerden oluşan pencereli emniyet şeriti yer alıyor. Üzerinde mikro harflerle her iki taraftan okunabilen ''TCMB'' harfleri tekrarlanıp, banknot ışığa tutulduğunda emniyet şeridi düz bir hat şeklinde görülüyor. 
     Portrenin altında alt kenara paralel giyoş desenli bin bant, bu bandın sağında kahverengi ve yeşil giyoş bir motif bulunuyor. Bu motifin ortasında, banknot yatay konumda göz hizasında ışığa doğru tutulduğunda ''TC'' harflerinin gizli görüntüsü görünüyor. 
     Banknotun nonimal değeri olan 20 milyon rakamı, banknotun sağ üst ve sol alt kenarlarında yeşil ve kahverengi, ilk iki rakamı büyük, son üç rakamı açık renkte basılı olarak bulunuyor. 
     Bu rakamların ve sağ üst taraftaki nonimal değerin bulunduğu bant içinde, ''YİRMİ MİLYON TL'' ibaresi dünya haritasının enlem ve boylarında ise ''TCMB'' harfleri tekrarlanarak mikro yazı olarak yer alıyor. 
     
     Arka yüz... 
     Banknotun sol üst kenarında kahverengi basılı ''Türkiye Cumhuriyet Merkez Bankası'' yazısı, altında Efes antik kentinden bir görünüm ve bu görünümün sağ alt kenarında yeşil mini harflerle, ''Efes Antik Kenti-Selçuk'' ibaresi yer alıyor. 
     Ayrıca banknot kağıdının içinde, ultraviyole ışık altında mavi ve kırmızı yansıma veren kılcal lifler bulunuyor. 
     Tedavüle çıkarılan 20 milyon liralık banknota ait afiş ve broşürler, Merkez Bankası ve diğer banka şubelerinden görülebilecek. 
     
     100 bin liralıklar çekiliyor 
     Bu arada duyuruya göre, 100 bin liralık banknotların tedavül mecburiyeti süresi 4 Kasım 2001 günü sona erecek. 5 Kasım 2001 tarihinde işlemeye başlayacağı 10 yıllık kanuni zaman aşımı süresi ise 4 Kasım 2011 günü mesai saati sonuna kadar devam edecek. 
     Ayrıca 10 yıllık kanuni zaman aşımı süresince 100 bin liralık banknotlar, Türkiye Cumhuriyeti Merkez Bankası gişelerinde ve Merkez Bankası şubesi bulunmayan yerlerde Ziraat Bankası gişelerinde değiştirilecek, 5 Kasım 2011 gününden itibaren ise kıymetini tamamen yitirecek. 
     






</TEXT>
</DOC>
