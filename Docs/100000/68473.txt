<DOC>
<DOCNO> 68473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/19/son/soneko06.html </URL>
<DATE> 2002/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray halka arzı başarı ile gerçekleştirdi 
</HEADLINE>
<TEXT>

     Galatasaray Sportif Sınai ve Ticari Yatırımlar A.Ş'nin sahibi olduğu 325 milyon 600 bin adet B Grubu hissesinin halka arzı başarıyla gerçekleşti. 
     Yurtiçi ve yurtdışında halka arz edilen hisse senetlerine 1.66 ile 3.7 kat arasında talep geldi. 
     Halka arzla ilgili yapılan açıklamaya göre, halka arz edilen hisselerin yüzde 65'i yurtdışı yatırımcılara yüzde 35'i de Türkiye'deki yatırımcılara arz edildi. 
     Yurtdışına ayrılan hisselerin tamamı Avrupa ve Amerika'da yerleşik kurumsal yatırımcılara satıldı. 
     Global Menkul Değerler'in aracılık ettiği yurtdışı halka arzda Galatasaray ve Global, arz öncesi 23 Ocak-1 Şubat 2002 tarihleri arasında sırayla Milano, Paris, Frankfurt, Edinburgh, Londra, Cenevre ve Atina şehirlerini içine alan bir tanıtım gerçekleştirdi. 
     Bunu takiben yurtdışı yatırımcılar, 1 Şubat'a kadar taleplerini bildirdiler. Yurtdışından, arzedilen 211 milyon 640 bin adet hisseye karşılık toplam 3.7 kat talep geldi. Halka arzda 211 milyon 640 bin hisse yurtdışında yerleşik 29 kurumsal yatırımcıya satıldı. 
     Yurtiçinde şirket hisselerinin 42 milyon 446 bin adedi yurtiçi bireysel yatırımcılara, 48 milyon 722 bin adedi alım gücü yüksek yurtiçi bireysel yatırımcılara, 11 milyon 396 bin adedi yurtiçi kurumsal yatırımcılara ve 11 milyon 396 bin adedi de Galatasaray Spor Kulübü üyelerine 14-15 Şubat tarihinde arzedildi. 
     Alım gücü yüksek yurtiçi bireysel yatırımcılara ayrılan hisse senetlerinin tamamı satılırken, yurtiçi bireysel yatırımcılara, alım gücü yüksek yurtiçi bireysel yatırımcılara, yurtiçi kurumsal yatırımcılara ve Galatasaray Spor Kulübü üyelerine ayrılan tahsisat gruplarına 1.66 kat ile 3.77 kat arasında talep geldi. 
     Yurtiçi halka arzda 3 bin 312 bireysel yatırımcıya, 241 alım gücü yüksek yurtiçi bireysel yatırımcıya, 44 yurtiçi kurumsal yatırımcıya ve 139 Galatasaray Spor Kulübü üyesine satış yapıldı. 
     






</TEXT>
</DOC>
