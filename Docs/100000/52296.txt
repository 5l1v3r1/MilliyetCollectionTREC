<DOC>
<DOCNO> 52296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/14/son/sonspo14.html </URL>
<DATE> 2001/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Rıdvan Dilmen ''Denizli Fenerbahçe'yi toparlar..'' 
</HEADLINE>
<TEXT>

     Adanaspor Teknik Sorumlusu Rıdvan Dilmen, ''Üniversite bitiremedim, ancak futbol öğretmeni oldum'' dedi. 
     Adana Bilimkent Okulları'nda öğrencilerin sorularını yanıtlayan Rıdvan Dilmen, 40 yaşında olduğunu, futbola Nazilli'de başlayarak sırasıyla Muğlaspor, Boluspor, Sarıyer ve Fenerbahçe takımlarında futbol oynadığını ayrıca 39 kez milli formayı giydiğini hatırlatarak, ''Dünyaya bir daha gelsem yine futbolcu olurdum'' diye konuştu. 
     Mustafa Denizli'nin Fenerbahçe'yi ''toparlayacağını'', kaleci Rüştü'yü çok beğendiğini anlatan Dilmen, şunları kaydetti 
     ''17 yaşında Ali Sami Yen Stadı'nda Boluspor formasıyla Galatasaray maçına çıktığımda dizlerim titriyordu. Ayakkabımı antrenörüm bağladı. İlk kez çim sahada oynayacaktım. Çok heyecanlıydım. Ancak topla buluşunca kendime güvenim geldi. 17 yıl aralıksız futbol oynadım. Futboldan maddi ve manevi çok şey kazandım. 
     Birçok şampiyonluklar yaşadım. Daha sonraki yıllarda Vanspor, Kombassan Konyaspor, Fenerbahçe ve Altay kulüplerinde antrenörlük yaptım. Vanspor'da şampiyonluk yaşamıştım. Şimdi de aynı başarıyı Adanaspor'da göstereceğim. Adanaspor kent ve potansiyel olarak İkinci Lig'e yakışmıyor.'' Dilmen, bugün yapılacak Türkiye-Avusturya maçıyla ilgili görüşünü açıklarken, Türk Milli Takımı'nın maçı kazanarak, Dünya Şampiyonası'na gideceğine inandığını sözlerine ekledi. 
     






</TEXT>
</DOC>
