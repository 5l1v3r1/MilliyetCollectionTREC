<DOC>
<DOCNO> 91467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/22/son/sontur09.html </URL>
<DATE> 2002/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğu Anadolu'da "yayla muzu" denen uşkudan dondurma 
</HEADLINE>
<TEXT>

     Doğu Anadolu Bölgesi'nin yüksek kesimlerinde doğal koşullarda yetişen ve muz gibi soyulup yendiği için ''yayla muzu'' olarak adlandırılan uşkunun dondurması yapıldı. 
     Bölgede 2 bin 100 ile 2 bin 800 metre yükseklikler arasında bayır, kayalık ve gevşek yerlerde, ilkbaharda karların erimesiyle yetişen, 40-50 santimetre boyunda, ekşimsi bir tada sahip olan uşkun, sağlık ve 
     beslenmede büyük önem taşıyor. 
     Yerel mutfak kültüründe önemli bir yere sahip olan uşkun, Van'da 13 yıldır hizmet veren Hacıbekiroğlu Pastanesi'ndeki ustalar 
     tarafından, dondurmaların içine katılarak farklı bir lezzet yaratıldı. 
     Pastane işletmecisi Ömer Faruk ve Selami Alkoç kardeşler, ilkbahar aylarında iç tüketimde büyük paya sahip uşkunun dondurmalara ayrı bir lezzet katacağı düşüncesinden yola çıkarak, uşkunlu dondurma üretimine başladıklarını belirttiler. 
     Ömer Faruk Alkoç, yalnızca mayıs ve haziran aylarında yetişen uşkunun iki ay boyunca dondurmalarda kullanılacağını belirtti. 
     Bir hafta önce üretimine başlanan uşkunlu dondurmanın büyük ilgi görmesinin sevindirici olduğunu söyleyen Alkoç kardeşler, talep olması halinde uşkunlu dondurmaları öteki illere de pazarlayabileceklerini kaydettiler. 
     





</TEXT>
</DOC>
