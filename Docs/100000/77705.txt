<DOC>
<DOCNO> 77705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/11/spor/spo05.html </URL>
<DATE> 2002/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Unlü’den af çağrısı 
</HEADLINE>
<TEXT>

Devlet Bakanı, amatör sporlarda uygulamaya alınan af kararının futbolu da kapsaması için öneri götürecek 
     NECMİ KEPÇETUTAN 

     GSGM’NİN sporda genel affı kabul etmesinin ardından Fikret Ünlü bu uygulamayı genelleştirmek için harekete geçti. Spordan Sorumlu Devlet Bakanı, futbolda da af çıkması için federasyona öneri götürecek. Bu konuda yetkisi olmadığını hatırlatan Fikret Ünlü, "Ama böyle bir şey olması için telkinde bulunabilirim" dedi. Bakan’ın önerisini federasyon yönetim kurulunun inceleyeceği bildirildi. 
     ATATÜRK Stadı’ndaki Olimpiyat Hazırlık ve Düzenleme Kurulu toplantısına katılan Bakan Ünlü, GSGM’nin fesih kararına rağmen federasyonun kararının geçerli olduğunu söyledi. Ünlü, "Aziz Yıldırım’a Beşiktaş maçında Devlet protokol tribününden bilet vermemiz mümkün değil. Ancak Serdar Bilgili, yanına oturtursa bir şey yapamayız. Protokol uygulaması çağ dışı" dedi. 
     
Barış çubuğu yakıldıFederasyon Asbaşkanı Ata Aksu, protokol feshinin yanlış algılandığını belirtti, tribün cezasının kaldırılacağını söyledi 
     FUTBOLDA protokol tribünü tartışmasına Federasyon son noktayı koydu. Asbaşkan Ata Aksu, bakanlığın ve genel müdürlüğün, iki kuruluş arasındaki protokolü fesh etmesinin yanlış algılanmaması gerektiğini belirtti. Aksu, "Altı yıldır sürüncemede kalan bu konuyu pazartesi günü bir araya gelip, çözümleyeceğiz. Parasal konularda bir takım sorunlar var. Hukuken bunun nasıl gerçekleşeceğine karar vereceğiz" dedi. 
     AKSU, Disiplin Talimatı’nda gelecek yıldan itibaren hak mahrumiyeti cezasının resmi sözleşmelere imza atmamak şeklinde netleştirileceğini, protokole girip girmemekle ilgili hükmün ortadan kaldırılacağını da söyledi. Asbaşkan, "Amaç maç seyrini engellemek değil. Futbola katkı sağlayan, tesis yapan her kim olursa olsun en öncelikli yerde oturmalıdır. Bu bizim de, içimize sinen bir olay değildi" diye konuştu 
     



 SPOR 


























</TEXT>
</DOC>
