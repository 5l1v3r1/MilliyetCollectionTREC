<DOC>
<DOCNO> 59981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/31/son/sondun06.html </URL>
<DATE> 2002/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere sel tehdidi altında... 
</HEADLINE>
<TEXT>

     Yeni yılı hemen hemen bütün bölgelerini etkisi altına alan sağmak yağışla karşılamaya hazırlanan İngiltere'de, çevre ajansları pek çok bölgede sel uyarıları yayınlıyor. 
     Özellikle güneydoğuda etkili olan yağış yüzünden, dünden bu yana pek çok nehrin taştığı, birçok ev ve işyerinin sellerden zarar gördüğü belirtildi. 
     Hafta başından bu yana etkili olan sağanak yağışın özellikle Kent'teki Yalding adlı köyde su baskınlarına yol açtığı, 2000 yılının Ekim ayında da sel felaketi meydana gelen köyde nehir kıyısındaki evlerin bir kısmının bahçelerinin sel sularına kapıldığı kaydedildi. 
     Kent ve Doğu Sussex'de de selin bazı ev ve işyerlerinde etkili olduğu, itfaiye teşkilatı çalışanlarının acil durumlara yetişebilmek için aralıksız çalıştığı bildirildi. 
     Bu arada Çevre Ajansı sözcüsü, 2000 yılındaki sel felaketlerinin büyüklüğüne dikkati çekerek, ''bu yılki sellerin o boyuta varıp varmayacağı açısından önümüzdeki saatler büyük önem taşıyor. Eğer yağış şiddetini kesmeden sürerse güneydoğu İngiltere'de bazı nehirlerin taşma ihtimali büyüyor'' dedi. 
     Şimdilik sadece küçük yerleşim birimlerini tehdit eden sel felaketinin, nehirlerin bu hızla yükselmeyi sürdürmesi halinde daha büyük yerleşim birimleri için de bir tehdit oluşturabileceğini belirten sözcü, halktan konuyla ilgili açıklama ve uyarıları dikkatle takip etmelerini istedi. 
     Bütün ülkede 96 sel uyarısı yapıldığını belirten sözcü, bunlardan 47'sinin Orta İngiltere, 21'inin Anglia bölgesi, 18'inin Kuzeydoğu, 5'inin Güneydoğu, 3'ünün Galler ve 2'sinin ise Güneybatı İngiltere için geçerli olduğunu kaydetti. 
     





</TEXT>
</DOC>
