<DOC>
<DOCNO> 75898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/02/spor/aspo.html </URL>
<DATE> 2002/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
"Kapım açık" 
</HEADLINE>
<TEXT>

Başkan Serdar Bilgili, Beşiktaşlılar’ın pişmanlık değil, kardeşlik ve sevgi istediğini söyledi. Bilgili, "Kongreyi unutsunlar, gelsinler birlikte çalışalım" diye konuştu 
     "Bizimle paylaşsınlar" 
     SİYAH - Beyazlı ekibin, 54. dönem başkanlığını, 793 oy farkıyla kazanan Serdar Bilgili, camiaya barış çağrısı yaptı. Bilgili, tüm Beşiktaşlılar’ı kucakladığını belirtti, "Hasan Arat ve Mehmet Kazancı, kongreyi unutsun. Gelsinler, birlikte çalışalım. Birleştirici bir başkan olarak, kapım herkese açık" dedi. Başkan, artık pişmanlık değil, birleştiricilik, kardeşlik ve sevgi istendiğini de hatırlattı, "Projeleri, hedefleri olanlar bizimle paylaşsın" ifadesini kullandı. 
     
     "Seba’ya teşekkür" 
     BİLGİLİ, bölünmelerin camiaya zarar vereceğini tekrarladı, şöyle devam etti "Onursal başkanımız Süleyman Seba ve genç üyelerin güveni ile demokratik bir kongre yaşandı. İlk hedefimiz İnönü Stadı’nın yenilenmesi. Ayrıca Şampiyonlar Ligi’nde oynayacak süper kadro oluşturmaya çalışacağız. Çıta her geçen gün yükseliyor. Bunu son kongrede, katılım çokluğuyla da gördük. Daum ile de önümüzdeki günlerde masaya oturacağız. Kendisinden alacağımız rapor doğrultusunda hareket edeceğiz." 
     
     "Layık olacağız" 
     BAŞKAN, dün sabah biten kongre sonundaki teşekkür konuşmasında ise şunlara değindi "Yönetimde bulunacağımız, iki yıllık dönemde de Beşiktaş’a layık olmaya çalışacağız. Bütün Beşiktaşlılar’ın başkanı olacağım. Bölünmeleri tamir etmek için elimden gelen her şeyi yapacağım. Çarşamba günü hep birlikte, Türkiye Kupası’nı havaya kaldıracak ve müzemize götüreceğiz. Ligdeki şampiyonluk iddiamızın sürdüğünü de unutmayalım. Bu sezon iki kupa da bizim olacak. Buna inancım sonsuz." 
     
Alkol ve spor      Aslında gerginlik, seçim günü başlamamıştı... Sertleşen demeçler, ister istemez kongre üyelerini de etkilemiş ve bu hava salona taşınmıştı... İşte 04.00’de Bilgili’nin zaferi kesin sinyallerini verirken, hiç de hoş olmayan olaylar, iki cephe taraftarları arasında çirkin görüntülere dönüştü... Bir spor kulübünün kongresinde görülmeyen enstantaneler, hem de alkol eşliğinde, objektiflere takıldı... Alkol duvarı aşılmıştı, tıpkı olayların haddini aştığı gibi... Fotoğraflar Rahman Sağıroğlu 
     
Hasan Arat yıkıldıSerdar Bilgili karşısında ikinci kez yenilgiye uğrayan Hasan Arat, rakibini suçladı 
     BEŞİKTAŞ kongresinde başkanlığa adaylığını koyan, ancak ikinci kez yenilgiye uğrayan Hasan Arat adeta yıkıldı. Seçim sonuçları açıklandıktan sonra medyaya demeç veren Arat, Bilgili’yi de suçladı, "Seçime şaibe karışmıştır. Takdir genel kurulumuzundur" dedi. Hasan Arat, "Genel Kurula sırtını dönerek konuşan başkan, yönetim olabilir, ama iktidar olamaz" yorumunu da yaptı. 
     HASAN Arat’ın, sabah saatlerinde sonuçlanan oy sayımının ardından moralinin bozulduğu ve salondan ayrılıp, otosuyla evine giderken, ağzını bıçak açmadığı da öğrenildi. Ancak Hasan Arat’ın çevresine "Yine de kendimle ve yaptığım çalışmalarla gurur duyuyorum. Herşeyi Beşiktaş için yaptım ve bundan sonra da yapmaya devam edeceğim. Kulübümü seviyorum" dediği belirtildi. 
     
Serdar Bilgili 4.078 Hasan Arat 3.285 Toplam oy 7.363      SERDAR BİLGİLİ 
     1963 yılında doğdu. ABD Redland Üniversitesi işletme bölümünü bitirdi. Tekstil, inşaat ve turizmci. İngilizce ve Almanca biliyor, evli bir çocuk babası. 
     
     HÜSNÜ GÜRELİ 
     1952’de İstanbul’da doğdu. İstanbul Üniversitesi Hukuk Fakültesi’ni bitirdi. Yönetim Kurulu üyeliği yaptı. İngilizce biliyor. 
     
     YILDIRIM DEMİRÖREN 
     1964 yılında İstanbul’da doğdu. Leysen American School’u bitirdi. Demirören Şirketler Grubu başkan vekili. İngilizce biliyor. 
     
     FİKRET ORMAN 
     1967’de İstanbul’da doğdu. Yüksek öğrenimini Yıldız Üniversitesi ve ABD Florida Üniversitesi’nde tamamladı. İngilizce biliyor. 
     
     İBRAHİM ALTINSAY 
     1954 Çanakkale doğumlu. Siyasal Bilgiler Fakültesi ve Boğaziçi Üniversitesi Tarih Bölümü’nde lisan okudu. İngilizce biliyor. 
     
     FİKRET ERCAN 
     1947 yılında doğdu. Yüksek öğrenimini sosyoloji dalında yaptı. Hürriyet Gazetesi yayın koordinatörü. İngilizce biliyor. 
     
     CENGİZ KAPTANOĞLU 
     1947 yılında İstanbul’da doğdu. Galatasaray İktisadi ve Ticari İlimler Yüksekokulu’ndan mezun oldu. Armatörlük yapıyor. 
     
     İSMAİL ÜNAL 
     1952 Antalya doğumlu. Mimar Sinan Üniversitesi’ni bitirdi. Artsan Yönetim Kurulu başkanı. Daha önce yönetim kurulu üyeliği yaptı. 
     
     KIVANÇ OKTAY 
     1964 İstanbul doğumlu. Lidya Yapı A.Ş’nin kurucusu. Türk - Kanada Ticaret Odası başkan yardımcısı. İngilizce, Fransızca biliyor. 
     
     LEVENT ERDOĞAN 
     1941’de İstanbul’da doğdu. İstanbul Üniversitesi Hukuk Fakültesi’nden mezun oldu. Avukatlık yapıyor. İngilizce biliyor. 
     
     MUZAFFER NASIROĞLU 
     1966 Batman doğumlu. 9 Eylül Üniversitesi İşletme mezunu. FERNAS Şirketler Grubu’nun yönetim kurulu başkanlığını yapıyor. 
     
     HAŞMET BEDİİ KÜRÜM 
     1960 yılında Van’da doğdu. İşadamı ve Kürüm Demir Anonim Şirketi’nin sahibi. İngilizce biliyor. İlk kez yönetime seçiliyor. 
     
     BEHÇET ÜMİTLEN 
     1954’te İstanbul’da doğdu. İktisat Fakültesi’ni bitirdi. İnşaat boyaları ve temizlik kağıtları sektöründe faaliyet gösteriyor. 
     
Yedekler Emin Önal - Cem Bilge - Deniz Atalay - Mete Düren - Ahmet Kavalcı - Hüseyin Mican 




 SPOR 


























</TEXT>
</DOC>
