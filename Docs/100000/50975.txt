<DOC>
<DOCNO> 50975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/07/dunya/dun02.html </URL>
<DATE> 2001/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
NATO Irak gündemde yok 
</HEADLINE>
<TEXT>

     GÜVEN ÖZALP Brüksel 

     NATO Genel Sekreteri Lord George Robertson'ın 11 Eylül saldırılarının arkasında başka aktörlerin olabileceği yönündeki açıklamalarını değerlendiren NATO yetkilileri, "Tavrımız değişmedi. Tüm deliller Bin Ladin ve El Kaide'yi gösteriyor. Irak’a karşı bir operasyon ise gündemde bulunmuyor" dedi. 
     Robertson'ın El Cezire televizyonuna yaptığı açıklamada son derece net ifadeler kullandığına dikkat çeken NATO Sözcüsü Yves Brodeur, "Bin Ladin'in 11 Eylül saldırılarındaki sorumluluğuna dair hiçbir şüphe yok" dedi. 
     Roberston'ın hiçbir zaman başka hükümetlerin ya da devletlerin 11 Eylül saldırılarına katılmış olabileceği imasında bulunmadığını ifade eden Brodeur, Genel Sekreter'in Irak konusundaki açıklamalarının "Şu anda Irak'a bir operasyon gündemde değil. Zaten Amerikalılar da şimdiye kadar Irak'la Ladin arasında bağlantı bulamadıklarını açıkça belirttiler" şeklinde olduğunu hatırlattı. 
     
     Kanıt gerekiyor 
     Afganistan'a yönelik operasyon sonrası sıranın başka bir ülkeye gelip gelmeyeceği tartışmalarında liste başı ülke Irak. Ancak, ABD'nin 11 Eylül saldırılarında Bağdat'ın parmağı olduğunu kanıtlaması gerekiyor. Bu kanıtlar sunulmaksızın NATO'nun bir Irak operasyonuna destek vermesi söz konusu değil. 
     



 DÜNYA 
















</TEXT>
</DOC>
