<DOC>
<DOCNO> 98702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/29/son/sontur09.html </URL>
<DATE> 2002/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS tercih formları teslim ediliyor... Nelere dikkat etmeli 
</HEADLINE>
<TEXT>

     Öğrenci Seçme Sınavı ÖSS tercih formlarını teslim süresi, 31 Temmuz Çarşamba günü başlıyor. 
     Tercih formunu, 2002-ÖSS'ye girip 105 veya daha fazla puan alanlardan sınavsız geçiş hakkı bulunmayanlar, 2002-ÖSS'ye giren ve aynı zamanda sınavsız geçiş hakkına sahip olanlar ve sadece 2002-meslek yüksekokullarına sınavsız geçiş için başvuranlar doldurabilecek. 
     Adayların, bu formu doldururken, 2002-Yükseköğretim Programları ve Kontenjanları Kılavuzu'ndaki açıklamaları dikkatle okumaları gerekiyor. 
     Bu kılavuzda, 2002-ÖSS sonuçlarına göre öğrenci alan yükseköğretim programlarının kontenjanları, giriş koşulları, 2001-ÖSS'deki en küçük puanları ve yüzdelik dilimleri yer alıyor. 
     2002-ÖSS'ye başvuran ve sadece meslek yüksekokullarına sınavsız geçiş için başvuran adaylar, kılavuzda kendileri için ayrılmış tablolardan tercih yapabilecekler. 
     
     YURT BAŞVURUSU VE TERCİH FORMU TESLİMİ 
     Tercih formunun arka yüzünde yurt başvuru formu da yer alıyor. Yurtta barınmak isteyen adaylar, bu formu da kılavuzdaki açıklamalara uygun dolduracaklar. 
     Adaylar, tercih formu ve yerleştirme ücreti olarak Vakıflar Bankası, İş Bankası, Akbank, Yapı ve Kredi Bankası şubelerinden birine 9 milyon lira yatıracaklar. Adaylar, bankadan alacakları dekontun bir nüshasını ve tercih formunu, 31 Temmuz-9 Ağustos 2002 tarihleri arasında lise ve dengi okul müdürlüklerine veya ÖSYM sınav merkezi yöneticiliklerine teslim edecekler. Adaylar, teslim sırasında da 1 milyon lira ücret verecekler ve karşılığında makbuz alacaklar. Adayların, bu makbuzu saklamaları gerekiyor. 
     
     TERCİH FORMU, POSTAYLA GÖNDERİLMEYECEK 
     Adayların, tercih formunu mutlaka süresi içinde teslim etmeleri isteniyor. Belirlenen tarihten sonra teslim eden, yurtiçinden postayla gönderen veya birden fazla tercih formu teslim eden adayların tercih formları işleme konulmayacak. 
     Adaylar, tercih formlarının ÖSYM'ye ulaşıp ulaşmadığını, teslim ettikleri yerlerde 2002 Ağustos ayının ikinci haftası içinde asılacak olan listelerden kontrol edebilecekler. 
     Adaylar tercih formlarını internet yoluyla da gönderebilecekler. Bu işlem için ÖSYM'nin osym.gov.tr internet adresi kullanılacak. 
     
     KAÇ KİŞİ YERLEŞTİRİLECEK 
     ÖSYM, tercih formlarını değerlendirdikten sonra adayların yerleştirme puanlarını Y-ÖSS hesaplayacak. Üniversitelere yerleştirme sonuçları Ağustos ayı içinde açıklanacak. 
     2002-ÖSS'den 120 ve üzerinde puan alan 613 bin 915 adaydan yalnızca 177 bin 26'sı devlet ve vakıf üniversiteleri ile KKTC'deki üniversitelerin lisans programlarına yerleşmeye hak kazanacak. Bu durumda 2002-ÖSS'den 120 ve üzerinde puan alarak lisans programı tercihi yapmaya hak kazanan 436 bin 889 aday elenecek. 
     2002-2003 eğitim-öğretim yılı için, Türkiye'deki devlet üniversitesinin lisans programlarında toplam 149 bin 549 kontenjan ayrıldı. Vakıf üniversitelerinin lisans programlarına 17 bin 717, KKTC'deki üniversitelerin lisans programlarına da 9 bin 760 öğrenci alınacak. 
     Üniversitelerin özel yetenek sınavıyla öğrenci alan bölümlerine de toplam 12 bin 74 öğrenci yerleştirilecek. 
     Üniversiteye yerleşmeye hak kazanan adaylar, 12-18 Eylül 2002 tarihleri arasında üniversitelere kayıtlarını yaptıracaklar. 
     





</TEXT>
</DOC>
