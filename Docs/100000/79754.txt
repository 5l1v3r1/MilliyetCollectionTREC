<DOC>
<DOCNO> 79754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/22/son/sondun15.html </URL>
<DATE> 2002/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan Kuzey Birliği Le Pen'in zaferinden menun 
</HEADLINE>
<TEXT>

     İtalya'da hükümette yer alan Kuzey Birliği partisi, Fransa'da cumhurbaşkanlığı seçimlerinde 2. tura kalan aşırı sağcı lider Jean-Marie Le Pen'i kutladı. 
     Zaman zaman İtalya'nın kuzeyinde ayrılıkçı bir politika izleyen Kuzey Birliği partisinden milletvekili Mario Borghezio, ''Le Pen ile cesaretleniyoruz. Özellikle 11 Eylül'den sonra Avrupa'dan önemli işaretler geliyor. Herkes ortak bir duyguda buluşuyor göçmenlerin istilasına ve İslam'ın yayılmasına dur'' ifadesini kullandı. 
     Borghezio, Fransa'da alınan sonucun bir ''ışıltı'' olduğunu ve çokuluslu toplum projesi tehdidine karşı Avrupa'nın kimliğini savunmak amacıyla bir mücadelenin başlangıcını teşkil ettiğini savundu. 
     Hükümette yer alan aşırı sağcı Ulusal İttifak AN partisi milletvekillerinin yaptıkları açıklamalarda ise ''AN'den hiç kimse Le Pen'in zaferini alkışlamıyor'' denildi. 
     

     
</TEXT>
</DOC>
