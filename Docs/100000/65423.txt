<DOC>
<DOCNO> 65423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/01/son/sonspo11.html </URL>
<DATE> 2002/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum davasında yeni gelişme... 
</HEADLINE>
<TEXT>

     Almanya'nın Köln kentinde, Beşiktaş Teknik Direktörü Christoph Daum'un saç örneği üzerinde kokain testi yapan adli tıp doktoru Herbert Kaeferstein, Christoph Daum'un saç örneğinin değiştirilmiş olabileceğini söyledi. 
     Christoph Daum'un, hakkında dava açtığı Herbert Kaeferstein, Köln Eyalet Mahkemesi'nde verdiği ifadede, Daum'un saçlarının klinikte kesilmediğini hatırlatarak, saç örneğinin herhangi bir yerde değiştirilmiş olabileceğini bildirdi. 
     Daum'un avukatı Rolf Stankewitz, Bild Gazetesi'ne yaptığı açıklamada, ''Kaeferstein galiba biraz korkmaya başladı. Müvekkilimin suçlanması Kaeferstein'ın hazırladığı rapora dayandırıldığı için, bu durumda müvekkilim için tek bir karar verilmesi gerekir. O da beraat kararıdır'' dedi. 
     Koblenz Savcılığı ise saç örneğinin değiştirildiğine dair hiçbir somut delil bulunmadığını bildirdi. 
     Daum hakkındaki uyuşturucu davasına, 5 Şubat Salı günü devam edilecek. 
     






</TEXT>
</DOC>
