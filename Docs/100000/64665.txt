<DOC>
<DOCNO> 64665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/ekonomi/aeko.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş hedef tahtası 
</HEADLINE>
<TEXT>

Başbakan Yardımcısı Özkan ve Devlet Bakanı Karakoyunlu, Hazine’den beklenen bazı onayların çıkmamasını eleştirerek Bakan Derviş’e çattı 
     ELÇİN ERGÜN, ÖNDER YILMAZ Ankara 

     Bir ay aradan sonra toplanan Bakanlar Kurulu, kıran kırana yaşanan tartışmalara sahne oldu. 
     Devlet Bakanı Yılmaz Karakoyunlu, tütün destekleme alımlarına Hazine’den onay çıkmamasını eleştirerek, "Halkla Hazine değil, TEKEL muhatap oluyor" dedi. Devlet Bakanı Kemal Derviş’in "Sinirlenmeyin, bu sorunu aramızda çözeriz" sözlerine karşılık Karakoyunlu, "Ben ne söylediğimi bilirim. Kimse bana Türkçe dersi veremez" diye çıkıştı. 
     
     Sorumlu siz olursunuz’ 
     Bakanlar Kurulu’nun dün iki saat süren toplantısında gündemdeki birçok konu masaya yatırıldı. Toplantıda, tütün destekleme alımları için Hazine’den çıkacak onay sorununu gündeme getiren Karakoyunlu, Derviş’i hedef alarak "Hazine, tütün konusunda direnirse TEKEL’i Hazine’ye bağlayalım. Çünkü, halkla muhatap olan Hazine değil, TEKEL, yani biz. Hazine’nin onay vermemesi durumunda halkla karşı karşıya kalan biz oluyoruz. Hazine onay vermezse bundan sorumlu ben değil, Hazine olacaktır" dedi. 
     
     Bana Türkçe dersi verme’ 
     Derviş ise Karakoyunlu’dan "sinirlenmemesini" isteyerek, "Bu bir eşgüdüm sorunudur. Bunu aramızda çözeriz" karşılığını verdi. Karakoyunlu da "Bu eşgüdüm sorunu değil, Hazine’nin sorunudur. Ben ne söylediğimi bilirim. Kimse bana Türkçe dersi veremez" diye konuştu. 
     Toplantıda 140 milyon dolarlık borçları ertelenen Kardemir Demirçelik Fabrikası da gündeme geldi. Devlet Bakanı Hasan Gemici, Kardemir’in Erdemir’e devredilmesini önerirken, Karakoyunlu buna karşı çıkarak, "Erdemir’in mali yapısı uygun değil. Kardemir’i ne devredebiliriz, ne de kapatabiliriz" dedi. Derviş de "Borç sarmalı gittikçe artıyor" diye konuştu. 
     
     Bölge müdürleri gidiyor 
     Kurulda katma bütçeli kurumların bölge müdürlüklerinin kapatılmasına ilişkin bir kararname de imzaya açıldı. Kararname doğrultusunda il müdürlükleri olan kuruluşların bölge müdürlükleri kapatılacak. MTA ve DSİ gibi her ilde teşkilatı olmayan kuruluşlarda ise her coğrafi bölgede bir bölge müdürü olmak üzere toplam yedi bölge müdürüne izin verilecek. 
     
     Marmaray’a fay engeli 
     İstanbul’a 2007 yılına kadar yapılması hedeflenen Marmaray - Tüp Geçit Projesi de Ulaştırma Bakanı Oktay Vural tarafından kurula taşındı. Vural, Ecevit’in sorusu üzerine Sirkeci - Haydarpaşa arasında planlanan tüp geçitin Marmara Denizi altındaki fay hattı nedeniyle Üsküdar aktarmalı olarak yapılacağını belirtti. Projenin 2.5 milyar dolara mal olacağını kaydeden Vural, bunun 800 milyon dolarının Japon kredisiyle sağlandığını bildirdi. 
     
Özkan bürokratlara çıkıştı      Toplantıda Ulaştırma Bakanlığı’nın Marmaray projesi için Hazine’den onay bekleyen İspanyol kredisi de tartışma konusu oldu. Ulaştırma Bakanı Oktay Vural’ın anlattığı Marmaray projesi ile ilgili Başbakan Yardımcısı Hüsamettin Özkan, "Hiçbir bürokrat, bu kredinin kullanılması için onay vermemezlik yapamaz. Bu bürokrat hafta başına kadar ya bu krediyi onayladığına ilişkin yazıyı Başbakanlığa göndersin ya da boş bir k ğıda imza atsın" diyerek Derviş’i uyardı. Söz konusu bürokratın Hazine Müsteşar Yardımcısı olduğu iddia ediliyor. 
     



 EKONOMİ 




















</TEXT>
</DOC>
