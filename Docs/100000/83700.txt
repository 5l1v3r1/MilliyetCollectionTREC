<DOC>
<DOCNO> 83700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/13/son/sondun18.html </URL>
<DATE> 2002/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'daki Şibergan hapishanesi Auschwitz'e benzetiliyor 
</HEADLINE>
<TEXT>

     Afganistan'ın kuzeyinde bulunan ve ülkenin en önemli cezaevi kabul edilen Şibergan, Nazilerce Polonya'da kurulan Auschwitz toplama kampına benzetildi. 
     Afganistan'ı ziyaret eden AB delegesi Klaus-Peter Kleiber, kuzeyin en büyük kenti Mezar-ı Şerif'in güçlü ismi Özbek general Raşid Dostum ile birlikte, 2 bin kadar Taliban militanın tutuklu bulunduğu Şibergan'a gittiğinde gördüklerini, ''Burası Auschwitz'e benziyor'' diyerek betimledi. 
     Kleiber, ''İnsanların sırtlarında bir şey yok, hayvan muamelesi görüyorlar, çadırlarda üst üste yaşıyorlar, inanılmaz bir şey bu, inanılmaz. Mutfağı tasavvur edemezsiniz. Çorbayı karıştıranlar sanki hayaletti korkunç'' ifadesini kullandı. 
     Aralarında çocukların da bulunduğu binlerce Taliban militanı, Ekim ve Kasım aylarında Kunduz'daki uzun çatışmalardan sonra yakalanmıştı. 
     Bunlardan çoğunun öldüğü sanılıyor. 
     Yüzlerce mahkumun hasta olduğunu, bunların başka bir bölümde tutulduğunu, diğerlerinin de daracık bir hücrede bulunduğunu belirten Kleiber, Afganistan ile Pakistan arasında varılan anlaşmaya göre Pakistan kökenli Taliban militanlarının serbest kalması için bir çaba bulunduğuna işaret ederek, ancak Peştu Afganlar için böyle bir şeyin söz konusu olmadığını ve geçici Afgan hükümetinin stratejisini anlayamadığını söyledi. 
     Dostum'un sözcüsü Feyzullah Zaki de Dostum'un mahkumları bırakmaya hazır olduğunu, ancak tehlikeli sayılanların içeride kalması garantisinin verilmesini istediğini ve birinci önceliğinin mahkumların değil, sivil halkın durumunu iyileştirmek olduğunu belirtti. 
     Kuzeyin merkezi hükümetten hiç para almadığını söyleyen Zaki, ''Çok az fon ve çok fazla acil ihtiyaç var, şimdi cezaevi için para istenecek zaman değil, bizim okul ve hastane için paraya ihtiyacımız var'' diye konuştu. 
     





</TEXT>
</DOC>
