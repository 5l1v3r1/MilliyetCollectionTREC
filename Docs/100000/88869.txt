<DOC>
<DOCNO> 88869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/09/son/sonspo14.html </URL>
<DATE> 2002/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor, forvette yabancı oyuncuya yöneliyor 
</HEADLINE>
<TEXT>

     Trabzonspor Teknik Direktörü Samet Aybaba, bu sezon bordo-mavili takımın yaptığı transferlerin çok akılcı olduğunu ve artık iyi bir santrfora ihtiyaçlarının bulunduğunu söyledi. 
     Samet Aybaba, bordo-mavili kulübün ekonomisi doğrultusunda çok iyi transferler yaptıklarını belirterek, ''Az paraya iyi oyuncular kadromuza kattık. Genç ve çok yönlü oyuncularla anlaştık'' dedi. 
     Aybaba, forvette Mehmet Yılmaz'ı kadrosunda görmeyi istediğini, ancak bu transferin gerçekleşme olasılığının zayıf olduğunu belirterek, ''Transferde iyi bir santrfora ihtiyacımız var. Mehmet Yılmaz'ın transferinin zor olmasından dolayı yabancı forvet arayışlarımız var'' diye konuştu. 
     Antalyaspor'dan kadrolarına dahil ettikleri Mustafa Yalçınkaya'nın iyi bir futbolcu olduğunu da ifade eden Aybaba, ''Mustafa, çok yönlü bir oyuncu. Hem sağ, hem de sol ayağını iyi kullanıyor. İyi bir oyuncu transferi gerçekleştirdik'' dedi. 
     Sakaryaspor'un orta alan oyuncusu Muhammed ile yapılan görüşmelerin sürdüğünü kaydeden Aybaba, bu futbolcuyu da kadrosunda görmek istediğini bildirdi. 
     Öte yandan bordo-mavili takımın geçen sezon gündemine gelen Nijeryalı Auekwebu'nun transferini gerçekleştirebileceği öğrenildi. 
     Bu arada bordo-mavili takımın Almanya'da yapacağı hazırlık maçlarının programı belli oldu. 
     İlk olarak 23 Haziran-7 Temmuz arasında Bolu Gerede'de 15 günlük bir kamp gerçekleştirlecek olan bordo-mavili takım, daha sonra Almanya'ya gidecek. 
     Bordo-mavililer, Almanya'da SV Werder Bremen, Allemania Aachen, FC Saint Pauli, LH Ahlen ve MSV Duisburg takımlarıyla karşılaşacak. 
     





</TEXT>
</DOC>
