<DOC>
<DOCNO> 88043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/05/yazar/bila.html </URL>
<DATE> 2002/06/05/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Bahçeli tutarlı 
</HEADLINE>
<TEXT>

     Başbakan Yardımcısı ve MHP lideri Devlet Bahçeli’nin, partisinin grup toplantısında dün yaptığı konuşma, tutarlı ve gündemdeki sorunlar açısından da önemliydi. 
     Bahçeli, bir yandan partisine yöneltilen eleştirileri yanıtladı, bir yandan da tartışılan konularda partisinin kesin görüş ve tavırlarını ortaya koydu. 
     Bahçeli’nin mesajlarını özetlemek gerekirse 
     1- MHP, idam cezasının Öcalan’ı da kapsayacak şekilde kaldırılmasına karşıdır. Bu tavrını sonuna kadar sürdürecektir. 
     Bahçeli’nin ifade ettiği bu görüş ve tavır, geçmiş görüş ve tavırlarıyla tutarlıdır. Öcalan dosyasının Başbakanlık’ta tutulması kararının gerekçesi, üç lider tarafından imza altına alındığı gibi Avrupa İnsan Hakları Mahkemesi sürecinin beklenmesidir. 
     2- Avrupa İnsan Hakları Mahkemesi’nin kararı belli olunca, Öcalan dosyası TBMM’ye indirilmelidir. 
     Bahçeli’nin bu görüşü de geçmişteki açıklamalarıyla tutarlıdır. MHP lideri, bekletilme kararının altına bu gerekçeyle imza atmıştır. İdam cezasının Öcalan’ı da kapsayacak şekilde kaldırılması gerektiğini hiç savunmamıştır. 
     3- MHP engel değildir. Bahçeli’nin bu ifadesi de geçmişle tutarlıdır. MHP lideri, idam cezasının tümüyle kaldırılması konusunda Meclis’te bir çözüm bulunması halinde bunu koalisyon sorunu haline getirmeyeceğini daha önce açıklamıştı. Bugünkü tavrı da, MHP’nin desteği olmadan, Meclis’te bu yönde yapılacak bir düzenlemeyi hükümet sorunu olarak görmeyeceği yönündedir. 
     4- Anayasa ve koalisyon protokolü geçerlidir. Bahçeli bu ifadesiyle de Başbakan Ecevit’in sağlığı etrafında üretilen hükümet ve başbakan senaryolarına yine bugüne kadarki tavrıyla tutarlı bir yanıt vermiştir. MHP’nin milletvekili sayısının transferler yoluyla DSP’yi aşmamasına özen gösteren Bahçeli, bu sayı artsa bile, koalisyon protokolünde başbakanın değişmeyeceği hükmüne uygun davranmıştır. Kolayca milletvekili sayısını artırabileceği halde koalisyon protokolü ve nezaketi gereği bu yolu kapamıştır. Ecevit’e karşı her zaman saygılı olan Bahçeli, dünkü konuşmasında da, Başbakan’ın siyaset ve devlet deneyimini överek, sağlığının istismar edilmesine, hükümet ve başbakan senaryoları üretilmesine karşı çıkmıştır. Bu yaklaşımın nezaket kurallarına ters düştüğünü vurgulamıştır. 
     5- Karar Başbakanı’ndır. Bahçeli, kendisiyle ilgili kararı ancak Başbakan Ecevit’in verebileceğini vurgulayarak, kendisini ve MHP’yi içeren senaryoları geçersiz kılmıştır. Ancak Başbakan’ın kendi isteğiyle görevini bırakması halinde de koalisyon protokolü, teamül ve Anayasa kurallarının devreye gireceğini açıklamıştır. Bunun anlamı, ilk seçeneğin Başbakan’ın görevini sürdürmesi ve herhangi bir şekilde baskı altına alınmamasıdır. Başbakan’ın kendi isteğiyle ayrılması halinde yeni hükümet kuruluncaya kadar koalisyon protokolü gereğince Başbakanlığa kendisinin vekalet edeceği, bu konuda verdiği ikinci mesajdır. Üçüncüsü ise yeni hükümetin bir seçim hükümeti olarak değil bir icraat hükümeti olarak kurulması gerektiği yönündedir. 
     Bahçeli, bu net mesajlarıyla, kendisi ve partisiyle ilgili eleştiriler ile idam cezası, Başbakan’ın sağlığı ve hükümet senaryolarına ilişkin tartışmalara MHP cephesinden son noktayı koymuştur. 
     
     







Bahçeli ve basın 


Türkiye'deki evrensel bir başarı açlığı 


Ya seversin... 


Bahçeli tutarlı 


Kelime haznemiz bizi yansıtıyor 


Bahçeli, seçim kampanyası için düğmeye bastı 


Siyasi defile... 


Parti kurmak kolay da... 


Enflasyona rabbena mı, ettehıyyatü mü 


Futbol gıcığı 


Takvimi yakalamak... 


Kahvehane sohbeti için rehber 


Yeniden yapılanma 


Devlet Bahçeli’nin açık sözlülüğü 


Daha 180 dakika var 


Dava çeşidi çok 


İş Bankası’ndaki CHP hisselerinin satış formülü 


</TEXT>
</DOC>
