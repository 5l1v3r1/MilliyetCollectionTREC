<DOC>
<DOCNO> 94499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/son/sontur28.html </URL>
<DATE> 2002/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP, erken seçim için olağanüstü toplantı metnini imzaya açtı 
</HEADLINE>
<TEXT>

     MHP Grubu, erken seçim kararı almak üzere TBMM'nin 1 Eylül'de olağanüstü toplanması için çağrı metnini, imzaya açtı. 
     MHP Grup Başkanvekili Koray Aydın, Devlet Bakanı ve Başbakan Yardımcısı Devlet Bahçeli ile Başbakanlık'ta yaptığı görüşmenin ardından TBMM'ye gelerek, çağrı metnini hazırladı. TBMM Genel Sekreter Yardımcısı Rauf Bozkurt ile görüşen Aydın, sürecin nasıl başlatılması gerektiği konusunda bilgi aldı. 
     Bu sırada çok sayıda milletvekili Aydın'ı arayarak, metne imza atmak istediklerini bildirdi. Kilis Milletvekili Mehmet Nacar, Ankara Milletvekili Cihan Paçacı, Afyon Milletvekili Mehmet Telek, Mersin Milletvekili Hidayet Kılıç da Aydın'ın makamına geldiler. 
     TBMM'nin erken seçim kararı almak üzere 1 Eylül tarihinde saat 15.00'de toplanmak üzere olağanüstü toplantıya çağrılmasını içeren metne ilk imzayı Aydın attı. Aydın'ın yanında bulunan Paçacı, Telek, Kılıç ve Nacar da çağrıyı imzaladılar. 
     TBMM Başkanvekili Murat Sökmenoğlu da çağrıya imza attı. 
     MHP Grubu'nun İçtüzük gereği, TBMM'nin olağanüstü toplantıya çağrılması için gerekli 110 imzayı bir iki gün içinde tamamlayarak, Meclis Başkanlığı'na vereceği bildirildi. 
     





</TEXT>
</DOC>
