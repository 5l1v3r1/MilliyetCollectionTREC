<DOC>
<DOCNO> 92957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/30/spor/yozdilek.html </URL>
<DATE> 2002/06/30/ </DATE>
<TIME>  </TIME>
<AUTHOR> MEHMET ÖZDİLEK  </AUTHOR>
<HEADLINE>
Binlerce teşekkür 
</HEADLINE>
<TEXT>

     Oynadıkları futbolla Dünya Şampiyonası’na damga vuran G.Kore ve Türkiye, üçüncülük maçında tıklım tıklım dolu tribünlere, birbirinden güzel 5 gol ve futbol ziyafeti çekerek veda ettiler. 
     Final şansını kaybetmiş iki ekibin randevusu, saha içi ve saha dışı görüntüleriyle görülmeye değerdi ve hafızalarda derin izler bıraktı. 
     Milli Takımımız Brezilya karşısında tek golle kaybettiği final şansının üzüntüsünü ve burukluğunu üstünden atmış, en azından bu maçı kazanıp Dünya üçüncüsü olarak adını tarihe yazdırmak ister bir görüntü içindeydi. 
     Maça bu düşünce ile çıkan milliler, futbolcu kalitesi, turnuva tecrübesi ve takım olma özelliği açısından G.Kore’den çok çok üstündü. 
     Bu şampiyonada hedef adam haline gelen kaptan Hakan Şükür, suskunluğunu Dünya Şampiyonası tarihinin en çabuk atılan golüyle giderirken, forvette İlhan Mansız’la muhteşem bir ortaklık oluşturdu. Attığı golün yanı sıra İlhan Mansız’a attırdığı iki golün pasında da ne kadar klas bir futbolcu olduğunu geç de olsa tüm dünyaya gösterdi. 
     Milli Takım elde ettiği bu zaferle iki başarıya birden imza atmış oldu. Önce Dünya üçüncüsü olarak adını tarihe altın harflerle yazdırdı. Ayrıca ilk defa iki ayrı ülkede düzenlenen Dünya Kupası’nda, iki ev sahibi takımı da yenerek bir başka büyük başarının sahibi oldu. 
     Maçtan sonraki saha içi ve saha dışı görüntüleri de nefes kesen bir güzellikteydi. Karşılaşmanın bitiş düdüğü ile birlikte birbirleriyle sarmaş dolaş olan iki takım futbolcuları elleri kenetlenmiş şekilde tribünleri selamladılar ve gönülleri fethettiler. 
     Bu çocuklar kendilerine düşen görevi layıkı ile ve fazlasıyla yerine getirdiler. Şimdi sıra Türk halkında. Bu takımı coşkuyla karşılayıp bağırlarına basmalılar. 
     Bu başarıya imza atan, emeği geçen herkese bu ulusun bir ferdi olarak binlerce teşekkür ediyorum. 
     



 SPOR 






























</TEXT>
</DOC>
