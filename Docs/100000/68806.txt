<DOC>
<DOCNO> 68806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/21/yazar/sazak.html </URL>
<DATE> 2002/02/21/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Ölüm cezası ve AB 
</HEADLINE>
<TEXT>

     Hükümet bayram ertesi, Meclis'e AB uyum yasalarına ilişkin yeni bir demokratikleşme ve insan hakları paketiyle gelmeye hazırlanıyor. 
     Adalet Bakanlığı bu konuda hazırlığa başladı. 
     Ceza ve Terörle Mücadele Yasası'ndaki değişiklik, Kürtçe TV yayınına olanak sağlayacak RTÜK düzenlemesi, en önemlisi de "idam cezasının kaldırılması"nın uyum paketinde yer alması bekleniyor. 
     Hükümetin üç üyesi, insan haklarından sorumlu Devlet Bakanı Nejat Arseven, Adalet Bakanı Hikmet Sami Türk ve İçişleri Bakanı Rüştü Kazım Yücelen birlikte yaptıkları açıklamada MHP'nin Anayasa değişikliği beklentisine karşılık, ölüm cezasının kaldırılmasının yasayla mümkün olabileceğini açıkladılar. MHP ikna edilemezse Adalet Bakanlığı'nın taslağına son şekil Meclis'te verilecek. 
     Yasa değişikliği ya da Anayasa, yöntemi ne olursa olsun "ölüm cezası" gibi duyarlı bir konunun TBMM'de en geniş "konsensüs"le ve siyasi hesapların ötesinde "partiler üstü" yaklaşımla ele alınmasında yarar var. Aslında TBMM, 37 maddelik birinci Anayasa değişikliği paketinde bu konuda alkışlanacak bir sınav vermişti. Bu defa belki seçimlerin de yaklaşıyor olması nedeniyle "siyasi rant"ı ön planda tutacak sinyaller alınıyor. Örneğin DYP, MHP'yi köşeye sıkıştırmak, "erkek mi, ürkek mi " polemiğini yeniden canlandırmak üzere Öcalan sorununu, Türkiye'nin AB üyeliğinin önüne almaya çalışıyor. 
     Tansu Çiller, Ertuğrul Özkök'e "Önce Apo'yu asalım, sonra idamı kaldıralım" teklifini iletmiş. Böylece meydanlarda "Apo'yu astıran kadın" diye prim toplamaya çalışacak. 
     Geçen defa da MHP, Güneydoğu'da dökülen kanı oya tahvil etmeye çalışmış, ancak bu tür radikal eğilimlerin aksine, Apo hiç hesapta olmayan biçimde paketlenip Türkiye'ye gönderilince seçimi, bu olayı kullanmayı aklından bile geçirmeyen Ecevit kazanmıştı 
     Türkiye'de siyasetin artık bu tür "hamasi" hesapların üzerinde yapılması zamanı gelmedi mi 
     AB üyeliğinin gerektirdiği yasal değişiklikleri kendi halkının mutluluğu ve Türk insanı buna layık olduğu için gerçekleştirme iddiasındaki siyasi kadrolar artık bu tür polemikleri bir yana bırakmalıdır. 
     Türkiye 12 Eylül 1980 dönemi hariç, yirmi yıla yakındır, "idam cezası uygulamıyor". AB ülkelerinin tamamında ölüm cezası kaldırılmış durumda. 
     ANAP lideri Mesut Yılmaz uyarıyor "İdam cezasını 3 - 4 yılda orta vadede de kaldırabiliriz ama müzakerelere başlamak açısından geç olabilir." 
     11 Eylül iklimi, Türkiye'nin 2002 sonunda AB ile masaya oturması açısından tarihi fırsat yarattı. Müzakerelere başlanırsa 2010 yılına kadar 5 artı 5, Türkiye'de iki seçim dönemi sonunda tam üyelik gerçekleşebilir. Bu şansı kullanmak yerine, güncel siyasi hesaplarla davranmak gelecek kuşaklara haksızlık olacak. 
     Türkiye, AB'ye tam üyelik konusunda madem "ulusal program"la kendini bağladı yol haritasına uyarak Avrupa yolculuğunu Brüksel'de noktalamalıdır. 
     
     







Apo'nun idamı 


Gazeteci ödülü 


Sorunlar taşınıyor mu 


Saidi Nursi ve Tayyip Bey neden nüfus patlaması istiyor 


Midemizdeki hayvan mezarlığı 


Krizin yıldönümünün bilançosu 


Borsada futbol ligi’ 


Kara para aklama Paris Deklarasyonu 


Çubuklu forma, bir yorumcu ve bir soru... 


Ölüm cezası ve AB 


Jan Nahum, İtalyan Fiat için şanstır 


Kurban 


</TEXT>
</DOC>
