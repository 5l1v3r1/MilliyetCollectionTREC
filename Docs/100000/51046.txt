<DOC>
<DOCNO> 51046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/07/yasam/yas04.html </URL>
<DATE> 2001/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Onları bu hale anneleri getirdi 
</HEADLINE>
<TEXT>

Öz anneleri tarafından sürekli demir borularla dövülen üç küçük kardeş, polise sığınarak ölümden kurtuldu... 
     Bursa'da anne dayağından kaçan 10 yaşındaki Buse, 5 ve 1.5 yaşlarındaki iki kardeşiyle birlikte polise sığındı. 
     Yediselviler Mahallesi'nde annesi ve iki kardeşiyle oturan Buse, evlerinin yanındaki Emirsultan Polis Karakolu'na gözü morarmış şekilde giderek yardım istedi. 
     Buse, annesinin kendisini elektrikli süpürgenin demir borusuyla dövdüğünü, artık eve gitmek istemediğini söyleyince, polis ekipleri verdiği adrese gitti. Ve anne Nursel Sevinç'in bırakıp kaçtığı 5 yaşındaki Batuhan ve 1.5 yaşındaki Uğurcan da, evde ağlarken bulundu. Minik Batuhan'ın da kafasında dayak sonucu yara izi vardı. Bunun üzerine çocuklar Adli Tıp Kurumu'na götürülerek doktor kontrolünden geçirildi. 
     
     Kardeşlerime bakacağım’ 
     İlk tedavileri yapılan üç küçük, Emniyet Müdürlüğü Çocukları Koruma Şubesi'ne getirildi. Ardından polis ekipleri, çocuklarını acımasızca döven anne Nursel Sevinç'in peşine düştü. 
     Bu arada sıcak bir yuva özlemi çeken Buse, Batuhan ve Uğurcan kardeşler de, derhal Sosyal Hizmetler İl Müdürlüğü Sırameşeler Çocuk Yuvası'na teslim edildi. 
     Küçük Buse, burada kabus dolu günlerini şöyle anlattı 
     "Babam sık sık cezaevine girip çıkıyordu. Annem de fabrikada çalışıyordu. Geçen yıl üçüncü sınıfa gidiyordum. Bu yıl okula göndermediler. Annem işteyken kardeşlerime bakıyordum. Annem çok kötü davranıyordu. Geçen gün Batuhan'ın kafasını balkon demirlerine vurarak kırdı. En son beni dövünce dayanamayıp polis amcalardan bizi kurtarmalarını istedim. Yuvaya alındıktan sonra okula gitmek istiyorum. Çünkü okuyup kardeşlerime ben bakacağım.." 
     



 YAŞAM 

















</TEXT>
</DOC>
