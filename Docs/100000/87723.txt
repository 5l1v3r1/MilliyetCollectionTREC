<DOC>
<DOCNO> 87723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/03/son/sonspo16.html </URL>
<DATE> 2002/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan haber ajansları "Brezilya'yı şüpheli penaltı kurtardı" 
</HEADLINE>
<TEXT>

     Dünya Kupası finallerinde C grubunda yapılan ilk maçta Türkiye karşısında Brezilya'ya 3 puanı getiren penaltı, İtalyan medyası tarafından ''şüpheli'' olarak nitelendirildi. 
     Brezilya'nın Türkiye karşısında 2-1 kazandığı maçta Güney Koreli hakem Kim Young-Joo'nun 87. dakikada ceza sahası dışında Alpay'ın rakibine yaptığı faulü penaltı olarak vermesi, İtalyan haber ajansları Adnkronos ve Agi tarafından ''cömert, tartışmalı'' ifadeleriyle değerlendirildi. 
     Adnkronos, ''Türklerin mevcudiyetini kırmak için Koreli hakem Kim Young-Joo tarafından tartışmalı, cömert bir penaltı verildi'' yorumunu yaparken, Agi haber ajansı da ''yeşil-sarılıları şüpheli penaltının kurtardığını'' kaydetti. 
     Öte yandan, maçı canlı yayınlayan İtalyan devlet televizyonu Rai1'de yapılan genel yorumlarda, ''Türkiye, Brezilya'ya çok fazla boş alan bıraktı. Bu da Brezilya'nın istediği oyun sistemiydi. 4 yıl sonra milli takımda golle buluşan Ronaldo, geçirdiği büyük sakatlıklardan sonra eski günlerine dönmüş gibiydi. Hakem çok tartışılır bir penaltı verdi. Faul ceza sahasının dışındaydı. Türkler, penaltıdan sonra akıllarını yitirdiler. Hakan Ünsal, şık bir hareket yapmadı, ama Rivaldo, aktör gibiydi'' denildi. 
     Canlı yayında spiker ile birlikte yorumcu olarak teknik direktör Sebastiano Nela bulunurken, özellikle Hasan Şaş'a övgüler yağdı. Maçı statta izlediği belirtilen Roma Teknik Direktörü Capello'nun ''Hasan Şaş'a hayran olunmaması mümkün değil'' ifadeleri kullanıldı. 
     





</TEXT>
</DOC>
