<DOC>
<DOCNO> 53423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/21/son/sonspo04.html </URL>
<DATE> 2001/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Totti "Ayhan'a kasti bir hareketim yoktu.." 
</HEADLINE>
<TEXT>

     Avrupa Şampiyonlar Ligi'nde Galatasaray ile 1-1 berabere kalan AS Roma'nın yıldız oyuncularından Totti ise maçın ilk dakikalarında Ayhan'a yaptığı hareket için, ''Kasti bir hareketim yoktu'' açıklamasını yaptı. 
     Totti, ilk yarıda etkisiz kaldıklarını, ikinci yarıdaki oyunlarıyla ise istedikleri sonucu aldıklarını söyledi. 
     Roma takımının Teknik Direktörü Fabio Capello, sarı-kırmızılı takımla zor bir maç yaptıklarını, ancak istedikleri sonucu aldıklarını söyledi. 
     Capello, maç sonrası düzenlenen basın toplantısında, takım olarak iyi performans ortaya koyduklarını belirterek, ''İlk yarı pozisyon olmadığı halde gol yedik. Bizim de gol pozisyonlarımız oldu. Özellikle Cassano çok iyi oynadı. Ali Sami Yen Stadı zaten zor bir deplasman. 
     Kendi oyunumuzu sahaya yansıttık ve sonuca ulaştık. Beraberlik golünü erken atsaydık galip de gelebilirdik'' diye konuştu. 
     Maçın Fransız hakemi Colombo'nun iyi bir yönetim gösterdiğini iddia eden İtalyan teknik adam, ''Hakem için de zor bir maç oldu. 
     Ancak iyi bir yönetim gösterdi. Lucescu'nun hakem hakkındaki yorumu beni ilgilendirmiyor. Her iki takım da kazanmak için oynadı. Sertlik bu nedenle oldu. Bu da doğal'' dedi. 
     






</TEXT>
</DOC>
