<DOC>
<DOCNO> 64820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/son/sonspo05.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen bu sene Avrupa Ligi'nde neler yaptı 
</HEADLINE>
<TEXT>

     Basketbolda Erkekler Avrupa Ligi'nde A Grubu'nda yarın İspanya'nın Unijaca Malaga takımıyla karşılaşacak Efes Pilsen, grubundaki en önemli maçına çıkıyor. 
     Efes Pilsen'in, Unijaca Malaga ile yapacağı karşılaşmada alacağı sonuca göre Avrupa Ligi'ndeki ikinci tur şansı belli olacak. 
     Avrupa Ligi A Grubu'nda mücadele eden Efes Pilsen, 11 maçta 6 galibiyet, 5 yenilgi alarak 17 puan topladı ve 4. sırada kendine yer buldu. 
     Lacivert-beyazlıların yarınki rakibi olan ve ikinci tur için mücadele ettiği Unijaca Malaga ise 11 maçta 5 galibiyet, 6 yenilgi alarak 16 puan topladı ve Efes Pilsen'in hemen arkasından 5. sırada yer alıyor. 
     Lacivert-beyazlılar, İspanyol rakibini yenmesi halinde galibiyet sayısını 7'ye çıkaracak ve ikinci tur için büyük avantaj yakalayacak. 
     Efes Pilsen'in Unijaca Malaga'ya yenilmesi halinde grupta ikinci tura çıkacak takımı son iki maçtaki sonuçlar belirleyecek. 
     Efes Pilsen, bu sezon Avrupa Ligi'nde deplasmanda 5 maç yaparken, bunlardan 2'sini kazanıp 3'ünden de yenik ayrıldı. 
     Lacivert-beyazlıların yarınki rakibi Unijaca Malaga ise kendi sahasında yaptığı 5 maçta 3 galibiyet, 2 yenilgi aldı. 
     Efes Pilsen, Unijaca Malaga ile yapacağı maçtan sonra kendi sahasında Belçika'nın Charleroi, son olarak da deplasmanda İsrail'in Maccabi Tel Aviv takımıyla karşılaşacak. 
     Unijaca Malaga ise grubundaki son iki maçta deplasmanda Alba Berlin ve kendi sahasında Idea Slask Wroclaw karşılaşmalarına çıkacak. 
     






</TEXT>
</DOC>
