<DOC>
<DOCNO> 52670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/16/son/sontur06.html </URL>
<DATE> 2001/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Göktaşı yağmuru Pazar akşamı Türkiye'den izlenebilecek 
</HEADLINE>
<TEXT>

     Boğaziçi Üniversitesi BÜ Kandilli Rasathanesi ve Deprem Araştırma Enstitüsü Müdürlüğü, ''göktaşı yağmuru''nun, Türkiye'den 18 Kasım geceyarısı, yoğun olmamak kaydıyla izlenebileceğini bildirdi. 
     Enstitü Müdürlüğü'nden yapılan yazılı açıklamada, dünyanın, her yıl Kasım ayının ikinci yarısında, ''Temple-Tuttle'' Comet 55 P 
     kuyrukluyıldızının yörüngesinde bıraktığı kalıntıların içerisinden geçtiği hatırlatıldı. Dünya, bu yörüngeden geçerken, çok miktarda meteorit denilen kuyrukluyıldız artığının yer atmosferine saniyede 71 kilometrelik bir hızla girdiği ve yanmaya başladığı belirtilen açıklamada, gökbilimcilerinin ''göktaşı yağmuru'' olarak isimlendirdikleri bu olayın, yarın başlayıp, 19 Kasım Pazartesi gününe kadar yoğun bir biçimde tekrarlanacağının tahmin edildiği bildirildi. Açıklamada, göktaşı yağmurlarının en yoğun olarak izleneceği saat ve gün konusunda yapılan tahminlerde kaymalar olabileceğine dikkat çekilerek, şöyle denildi ''Bu yıl Türkiye, göktaşı yağışının en yoğun olacağı saatler bakamından uygun gözlem koşulları taşımamaktadır. Geçmiş yıllarda gözlemlerden yararlanarak yapılan tahminlere göre, 18 Kasım Pazar günü Türkiye saati ile 11.00-13.00 arasında göktaşı yağmuru yoğun olarak Kuzey Amerika'dan, saat 13.00-17.00 arası California ve Samoa'dan, saat 19.00-21.30 arasında da Doğu Asya, Avustralya, Japonya ve Endonezya'dan izlenebilecektir.'' Açıklamada, ayın yeniay evresinde olmasının gözlemleri olumlu etkileyeceği belirtilerek, göktaşı yağmurunu ''yoğun olmamak kaydıyla'' Türkiye'den izleyecekler için en uygun zamanın, 18 Kasım'ı 19 Kasım'a bağlayan gece ve günışığına kadar olan süreç olduğu bildirildi. Göktaşı yağmurunu izlemek isteyenlerin şehir ışıklarından uzak, çok karanlık yerleri tercih etmeleri istenen açıklamada, ''Göktaşı yağmurunu görmek için gökyüzünde Leo aslan takımyıldızı doğrultusuna bakmak gerekmektedir. Leo takımyıldızı, Kasım ayında, İstanbul'da gece yarısı saat 01.00'den itibaren doğu yönünde yükselmektedir'' denildi. 
     






</TEXT>
</DOC>
