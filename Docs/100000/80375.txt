<DOC>
<DOCNO> 80375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/25/son/soneko31.html </URL>
<DATE> 2002/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
OECD "Dünya ekonomisi toparlanmaya başladı" 
</HEADLINE>
<TEXT>

     Ekonomik Kalkınma ve İşbirliği Teşkilatı OECD dünya ekonomisinin toparlanma yolunda olduğunu, ancak petrol fiyatlarının yükselmesinden ya da borsa dalgalanmalarından kaynaklanabilecek tehlikelerin baki kaldığını bildirdi. 
     OECD tarafından altı ayda bir yayımlanan ''Ekonomik Görünüm'' raporunda, dünya ekonomisi ve ticaretinin görünümünün ABD'ye yönelik 11 Eylül saldırılarından sonra ortaya çıkan tabloyla karşılaştırıldığında dikkate değer iyileşme gösterdiği ifade edildi. 
     Raporda, bu yıl, dünya ekonomisinin toparlanmasının lokomotifi olan ABD ekonomisinin yüzde 2.5 oranında büyüyeceği tahmin edilirken, Avrupa ekonomisinde canlanmanın görüldüğü ve Japonya'nın nihayet resesyondan durgunluk çıkmaya başladığı belirtildi. 
     OECO raporunda, ''yeni bir büyük çaplı terör saldırısı olmadığı takdirde, 11 Eylül saldırılarının dünya ekonomisi üzerindeki uzun vadeli etkilerinin hissedilebilir olmakla birlikte sınırlı kalacağı'' tahminine yer verildi. 
     Raporda, OECD'nin Türkiye'nin de aralarında bulunduğu kendi 30 üyesinin ortalama ekonomik büyüme oranının bu yıl yüzde 2, gelecek yıl da yüzde 3 olmasının beklendiği belirtildi. 
     
     Faiz hadleri artamaya başlayabilir 
     OECD, dünya ekonomisinde başlayan toparlanmanın enflasyonla mücadeleyi tekrar gündeme getirdiği uyarısında bulundu. 
     Raporda, toparlanmaya bağlı olarak ortaya çıkacak enflasyon eğilimini dizginlemek üzere, başta ABD Merkez Bankası olmak üzere, dünya merkez bankalarının yıl ortasından itibaren faiz hadlerini yükseltmeye başlayabilecekleri bildirildi. 
     OECD raporunda, enflasyonla mücadele için faiz hadlerinin yükseltilmesinin yanı sıra kamu harcamalarının kısılması gereğinin doğacağı da belirtildi. 
     
     "Risk kaynakları" 
     Raporda, bu yıl dünya ekonomisini tehdit edebilecek risk kaynakları arasında Ortadoğu'daki şiddet döngüsü ve petrol fiyatlarında olabilecek artışlar ilk sıraları aldı. 
     OECD, petrolün ortalama varil fiyatının 25 doların üzerine çıkması durumunda dünya ekonomisinin zarar göreceğini savunuyor. 
     Kuruluş, dünya borsalarında kar beklentilerinin yükselmesini de olası risk kaynakları arasında görüyor. Raporda, şirket karlarının ve hisse senedi getirilerinin beklentilerin altında kalması halinde, bunun yaratacağı hayal kırıklığının borsalarda sarsıntılara neden olacağına dikkat çekildi. 
     OECD raporunda, Arjantin'in içinde bulunduğu krizin ise dünya ekonomisine önemli bir etkisinin olmayacağı görüşüne yer verildi. 
     





</TEXT>
</DOC>
