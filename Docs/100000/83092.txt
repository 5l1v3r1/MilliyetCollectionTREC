<DOC>
<DOCNO> 83092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/son/sonspo20.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
A Milli Futbol Takımı İstanbul'da toplandı... 
</HEADLINE>
<TEXT>

     Japonya ve Güney Kore'de düzenlenecek 2002 Dünya Kupası Finalleri'ne katılacak A Milli Futbol Takımı aday kadrosu İstanbul'da toplandı. 
     Aday kadroda yer alan futbolcular ve teknik heyet, öğleden sonra eşleri ve çocuklarıyla birlikte Polat Renaissance Oteli'ne geldiler. 
     Aday kadroya çağrılıp da yurtdışında oynayan futbolculardan sadece Okan Buruk, Emre Belözoğlu ve Alpay Özalan otele gelirken, Yıldıray Baştürk, Hakan Ünsal, Tugay Kerimoğlu, Nihat Kahveci, Tayfun Korkut ve Mustafa İzzet'in, Antalya kampında yer almayacakları bildirildi. Hakan Şükür'ün ise önümüzdeki günlerde kampa katılacağı açıklandı. 
     A Milli Takım aday kadrosu, 16 Mayıs'ta İstanbul'a dönecek ve 17 Mayıs'ta özel turnuvaya katılmak üzere Hong Kong'a gidecek. 
     Bu akşam bir restoran açılışına katılacakları, ayrıca Milliyet Gazetesi'nin ödül töreninde yer alacakları bildirilen milliler, saat 21.30'da özel uçakla Antalya'ya gidecek. 
     Futbol Federasyonu Milli Takımlar Sorumlusu Selami Özdemir, futbolcuların eşlerinin Antalya kampına götürülme nedenini, finaller nedeniyle uzun süreli ayrılık öncesi moral motivasyon sağlamak olarak açıkladı. 
     Özdemir, futbolcuların Antalya'da çalışma kampı yapacağını vurgulayarak, ''Oraya eşleriyle birlikte gitmeleri uzun bir ayrılık öncesi moral motivasyon olsun diye düşünüldü. Kesinlikle tatil amaçlı değil. Futbolcu burada nasıl evinden antrenmana gidiyorsa, Antalya'da da öyle bir düzen düşündük. 
     Ailelerinin yanında olması onlar için büyük moral motivasyon olacaktır'' dedi. 
     2002 Dünya Kupası Finalleri'nde gruptaki rakiplerinin kadrolarının 
     bekledikleri gibi açıklandığını kaydeden Özdemir, ''Hocamız zaten bu kadrolara göre hazırlık yapıyordu. Bizim için rakip değil, kendi durumumuz önemli. Hocamızın isteklerini futbolcularımız sahaya yansıtırsa, başaramayacağımız hiçbir şey yok. İnançlıyız. Futbolcularımıza, teknik heyetimize sonsuz güvenimiz var'' diye konuştu. Selami Özdemir, Ogün'ün kadroya çağrılmamasıyla ilgili konuşmak istemediğini ifade ederek, ''Futbolcuların kadroya alınıp alınmamasıyla ilgili açıklama yapmak istemiyorum. Ancak Şenol Güneş hocamızın taktiridir. Yetersiz görmüş, kadroya almamış'' dedi. Özdemir, Antalya kampında Futbol Federasyonu Başkanı Haluk Ulusoy'un da yer alacağını sözlerine ekledi. 
     
     Futbolcuların görüşleri 
     Aday kadroda yer alan futbolculardan Galatasaraylı Arif Erdem, Dünya Kupası Finalleri'nde Türkiye'yi en iyi şekilde temsil edeceklerini söyledi. 
     İlk hedeflerinin gruptan bir üst tura çıkmak olduğunu kaydeden Arif, ''Türk futbolunun nerelerde olduğunu göstermek istiyoruz. Hocam bana görev verirse, ligde attığım gibi Milli Takım'da da goller atmak istiyorum'' dedi. 
     Galatasaray'la yeniden sözleşme yapan Ümit Davala ise beklenen zamanın geldiğini ifade ederek, ''Önümüzde 3-4 haftalık çalışma dönemi var. Bunu en iyi şekilde değerlendirip, Brezilya maçına hazır çıkmak istiyoruz. Türkiye'nin orada iyi derece alacağına inanıyorum'' diye konuştu. 
     Beşiktaşlı İlhan Mansız da Antalya kampında finallere en iyi şekilde hazırlanacaklarını ve orada gruptan çıkmak için mücadele edeceklerini söyledi. 
     Siyah-beyazlıların kaptanı Tayfur Havutçu ise aileleriyle birlikte yapacakları Antalya kampının yararlı geçeceğine inandığını, bu dönemde iyi hazırlanıp, finallerde başarılı olmayı hedeflerini kaydetti. 
     Fenerbahçe ile sözleşme yenilediği açıklanan Abdullah Ercan da Antalya ve Hong Kong'da iyi bir hazırlık dönemi geçireceklerine inandığını belirterek, ''Artık Dünya Kupası'na az bir zaman kaldı. 
     Gruptan çıkmak için mücadele edeceğiz. Gruptan bir üst tura çıkacağımıza inanıyorum'' dedi. 
     Milliler bu akşamdan itibaren Antalya'da Belek Gloria Werde Otel'de kampa girecek. 
     Bu arada Şenol Güneş ve teknik heyet, yarın otelde saat 12.00'de basın toplantısı düzenleyecekler. Milliler ilk çalışmasını da yarın akşam otelin sahasında yapacak. 
     Öte yandan, 2 Çinli gazeteci milli futbolcularla birlikte fotoğraf çektirdi. 
     Milli Takımlar Teknik Direktörü Şenol Güneş tarafından belirlenen aday kadroda, sakatlığı nedeniyle çıkarılan İsmail Güldüren dışında yer alan 27 futbolcu şöyle 
     Bülent Korkmaz, Arif Erdem, Ergün Penbe, Hasan Şaş, Emre Aşık Galatasaray , Rüştü Reçber, Abdullah Ercan, Fatih Akyel, Ümit Özat, Serhat Akın Fenerbahçe , Tayfur Havutçu, İlhan Mansız Beşiktaş , Zafer Özgültekin Ankaragücü , Ömer Çatkıç Gaziantepspor , Cihan Haspolat Kocaelispor , Metin Aktaş Trabzonspor , Hakan Şükür Parma AC , Tugay Kerimoğlu, Hakan Ünsal Blackburn Rovers , Alpay Özalan Aston Villa , Emre Belözoğlu, Okan Buruk FC Inter , Ümit Davala AC Milan , Tayfun Korkut, Nihat Kahveci Real Sociedad , Yıldıray Baştürk Bayer 04 Leverkusen , Mustafa İzzet Leicester City . 
     





</TEXT>
</DOC>
