<DOC>
<DOCNO> 92277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/26/son/sontur18.html </URL>
<DATE> 2002/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli futbolcuların çocukları özel okullarda burslu okuyacak 
</HEADLINE>
<TEXT>

     Özel Okullar Derneği Başkanı Rüstem Eyüboğlu, Milli Eğitim Bakanı Metin Bostancıoğlu'nun da tavsiyesi üzerine, Türkiye A Milli Futbol Takımı'nda yer alan futbolcuların çocuklarını, özel okullarda burslu olarak okutma kararı aldıklarını bildirdi. 
     Eyüboğlu, bir grup dernek üyesiyle birlikte Hilton Otel'de, ''liselerin 4 yıla çıkartılması'' konusunda basın toplantısı yaptı. Toplantıda, bugün Brezilya ile karşılaşacak olan A Milli Futbol Takımı'na başarılar dileyen Eyüboğlu, bir görüşmeleri sırasında Milli Eğitim Bakanı Bostancıoğlu'nun, ''Milli Takım oyuncularının çocuklarına eğitim imkanı verebilecekleri'' yönünde bir tavsiyede bulunduğunu kaydetti. 
     Eyüboğlu, bunun üzerine Yönetim Kurulu üyeleriyle bir toplantı yaptıklarını ve üyelerin de bu tavsiyeyi memnuniyetle kabul ettiklerini belirterek, ''Milli futbolcularımızın çocuklarını, burslu olarak okullarımızda okutma kararı aldık. Ama sınavla öğrenci alan okullarımız için çocukların söz konusu sınavı kazanmaları gerekiyor'' dedi. 
     Liselerin 4 yıla çıkartılması konusunda da, Milli Eğitim Bakanlığı'nın kendilerinden görüş istediğini kaydeden Eyüboğlu, bu konuda bir araştırma yaparak hazırladıkları raporu bakanlığa gönderdiklerini bildirdi. 
     Eyüboğlu, ''Biz liselerin 4 yıla çıkartılmasını istiyoruz, ama bazı derslerin yabancı dilde eğitimi ile okullarımızdaki hazırlık sınıflarının kaldırılmaması gerekiyor. Hazırlık sınıfı olan okullar için 4 1 formülünü öneriyoruz'' diye konuştu. 
     





</TEXT>
</DOC>
