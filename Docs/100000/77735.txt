<DOC>
<DOCNO> 77735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/11/yazar/sazak.html </URL>
<DATE> 2002/04/11/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Turan Güneş'i anarken 
</HEADLINE>
<TEXT>

     Kıbrıs çıkarmasının Dışişleri Bakanı, eski CHP'li Prof. Turan Güneş ölümünün 20'nci yıldönümünde Zincirlikuyu'daki mezarı başında anıldı. 
     1960'larda CHP içindeki 'Ortanın Solu' hareketi gelişirken Parti Meclisi'nde Ecevit'le birlikte "sosyal demokrat" düşünceye güç veren Prof. Turan Güneş, hocalığının yanı sıra, halka yakın duruşu ve renkli kişiliğiyle Kandıralı olmanın ötesinde Türkiye'nin temsilcisiydi. 
     Ömrü boyunca 'demokratik konsensüs'ten yana oldu Turan Hoca 1970'lerin sonunda ülke hızla askeri darbe ortamına sürüklenirken 'Araba Devrilmeden' başlığıyla kaleme aldığı görüşlerinde "sağduyu"nun sesi oldu. 
     Güneş'i tarih sahnesinde öne çıkaran olay Kıbrıs harekatıydı Dışişleri Bakanı olarak Cenevre'den, Başbakan Ecevit'e kızının adıyla bildirdiği 'Ayşe tatile çıkabilir' parolası ikinci harekatı başlatacaktır. Adanın haritası 25 yıldır değişmedi ve kan dökülmedi Kıbrıs'ta kantonal çözümün olamayacağı, İsrail tarafından Gazze ve Batı Şeria'ya hapsedilen Filistinlilerin başında gelenlerden sonra daha iyi anlaşılıyor. 
     Türkiye ve Yunanistan Dışişleri bakanları, Cem ve Papandreu "iki dost" olarak kuşatma altındaki Arafat'la görüşmeye Filistin'e gidiyorlar. 
     Nereden nereye... 
     Turan Güneş'i anma töreninde bunları düşünürken Zincirlikuyu çevresinde barışsever göstericiler Filistin yürüyüşünde slogan atıyorlardı. 
     1982 yılında ölümünden önce Kıbrıs'la ilgili anılarında 'Anadolu'da bin yıldan beri oluşan toplumun mirasçısı olarak Türkiye Cumhuriyeti vatandaşlarının 'beraber yaşama iradesi'nin altını çizen Turan Güneş, buna kanıt bir olay anlatmış 
     "1974 Kıbrıs Barış Harekatından bir süre sonra, Mersin'den feribotla Kıbrıs'a gidiyordum. Şehit babaları beni görmek istemişler. Geldiler. Siirtli idiler. Doğru dürüst Türkçe bilmiyorlardı. Ne istediklerini sordum. Elimi öpmeye geldiklerini söylediler. Allah razı olsun beyim dediler. Gittiler. Neden Allah razı olacak Çocuklarının ölümüne yol açan bir harekata karar veren hükümetin üyesiyim. Evlat acısını bastıran bu mutluluk, bu teşekkür, belki oğlunun şehit olarak cennete gitmesidir. Daha önemli olansa etnik açıdan Kürt olan vatandaşların Türkiye uğruna ölmeyi, makbul saymaları. Milli birliği, 'consensüs'ü sağlayan duygu budur." 
     Anma töreninden izlenimlere gelince... 
     Ailesi ve Kocaeli'den gelen bir grup partili dışında 20'nci ölüm yıldönümünde Turan Güneş'i yalnız bıraktı, aslan sosyal demokratlar 
     Eski bakanını anımsamayan başbakan, sol kültüre sahip Dışişleri Bakanı, onca yeni oluşum lideri ve Filistin'de kan gövdeyi götürürken Ankara'da "top sektiren" parti başkanı. Haydi hiçbiri gelmedi, mesaj ya da çiçek de gönderemezler miydi 
     Turan Hoca'nın, ölümünden önce her ilden bir avukatla 'CHP kapatılamaz' davası açmaya hazırlandığını bugün kaç kişi anımsıyor 
     Geleneğine sahip çıkamayanlar, geleceği kuramaz 
     
     







Milli Eğitim 


Mankenlik, türkücülük, futbolculuk, gecekonduculuk özlemleri... 


Havale haracı 


Türk - Yunan girişimi 


Yoksa Türkiye Orta Asya'yı boşladı mı 


Derviş'in kusuru 


Bayramı ıskalamak 


Hanedan demokrasisi 


Tahminlerin çoğu atmasyondur, foslar 


Sağduyu nerede 


Siyasette yeni yüz arayışı Mehmet Ali Bayar 


İsrail, savaş, demokrasi ve uygarlık 


Adaletin seyir defteri 


Turan Güneş'i anarken 


Halkbank'ı kim soydu 


BDDK halka bilgi vermeye mecbur 


</TEXT>
</DOC>
