<DOC>
<DOCNO> 98206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/26/son/sonspo13.html </URL>
<DATE> 2002/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Taraftara müjde... Nouma resmen Beşiktaş'ta... 
</HEADLINE>
<TEXT>

     Beşiktaş'ta ''yılan hikayesi''ne dönen Pascal Nouma'nın transferinde mutlu sona ulaşıldığı ve Fransız futbolcuyla 2 yıllık sözleşme imzalandığı açıklandı. 
     2000-2001 sezonunda siyah-beyazlı formayı giyen Fransız futbolcunun transferiyle ilgilenen Beşiktaş Kulübü Yönetim Kurulu Üyesi Kıvanç Oktay, bir süredir görüştüğü Nouma ile bugün öğle saatlerinde Fransa'nın Cannes kentinde 2 yıllık sözleşme yaptıklarını açıkladı. 
     Oktay'ın, bugün akşam saatlerinde Nouma ile birlikte İstanbul'a dönmesi bekleniyor. 
     Beşiktaş Kulübü'nün, Nouma'nın bonservisi için Marsilya Kulübü'ne para ödemeyeceği, Fransız futbolcuya da bir miktarı garanti olmak üzere, maç başına para ödeyeceği öğrenildi. 
     Pascal Nouma, geçtiğimiz sezon Fransa Birinci Ligi'nde Marsilya formasını giydiği 11 maçta sadece 1 gol atabilmişti. 
     
     TARAFTARIN İSTEDİĞİ OLDU 

     2000-2001 sezonunda giydiği siyah-beyazlı formayla Beşiktaş taraftarının gönlünde adeta taht kuran Pascal Nouma, bir sezon aradan sonra yeniden yuvaya döndü. 
     Agresif oyun tarzıyla Beşiktaş taraftarının en çok sevdiği yabancı oyuncular arasında yer alan Fransız futbolcunun yuvaya dönmesi, kuruluşunun 100. yılında mutlak şampiyonluğu hedefleyen siyah-beyazlı taraftarları oldukça sevindirdi. 
     Taraftarların, bu akşam İstanbul'a gelmesi beklenen Nouma'yı Atatürk Havalimanı'nda büyük bir şölenle karşılayacakları öğrenildi. 
     
     GOLCÜ VE HIRÇIN 

     Nouma, Beşiktaş formasını giydiği dönem içinde golcü ve yıpratıcı santrfor kimliğinin yanında, saha dışındaki ilginç hareketleri ve saha içindeki hırçınlıklarıyla dikkati çekti. 
     2000-2001 sezonunda siyah-beyazlı takımın 24 lig maçında oynayan ve 18 gol atan Nouma, Beşiktaş tarihine, bir sezonda en fazla gol atan yabancı futbolcu unvanıyla geçti. 
     Ancak saha içinde hırçınlıklarıyla zaman zaman tepki çeken 30 yaşında ve 1.86 metre boyundaki Fransız futbolcu, ligde forma giydiği 24 maçta 10 sarı, 1 kırmızı kart gördü. 
     Nouma, gördüğü kartlar ve maç içindeki centilmenlik dışı hareketleri nedeniyle ligde takımını 8 maçta yalnız bırakırken, Avrupa kupalarında da 3 sarı kart gördü. Nouma ayrıca, bu nedenle 1 maç ceza alırken, AFC Leeds United maçındaki centilmenlik dışı hareketi nedeniyle de UEFA tarafından 4 maçla cezalandırılmıştı. 
     
     BORSA'YA DA BİLDİRİLDİ 

     Beşiktaş, yeniden anlaştığı Pascal Nouma'nın transferini Borsa'ya bildirdi. 
     Beşiktaş Futbol Yatırımları Sanayi ve Ticaret A.Ş'den Borsa'ya gönderilen yazıda, ''Şirketimiz ile futbolcu Pascal Nouma arasında yapılan görüşmeler neticesinde 2 yıllık anlaşmaya varılmıştır'' denildi. 
     





</TEXT>
</DOC>
