<DOC>
<DOCNO> 51990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/13/siyaset/siy01.html </URL>
<DATE> 2001/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet, tablosunu çalanı da affetti 
</HEADLINE>
<TEXT>

Başbakanlık’ta bulunan 8 tablonun kaybolmasına ilişkin soruşturmadan da bir sonuç çıkmadı. Görevi ihmal suçunun affa girmesiyle soruşturma ertelendi 
     GÖKÇER TAHİNCİOĞLU Ankara 

     Ankara Cumhuriyet Başsavcılığı’nın, Başbakanlık’ta bulunan 8 tablonun kaybolmasına ilişkin "Kayıp Tablolar" soruşturmasını, Şartla Salıverilme Yasası kapsamına sokarak ertelediği ortaya çıktı. 
     Edinilen bilgiye göre, Başbakanlık’ın kaybolan tabloların envanterini bilmediği iddiasıyla yeniden gündeme gelen "Kayıp Tablolar Skandalı" ile ilgili soruşturma, geçtiğimiz yıl Başbakanlık Teftiş Kurulu raporunun savcılığa ulaşmasının ardından başlatıldı. 
     
     Siyasiler suçlanmadı 
     Tabloların kaybolduğunun 30 Aralık 1999 tarihinde Başbakanlık’ta yürütülen bir soruşturmanın ardından ortaya çıktığının belirtildiği raporda, söz konusu tabloların Başbakanlık İdari ve Mali İşler Dairesi personeli üzerine zimmetli olduğu bildirildi. 
     Burada çalışan, tablolardan sorumlu 9 memurun isminin de sıralandığı raporda, bu memurların görevlerini ihmal ettiklerinin anlaşıldığı ifade edildi. 
     Raporun ardından soruşturma başlatan Ankara Cumhuriyet Başsavcılığı, tabloların kaybolduğunun 30 Aralık 1999 tarihinden sonra ortaya çıkmasına rağmen, kayboldukları tarihin 23 Nisan 1999 tarihinden önce olduğunu saptadı. Başsavcılık, görevi ihmal suçunun da Şartla Salıverilme Yasası kapsamında olmasından dolayı dosyayı af kapsamına soktu. 
     
Refahyol ve Anasol-D döneminde kayboldu      Başsavcılık yetkilileri, tabloların, Refahyol ve Anasol - D hükümetleri döneminde kaybolduğunun belirlendiğini ifade ederken, tabloların bu partilerin önde gelen isimlerince alındığına ilişkin iddialara rağmen, bu konuda yeterli kanıt bulunmaması ve Anayasa’nın bakanlar ve başbakanlar hakkında soruşturma yürütülmesine izin vermemesi nedeniyle memurlarla sınırlı tutulduğunu belirtti. Yetkililer, söz konusu tabloların değerinin, her gün artmasından ve sanat eserlerinin sürekli değer kazanıp, değer kaybetmesinden dolayı asla tam olarak anlaşılamayacağını bildirdi. Maliye Bakanlığı’nın bu memurlar hakkında "alacak davası" açması durumunda, memurların aftan yararlanmasının, bu davayı etkilemeyeceği de kaydedildi. 
     



 SİYASET 











</TEXT>
</DOC>
