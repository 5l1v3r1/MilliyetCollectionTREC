<DOC>
<DOCNO> 92496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/son/sontur13.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit ''Seçim ufukta gözüktü'' 
</HEADLINE>
<TEXT>

     DSP Genel Başkanı ve Başbakan Bülent Ecevit, ''Erken seçim istemiyorum ama, seçim ufukta göründü'' dedi. Ecevit, milletvekillerinden yaz aylarında seçim bölgelerinde çalışmalarını istedi. 
     DSP Genel Başkanı Ecevit, 25 Nisan'dan bu yana katılamadığı partisinin grup toplantısına milletvekillerinin coşkulu alkışları arasında girdi. Grup Başkanvekili Emrehan Halıcı ve Genel Sayman Mecit Şekercioğlu ile birlikte kendisine ayrılan sıraya oturan Ecevit, oturduğu yerden iki kez elini kaldırarak milletvekillerine karşılık verdi. 
     Grup toplantısına başkanlık eden Grup Başkanvekili Aydın Tümen, Başbakan Ecevit'i kürsüden ''Sizleri yeniden aramızda görmekten büyük mutluluk duyduk'' sözleriyle selamladı. Ecevit, milletvekillerinin kesintisiz yaklaşık 5 dakika süren alkışlarının ardından, kendisi için Başkanlık Divanı önüne hazırlanan kürsüye geldi. 
     Çok uzun gelen bir ayrılık döneminden sonra burada olmaktan derin mutluluk duyduğunu bildiren Ecevit, ''Allah bizleri ayırmasın'' diyerek sözlerine başladı. Ecevit'in, sadece ana başlıklarına elindeki not kağıtlarından baktığı konuşması, yaklaşık 20 dakika sürdü. 
     Ecevit, milletvekillerinden, tatil aylarını halkla ilişki kurarak, köylere kadar giderek geçirmelerini istedi. Milletvekillerinden, bu değerlendirmelerden edindikleri bilgileri kendisine ve Genel Merkez'e iletmelerini beklediğini ifade eden Ecevit, ''Bu bilgilerle bize ışık tutmuş olacaksınız'' dedi. 
     ''Erken seçim istemiyorum, bildiğiniz gibi'' diyen Ecevit, ancak ufukta seçimin göründüğünü söyledi. Ecevit, milletvekillerinin yaz aylarında vatandaşla temas içinde olacağına emin olduğunu kaydetti. 
     Ecevit, bir süre daha ''Kısmen'' bir ayrılık yaşanacağını, ancak doktorların kurallarına uyması durumunda bunun 2-3 hafta süreceğini bildirdi. 
     Ecevit, partisinin TBMM Grup Toplantısı'nda yaptığı konuşmada yaklaşık iki aydan bu yana süren rahatsızlığı konusunda bilgi verdi. 
     Başlangıçta yaşadığı iki rahatsızlığın doktorların gayreti ile iyileştiğini bildiren Ecevit, son olarak ortaya çıkan omur rahatsızlığında da büyük ilerleme sağlandığını bildirdi. Ancak bir süre daha ''Kısmen'' bir ayrılık yaşamak zorunda kalacaklarını ifade eden Ecevit, ''2 bilemediniz 3 hafta içinde iyileşeceğimi doktorlar bildiriyor. Tabii bu doktorların verdiği kurallara benim sıkı sıkıya uymama bağlı'' dedi. 
     
     ''YOKLUĞUMU GÖSTERMEDİNİZ'' 

     Başbakan Ecevit, tedavisi boyunca bürosunda çalışmalarını sürdürdüğünü, sabahın erken saatlerinden gecenin geç saatlerine kadar Türkiye'de ve partisinde yaşananları izlemeye çalıştığını söyledi. Milletvekillerini bu dönemde gösterdikleri sabır ve dayanışma için yürekten kutladığını ifade eden Ecevit, milletvekillerine ''Beni en çok sevindiren benim yokluğumu göstermemiş olmanızdır'' diye seslendi. Konuşması uzun süren alkışlarla sık sık kesilen Ecevit, milletvekillerine teşekkür etti. 
     
     İDAM CEZASININ KALDIRILMASI 

     Ecevit, ''Sevgili Başbakanım Allah uzun ömürler versin'' diyen bir partiliye ''Allah size de uzun ömürler versin'' karşılığını verdikten sonra, idam cezasının yasa değişikliği yapılarak kaldırılması için bütün partilerin biraraya gelmesi yönünde sağlanan gelişmelerden dolayı da milletvekillerine teşekkür etti. 
     İdam cezasının kaldırılması konusunda başarı sağlanması durumunda AB yolunda büyük kolaylık sağlanacağını bildiren Başbakan Ecevit, bununla ilgili olarak gerekenin yapılacağına inandığını söyledi. 
     
     ''MECLİS'İN KAPATILMAMASI GERÇEKÇİ DEĞİL'' 

     Ecevit, AB'ye uyum çerçevesinde yaz ayları boyunca çalışmalar yürütülmesini istedi. Meclis'in kapatılmaması ve çalışmaların sürmesi isteğinin gerçekçi olmadığını kaydeden Ecevit, sözlerini şöyle sürdürdü 
     ''Benim temennim şu Bütün grupların üyeleri Yaz aylarının başlangıcında AB ile ilişkilerimiz bakımından önem taşıyan konularda biraraya gelip ortak metinler hazırlamaya çalışsınlar. Bu şekilde Yaz ayları iyi bir şekilde değerlendirilmiş olur. Ön hazırlık yapılmadan tatil kaldırılırsa bu boşuna yapılmış bir zahmet olur. Önceden grup yöneticileri biraraya gelip de bazı formüller üzerinde çalışacak olurlarsa o zaman Yaz ayları iyi şekilde değerlenmiş olur. Grup yöneticilerinden bunu rica ediyorum, diğer gruplarla temas ederek ortak bir çalışma planlamalılar.'' 
     
     ''AĞIRLIK EKONOMİYE VERİLMELİ'' 

     Son günlerde iktidar ortağı iki parti arasında yaşanan polemiklerden kurtulunup, önümüzdeki aylarda ağırlığın ekonomiye verilmesini isteyen Başbakan Ecevit, yürütülen tutarlı çabalar sonunda ekonomide önemli aşamalar kaydedildiğini ifade etti. Ecevit, enflasyonun hayal bile edilemeyecek ölçüde düştüğünü, turizmde, imalat sanayinde, dış satımda beklenenin ötesinde gelişmeler sağlandığını, bunların umut verici olduğunu söyledi. 
     Bazı derecelendirme kuruluşlarının ekonomi alanında sağlanan başarılara gölge düşürmeye başladıklarını kaydeden Ecevit, ''Bizim bunlara tahammülümüz yoktur. Biz bunları aşacak kararlılıktayız'' dedi. Ecevit, önümüzdeki günlerde ekonomi konusunda önce bir Doruk Toplantısı, ardından da çeşitli toplantılar yapılması gerektiğini bildirerek, ''Türk ekonomisi mutlaka büyümelidir. Bu büyümenin potansiyeli Türkiye'de, işçisinde, girişimcisinde vardır. Bunu mutlaka hızla harekete geçirmek zorundayız'' dedi. 
     Başbakan Ecevit, önümüzdeki haftaları buna katkıda bulunmaya çalışarak geçireceğini bildirdi. Derecelendirme kuruluşları ile bazı köşe yazarlarının ekonomideki gelişmeleri görmeden gelerek olumsuz değerlendirmelerde bulunduğunu kaydeden Ecevit, ancak IMF'den aldığı bir mektupta çok olumlu mesajlar bulunduğunu söyledi. 
     Kendisinin ve partisinin zaman zaman köşe yazarlarından ''Çektiğini'' ifade eden Ecevit, rahatsızlığı boyunca kendisini izleyen muhabirlere tarafsız ve gerçekçi tavırlarından dolayı teşekkür etti. 
     Ecevit, Hükümet ortaklarından MHP ile ANAP arasındaki gerilimin kendisini üzdüğünü belirterek, iktidar ortaklarına ''Tekrar uzlaşma ortamını kuralım'' çağrısı yaptı. 
     Ecevit, TBMM grup konuşmasında, son zamanlarda iktidar partilerinden ikisinin arasında ''Deyim yerindeyse bazı üslup gerilimleri'' yaşandığına işaret ederek, şunları söyledi 
     ''Bu beni çok üzüyor. Çünkü bugüne kadar üçlü koalisyon belki dünyada eşi görülmemiş bir uzlaşma örneği verdi, çok büyük hizmetlerde bulundu. Bu uyumun sonuna kadar devam etmesi Türkiye açısından son derece de büyük önem taşımaktadır. Ben, çok değer verdiğim arkadaşlarımıza, gerek MHP'deki gerek ANAP'taki arkadaşlarımıza rica ediyorum Tekrar, şu birkaç ay öncesine kadar devam eden uzlaşma ortamını elbirliğiyle kuralım. Bu, her konuda anlaşmamız gerekir, anlamına gelmez. Tekrar uzlaşma ortamının meydana gelmesi elbette bizim için, Türkiye için büyük önem taşır. 
     Aynı şekilde özellikle ekonomik açıdan, AB'nin yolunun açılması bakımından muhalefet partilerinin katkılarının çok büyük önem taşıyacağına inanıyorum. Çünkü sadece bizim hükümetimizin görevi değildir, bunlar Türkiye'nin sorunlarıyla ilgilidir. Türkiye'nin gelişebilmesinin gerekleridir. Bunları elbirliğiyle, iktidar-muhalefet ayırımı gözetmeksizin çözme yollarını bulmalıyız. DSP her zaman olduğu gibi gerekli yapıcı katkısını sürdürmeye devam edecektir.'' 
     
     ''PEK RAHAT KONUŞAMADIM...'' 

     ''Pek rahat konuşamadım, kusura bakmayın'' diyen Ecevit, milletvekilleri ve partililerin alkışlarının ardından, ''Epeydir çok sınırlı bir konuşma ortamında çalışıyorum. Bundan sonra daha çok konuşacağız, sizlerle konuşacağız, başka görevlilerle konuşacağız. Ve öyle inanıyorum ki DSP'nin yapıcı katkısı ile Türkiye mutlu günlere kısa sürede ulaşacaktır'' diye sözlerini tamamladı. 
     DSP Grubu'nun sabah saatlerinde yapılması kesinleşen toplantısına başta Devlet Bakanı ve Başbakan Yardımcısı Hüsamettin Özkan olmak üzere çok sayıda bakan katılmadı. ''DSP'nin, Ecevitlerin öncülüğünde Ecevitsiz bir döneme geçmesi'' çağrısında bulunan 9 milletvekilinden bazıları da grup toplantısını izledi ve Başbakan Ecevit'i konuşması sırasında diğer milletvekilleri ile birlikte ayakta alkışladı. 
     DSP Genel Başkanı ve Başbakan Bülent Ecevit, konuşmasını tamamladıktan sonra basın mensuplarının yoğun ilgisi arasında, karşılaştığı milletvekilleriyle tokalaşarak Meclis Başkanlık Makamı karşısındaki bir numaralı kapıya yöneldi. Birinci kattan asansörle zemin kata inen Ecevit, birkaç basamağı çıktı ve kapıdan DSP yöneticileri tarafından uğurlandı. Ecevit, Başbakanlığa ait minibüsle, Cumhurbaşkanı Sezer'le haftalık olağan görüşmesi için TBMM'den ayrıldı. 
     

     
</TEXT>
</DOC>
