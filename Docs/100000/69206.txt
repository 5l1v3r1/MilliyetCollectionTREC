<DOC>
<DOCNO> 69206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/24/guncel/gun03.html </URL>
<DATE> 2002/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yakın arkadaşı Ayşe Katırcıoğlu, Barka’nın yaşadığı stresli olayı anlattı 
</HEADLINE>
<TEXT>
Barka’yı ağlattılar 
"Aykut Barka, Bakü-Ceyhan boru hattından geçen fay hatlarını inceleme projesiyle ilgili geçirdiği 3 aylık süre içinde ölümüne’ bir stres yaşadı" 
     ÖNAY YILMAZ İstanbul 

     Bir süre önce kaybettiğimiz değerli bilimadamı Prof. Dr. Aykut Barka’yı üzen, ağlatan ve "ölümüne strese sokan" olayı, çalışma arkadaşı Prof. Dr. Afife Batur’un kızı, yüksek mimar Ayşe Kantarcıoğlu anlattı. 
     Olayın en yakın tanığı Kantarcıoğlu, arkadaşı Barka’nın geçen Eylül ayında Envy adlı bir firmayla sözleşme yaptığını, bu firmanın BOTAŞ’ın açtığı Bakü - Ceyhan boru hattından geçen fay hatlarını inceleme projesi ihalesine katıldığını belirterek, "Bu projeyle ilgili geçirdiği 3 aylık süre Barka’yı çok üzdü. Ona çok büyük stres yükledi, hatta ölümüne bir stresti bu" dedi. 
     
     İmzalamak istemedi 
     Envy adlı şirketin başında bulunan Prof. Selçuk Yahşi’nin ihaleye girmeden önce Barka’ya teklif götürerek, onunla birlikte çalışmak istediğini anlatan Kantarcıoğlu, daha sonra gelişen olayları şöyle anlattı 
     "Yahşi, BOTAŞ’a ihaleye katıldığına dair belgeleri verirken Barka’nın da onunla birlikte olmak istediğini göstermek istiyordu. Barka, sözleşmeyi imzalamak istemedi. Ancak ikna ettiler. Olaya odada bulunan eski valilerden Orhan Taşanlar da tanık oldu. O da istemeye istemeye imzaladı." 
     Ancak firmanın ihaleyi kazanamadığını kaydeden Kantarcıoğlu şöyle devam etti 
     "ILF adında Avusturya şirketi ihaleyi kazandı. Kazanan şirket de Barka ile çalışmak istedi. Barka bunu kabul etti. Ancak diğer firma, Barka’nın kendileriyle sözleşmeleri olduğunu, aksi takdirde mahkemeye vereceğini söyledi. Avusturyalı firma bunun üzerine ürktü. Selçuk Bey, Barka’nın şirketle çalışmasını bir şartla kabul edeceğini söyledi. O da Barka’yı kiralayabileceğini belirterek, diğer şirketten maddi bir pay istedi. Eylül, Ekim ve Kasım ayları işte böyle büyük bir stresle geçti." 
     Barka’nın bu proje için "hayatımın en ciddi projesi" dediğini söyleyen Kantarcıoğlu, "Üç ay içinde Barka bu projeyi hazırladı. Ancak şirket parayı üniversiteye yatırmadı. Bu 40 - 50 bin dolarlık bir projeydi. İTÜ’den 14 - 15 kişilik bir ekip çalıştı. Ben de bu ekipteydim. Önce projeyi almak sonra parayı vermek istediler. Biz parayı yatırırız, siz projeyi vermezsiniz’ dediler. Barka, bunu hiç hazmedemedi, adeta yıkıldı. Gururu kırıldı" diye konuştu. 
     Projenin üniversitenin onayıyla yapıldığını hatırlatan Kantarcıoğlu, sözlerine şöyle devam etti "Sonunda para alındı, proje teslim edildi. Bunun için 3 gün içinde 2 kez Ankara’ya gidip geldik. Bu teslimatı da ben yaptım. Selçuk Yahşi’nin bu olaydan bir pay alıp almadığını bilmiyorum. Ancak bu yaşananlar Barka’yı büyük bir strese soktu hatta sıkıntıdan hüngür hüngür ağladığını biliyorum. Bir gün bana, Bu iş hayatımın 5 yılını aldı götürdü, bu kadar sıkıntı bir yerden çıkacak, öleceğim gideceğim herkes kurtulacak’ dediğini çok iyi hatırlıyorum." 
     



 GÜNCEL 























</TEXT>
</DOC>
