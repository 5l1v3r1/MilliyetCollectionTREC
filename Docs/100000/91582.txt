<DOC>
<DOCNO> 91582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/23/son/sonspo02.html </URL>
<DATE> 2002/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Haluk Ulusoy, Laila'ya bağlanarak futbolseverlere seslendi... 
</HEADLINE>
<TEXT>

     A Milli Futbol Takımı'nın 17. 
     Dünya Kupası Finalleri'nde tarihinde ilk kez yarı finale yükselmesi, İstanbul'da çeşitli eğlence merkezlerinde kutlanıyor. 
     Milli takımla birlikte Japonya'da bulunan Futbol Federasyonu Başkanı Haluk Ulusoy, ünlü eğlence merkezi Laila'da yapılan kutlamalarda, canlı yayında futbolseverlere seslendi. 
     Laila'daki dev ekrandan canlı olarak görüntüsü yansıtılan Haluk Ulusoy, A Milli Futbol Takımı'nın büyük bir başarıya imza attığını belirterek, ''Bugün tarihin en büyük başarısına adımızı yazdırdık. 
     Dünyanın neresinde olursa olsun 'Türküz' diyen herkesi sevindirip, sokaklara döktüysek, ne mutlu bize'' diye konuştu. 
     Yarı finalde karşılaşacakları Brezilya maçında istenilen neticeye ulaşacaklarına inandıklarını anlatan Ulusoy, şöyle devam etti 
     ''Türkiye'ye çeyrek final sözü vermiştik. Ancak şimdi yarı finale yükseldik. Yarı finalde Brezilya'yı da yenerek, inşallah finale yükseleceğiz. Buraya kadar tesadüfler neticesinde gelmediğimizi ve Türk futbolunun dünyaca ünlü bir marka olduğunu gösterdik.'' Laila'da eğlenen Haluk Ulusoy'un oğlu Saffet Ulusoy da canlı yayında babasıyla konuştu. Oldukça heyecanlandığı gözlenen Saffet Ulusoy, ''Babacığım seni görüyorum, ama sarılamıyorum. İnşallah önümüzdeki günlerde yanına geleceğim'' dedi. 
     Haluk Ulusoy ile canlı yayına katılan Ümit Milli Takım Teknik Direktörü Raşit Çetiner, millilerin tarih sayfalarını bir bir kapatıp, yeni sayfalar açtıklarını ifade ederek, ''Brezilya ile görülecek bir hesabımız var'' diye konuştu. 
     Bu arada, yaklaşık 6 bin kişi Laila'da milli takımın yarı finale kalmasını büyük bir coşkuyla kutladı. 
     





</TEXT>
</DOC>
