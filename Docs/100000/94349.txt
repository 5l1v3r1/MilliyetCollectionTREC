<DOC>
<DOCNO> 94349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/spor/spo05.html </URL>
<DATE> 2002/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜRKİYE 1 NUMARA 
</HEADLINE>
<TEXT>

Şenes Erzik, futbol otoritelerinin kendisine çektiği fakslarda, Ay - Yıldızlı ekibin, Dünya Kupası’nın en teknik ve en iyi futbol oynayan takımı olduğu görüşünde birleştiğini söyledi 
     MEHMET DEMIRCAN 

     "Almanya’dan iyi" 
     UEFA Asbaşkanı Şenes Erzik, Dünya Kupası yorgunluğunu atarken, bir yandan da Milli Takım’ın üçüncülüğü ve gelen övgülerle keyif çatıyor. Erzik, Dünya’nın önde gelen futbol otoritelerinin, yolladıkları fakslarla kendisini tebrik yağmuruna tuttuklarını belirtti. Asbaşkan, "Herkes bir konuda birleşiyor. Türkiye, Dünya Şampiyonası’nda dört dörtlük futbol oynamıştır. Otoriteler, millilerimizin, ikinci olan Almanya’dan bile daha iyi olduğunu savundu" dedi. 
     
     "Büyük övgü" 
     ŞENES Erzik, Dünya Kupası finali öncesi FIFA Başkanı Blatter, Beckenbauer, Platini ve CONCACAF Kuzey, Orta Amerika ve Karayipler Federasyonu Başkanı Jack Warner’den büyük övgüler duyduğunu belirtti. Erzik, "Warner, Türkiye’nin devler arasına girerek büyük iş başardığını söyledi. Böylece ABD, Meksika ve G.Kore gibi ülkelerin yolunu açtığını iletti. Türk futbolcuların Güney Kore seyircisine gösterdiği ilgi süper bir Fair Play örneği olmuştur" diye konuştu. 
     
     "Dün yok, bugün var" 
     DÜNYA Kupası sırasında inanılmaz görüntüler yaşandığını da belirten Erzik, örnek olarak Brezilya maçı öncesi Şenol Güneş’in basın toplantısına 250 gazetecinin gelmesini gösterdi. UEFA Asbaşkanı, "Finallere Avrupa’dan 15 takım gelmiş. 13 takım elenmiş ve bunların arasında Dünya ve Avrupa Şampiyonu Fransa da var. Bu da gösteriyor ki, futbolda dün yoktur, bugün vardır. UEFA İcra Kurulu toplantısına başım dik gideceğim" ifadelerini kullandı. 
     



 SPOR 






















</TEXT>
</DOC>
