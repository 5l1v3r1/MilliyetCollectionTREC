<DOC>
<DOCNO> 97814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/dunya/dun01.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İlginç senaryolu tatbikat başladı 
</HEADLINE>
<TEXT>

ABD’nin en kapsamlı tatbikatı "Milenyumun Meydan Okuması 2002", CIA’nin yanı sıra Hazine ve Enerji Bakanlığı’nın da katılımıyla başladı 
     DIŞ HABERLER SERVİSİ 

     Senaryosundaki ilginç unsurlar nedeniyle dikkat çeken "Milenyumun Meydan Okuması 2002" adlı ABD tatbikatı dün başladı. Tatbikat, ABD’nin 26 ayrı bölgesinde, kara, hava ve deniz birliklerinden 13 bin 500 askerin katılımıyla gerçekleştiriliyor. 
     3 hafta sürecek tatbikatı General William Kernan, Suffolk ve San Diego’daki 2 kurmay karargahından yönetecek. General Kernan, tatbikatta ordu ile öteki devlet kurumları arasındaki koordinasyonun en geniş anlamda test edileceğini bildirdi. 
     Amerikan medyasına sızan bilgilere göre, tatbikat sırasında düşmanla kapışmanın askeri alan dışındaki boyutları incelenecek, diplomatik ve ekonomik yansımaları üzerinde durulacak. Bunun için düşmanın kültürü, kişilik özellikleri ve bir tehdide karşı reaksiyonları belirlenip göz önünde tutulacak. Bu nedenle Hazine ve Enerji bakanlıklarıyla CIA elemanları tatbikata katılarak ABD ordusuna yardımcı olacak. 
     Hatırlanacağı gibi, büyük bir depremin vurduğu hayali bir ülkede istenmeyen gelişmeleri önlemek için ABD’nin müdahalesini öngören tatbikatın senaryosunda bundan sonraki gelişmeler şöyle özetleniyordu. 
     
Sınır ihtilafı      "Uluslararası bir mahkeme sınırları ihtilaflı olan bu ülke aleyhinde karar çıkartır. Bunun üzerine darbe yapan generaller ülkenin kontrolündeki çok stratejik uluslararası bir su yolunu bloke eder. Ardından, BM ülkeye yaptırım uygulanmasını kararlaştırır ve ABD müdahalesi gündeme gelir." 
     Senaryoda tarif edilen hedefin hangi ülke olabileceği kafaları meşgul ederken İran’ın Hürmüz Boğaz’ı ile Türkiye’deki Boğazlar’ın Batı’nın enerji yolu üzerinde etkin bir konumda bulunduğu dikkat çekiyor. 
     



 DÜNYA 












</TEXT>
</DOC>
