<DOC>
<DOCNO> 67359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/13/siyaset/siy00.html </URL>
<DATE> 2002/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman Bakan ülkesindeki Türkler için konuştu 
</HEADLINE>
<TEXT>
Din eğitimini devlet vermeli’ 
Eğitim, Bilim ve Araştırma Bakanı Gabrielle Behler, "Almanya’daki Türklerin dini eğitimi cemaatlere değil, devlet okullarına bırakılmalı" diyor 
     ÜMİT BEKTAŞ Ankara 

     Resmi bir ziyaret için Ankara’ya gelen Almanya Kuzey Ren Vestfalya Eyaleti Eğitim, Bilim ve Araştırma Bakanı Gabrielle Behler, 11 Eylül saldırılarının ardından gündeme getirilen medeniyetler arası çatışma’ya inanmadığını ifade etti. Ankara’da temaslarda bulunan Alman Bakan, "Bu çatışmanın Hıristiyanlıkla Müslümanlık arasında olduğu söyleniyor. Bence yanlış. Farklılıkların üzerine gitmek yerine ortak değerlere önem verilmeli" dedi. 
     Başkentteki temaslarının ardından Milliyet’in sorularını yanıtlayan Behler, ülkesindeki Türklerin dini eğitimine özel bir önem verdiklerini vurgulayarak, şöyle konuştu 
     
     Cemaatlerde olmasın 
     "Özellikle 11 Eylül saldırıları, ülkemdeki Türklerin Alman toplumuna entegrasyonunu bir kez daha ön plana çıkardı. Bu entegrasyonun önemli bir unsuru da Almanya’da yaşayan Türklere, din eğitiminin okullarda devlet tarafından verilmesidir. Din eğitimi sorumluluğu Almanya’da faaliyet gösteren cemaat ya da gruplara bırakılmamalıdır. Anayasal çerçevede ve devletin kontrolü altında gerçekleştirilmelidir." Behler, Almanya’da yaşayan Türklere çocuklarını okullara göndermeleri ve eğitimlerini yarıda kesmemeleri çağrısında bulundu. 
     
     Entegrasyon önemli 
     Almanya’ya gelen ilk Türk işçilerin geçici macera’ sanıldığını kaydeden Behler, "Belki bu yüzden entegrasyona şimdiki gibi önem verilmedi. Artık bu konu üzerinde çok ciddi çalışmalar yürütüyoruz" diye konuştu. 
     



 SİYASET 














</TEXT>
</DOC>
