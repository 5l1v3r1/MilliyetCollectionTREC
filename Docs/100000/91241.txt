<DOC>
<DOCNO> 91241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/son/soneko32.html </URL>
<DATE> 2002/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK Başkanı "Bankaların ilave sermaye ihtiyacı geriledi " 
</HEADLINE>
<TEXT>

     Bankacılık Düzenleme ve Denetleme Kurumu BDDK , bankaların ilave sermaye ihtiyacının 224 trilyon liraya gerilediğini bildirdi. 
     BDDK ''Banka Sermayelerinin Güçlendirilmesi Programı Gelişme Raporu'nu'' yayımladı. 
     Raporda, bankacılık sektörünün sorunlarına kalıcı çözümler getirilmesi ve bankaların daha sağlıklı bir ortamda büyümelerinin sağlanması amacıyla, ''Bankacılık Sektörü Yeniden Yapılandırma Programının'' 15 Mayıs 2001 tarihinde uygulamaya konulduğu hatırlatıldı. 
     Rapora göre, Programın ''denetim ve değerlendirme aşamasında'' bankaların mali durumları ortaya konuldu. 
     Halen içinde bulunulan ikinci aşamada bankalar kendi imkanlarını kullanarak sermayelerini artırmaya çalışacaklar, üçüncü aşamada ise sermayesi yetersiz olmakla beraber belli bir seviyenin üzerinde olan bankalara kamu kaynaklarından destek sağlanması gündeme gelebilecek. 
     Raporda yer alan değerlendirmelerin, Milli Aydın Bankası Tarişbank ve Pamukbank TMSF'ye devredildiği için 25 bankayı Fon'da olmayan 25 banka kapsadığı belirtildi. 
     
     DENETİM VE DEĞERLENDİRME AŞAMASININ SONUÇLARI 
     Değerlendirme aşamasında program kapsamındaki 25 bankanın sermaye ihtiyacı 1 katrilyon 326 trilyon lira olarak tespit edildi. 
     Bunun üzerine bankalarla görüşmeler yapıldı, alınan önlemler ve 2002 yılındaki olumlu gelişmeler sonucunda, sermaye ihtiyacında 1 
     katrilyon 102 trilyon liralık azalma ortaya çıktı. 
     Söz konusu tedbirlerin başında 162 trilyon liralık nakit sermaye girişi ile daha önce sorunlu kredi olarak gösterilip karşılık ayrılan alacaklardan yapılan 738 trilyon liralık tahsilat geliyor. Bu tutarın 468 trilyon liralık kısmı bankaların hakim hissedarlarına ait sorunlu 
     kredilerin tahsilatından kaynaklanmaktadır . 
     Söz konusu tahsilatların sorunlu kredilere ilişkin olması, ''Program, bankaları sermaye yeterliliğini tutturmaya zorlamakta ve bu nedenle canlı krediler geri çağrılmaktadır'' iddialarının mesnetsizliğini de ortaya koydu. 
     Ayrıca, Aralık 2001 - Mayıs 2002 döneminde bankaların bilanço içi açık pozisyonlarını kapatmaları neticesinde kur riskine esas varlık ve yükümlülüklerinin yaklaşık yüzde 14 oranında azalması piyasa riski için bulundurulması gereken sermaye ihtiyacını 72 trilyon lira düşürdü. 
     Bu tedbirlerin yanı sıra, faizlerdeki genel düşüşlerin, menkul kıymetler cüzdanındaki kağıtların değerlemesini 130 trilyon lira tutarında olumlu yönde etkilemesi, sermaye ihtiyacını azaltan önemli bir gelişme oldu. 
     Tüm bu gelişmeler sonucunda, bankaların ilave sermaye ihtiyacı 224 trilyon liraya geriledi ve 13 Haziran 2002 tarihinde ''denetim ve değerlendirme aşamasının sonuçlarından biri olarak kamuoyuna açıklandı. 
     Söz konusu sermaye açığının, öncelikle, bankalarca karşılanması gerekiyor. Gerekli sermayenin tamamının bankalar tarafından temin edilememesi halinde, TMSF katkısı gündeme gelebilecek. 
     
     AKTİF YAPISI 
     Rapora göre, sermaye desteği sürecinin ilk aşamasında yer alan üçlü denetim öncesinde, program kapsamındaki 25 bankanın aktif büyüklüğü 105 katrilyon 692 trilyon lira olarak beyan edildi. 
     Denetim ve değerlendirme süreci sonrasında, söz konusu bankaların aktif büyüklüğü 102 katrilyon 119 trilyon lira olarak tespit edildi. 
     -TAKİPTEKİ ALACAKLAR- Program kapsamındaki 25 bankanın aktif yapılarının incelenmesi sonucunda, krediler ve takipteki alacaklar kalemlerinde önemli değişikliklerin ortaya çıktığı görüldü. 
     Kredilerin yürürlükteki mevzuata uygun şekilde sınıflandırılabilmesi için ihtiyatlılık ilkesi çerçevesinde, bankaların ticari kredi portföylerindeki en büyük 200 müşteriye kullandırılan kredilerin tamamı olmak üzere, nakdi ve gayri nakdi kredilerin asgari yüzde 75'i incelendi. 
     Bu incelemeler çerçevesinde, söz konusu hesaplarda yer alan yaptıkları bütün depoların serbest olup olmadığı kontrol edilmiş, teminat niteliğinde olan 589 trilyon liralık tutarın sorunlu kredi niteliğinde olduğu anlaşılarak takipteki alacaklar hesabına aktarılmış ve gerekli karşılıklar tesis edildi. 
     Kredi sınıflandırmasının sağlıklı bir şekilde yapılmasına yönelik çalışmalar çerçevesinde, son olarak, sorunlu kredilere ilişkin faiz ile gelir tahakkuk ve reeskontları iptal edilirken teminatların değerlenmesi ve bu çerçevede karşılık ayrılması hususları üzerinde özenle duruldu. 
     Denetim ve değerlendirme aşaması sonucunda, canlı kredi olarak nitelendirilen alacaklar 29 katrilyon 182 trilyon liradan 24 katrilyon 032 trilyon lira seviyesine düşürüldü. 
     Kredi portföyünün kalitesine ilişkin titiz incelemeler sonucunda, donuk alacak seviyesi yükselerek ve yüzde 7 olarak gösterilen kredilerin takibe dönüşüm oranı yüzde 25'e çıktı. 
     7,8 katrilyon lira seviyesindeki tahsili gecikmiş alacağa karşılık 
     bankaların 10 katrilyon liralık teminatı bulunuyor. 
     Ancak, karşılıklara ilişkin Yönetmelik çerçevesinde teminatların rayiç değerinin ihtiyatlılık prensibi ile hesaplanması sonucu, bu teminatların 5,2 katrilyon liralık kısmı kabul edildi, bankalardan 2,5 katrilyon lira tutarında ilave karşılık ayırmaları istendi. 
     
     ''KARŞILIKLAR AYRILDI'' 
     Yaşanan ekonomik krizlerin banka bilançoları üzerindeki etkisi şeffaf bir şekilde ortaya konulmuş, sorunlu krediler için ihtiyatlı bir yaklaşım dahilinde karşılıklar ayrıldı. 
     Bu ihtiyatlı yaklaşım sonucunda takipteki alacaklar için ayrılan karşılıklar, ileride doğabilecek zararların bankalarca karşılanabilmesine yardımcı olacak. 
     Raporda, karşılıkların yanı sıra takipteki krediler için alınmış bulunan teminatların da aynı titizlikle değerlendirilmiş olması, bankaları geleceğe dönük olarak muhtemel zararlardan koruyucu bir diğer faktör olduğu belirtildi. 
     Raporda, şöyle denildi 
     ''Ekonomik ortamdaki iyileşmelere paralel olarak, takipteki kredilerin geri dönüşlerinin de kolaylaşacağı tabiidir bu durumda ayrılmış bulunan karşılıklar iptal edilerek banka bilançolarına kar olarak yansıyacaktır. 
     Nitekim, İstanbul Yaklaşımı çerçevesinde yapılacak yeniden yapılandırma lar ve varlık yönetimi şirketlerinin faaliyete geçmesi, bankaların sorunlu kredilerin çözümlenmesine yönelik çabalarını destekleyici mahiyettedir.'' Bankaların kullandırdıkları kredi karşılığında aldıkları teminatların nitelikleri araştırılmış, ekspertiz raporu veya gayrimenkul değerleme şirketi raporları kullanılarak teminatların rayiç değerleri tespit edilmeye çalışıldı. 
     Rayiç değer ile kayıtlı değer karşılaştırılmış, düşük olanı esas alınarak teminatlar değerlenmiş ve gerekli karşılığın tesis edilmesi sağlandı. 
     





</TEXT>
</DOC>
