<DOC>
<DOCNO> 93204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/02/ekonomi/eko08a.html </URL>
<DATE> 2002/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kupa başarısı için hatıra para 
</HEADLINE>
<TEXT>

Darphane, millilerin Dünya Kupası başarısı için hatıra para çıkardı. 300 bin adet basılacak paralar 15 milyon liradan satılacak 
     ŞENOL DEMİRCİ İstanbul 

     Darphane ve Damga Matbaası Genel Müdürlüğü, Türk Milli Futbol Takımı’nın Dünya Kupası’nda elde ettiği üçüncülüğün anısına hatıra para çıkardı. 15 milyon liradan satılan hatıra paradan en fazla 300 bin adet basılacağını belirten Darphane ve Damga Matbaası Genel Müdürü Tuğrul Bilen Ünal, paraların Darphane Mağazası, Darphane Acentesi ve Ankara’da bulunan Hazine Vakfı’na ait mağazada satışa sunulduğunu açıkladı. 
     
     Ünal, şunları kaydetti 
     "Takımın başarısıyla ilgili yerinde bir öngörü yaparak, aslında en az 6 - 8 hafta gerektiği halde, son 12 gün çalışanların yoğun temposuyla yetiştirdik ve satışa sunduk. 925 ayar gümüş üzerine Türkiye’de ve belki de dünyada ilk kez hatıra para mine işlemeli olarak çıkarıldı. Hatıra paralardan en fazla 300 bin adet basılacak. Şu anda elimizde bin tane var. Çok talep görse de 300 binden fazla çıkarılmayacak." 
     
Millilerin adları yazılı      Kupa anısına çıkarılan hatıra paranın ön yüzünde ortadaki Türk bayrağının etrafında Türkiye Cumhuriyeti Dünya Futbol Şampiyonası Üçüncüsü’ yazılı, arka yüzünde ise ortada yer alan topun etrafında 23 kişilik Milli Takım futbolcuları ile Teknik Direktör Şenol Güneş ve Futbol Federasyonu Başkanı Haluk Ulusoy’un isimleri yer alıyor. Çok yüksek ısıda sertleşen, üretimi çok zor olan ve ancak iyi rozet ile nişanlarda kullanılan bir maddeden yapılan hatıra paralar, 38 milimetre çapında, klasik standartta 1 ons ağırlık üzerine 1.1 gram bayrak gümüşü ilave edilerek hazırlandı ve 8 - 8.5 milyon liralık değerli maden bulunuyor. 
     



 EKONOMİ 


















</TEXT>
</DOC>
