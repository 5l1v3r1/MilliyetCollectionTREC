<DOC>
<DOCNO> 82744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/spor/ycil.html </URL>
<DATE> 2002/05/08/ </DATE>
<TIME>  </TIME>
<AUTHOR> HÜSNÜ ÇİL  </AUTHOR>
<HEADLINE>
Fener’de kötü bilanço 
</HEADLINE>
<TEXT>

     Aziz Yıldırım, Fenerbahçe’de 98-99 sezonundan beri Başkan. 
     Şimdi transfer sezonundayız. Bir bilançosuna baktığımız zaman, Yıldırım’ın başarısızlığı ortada gözüküyor. Transferde hep oyuncu alınmış, ama bilanço maalesef çok kötü. 
     9 milyon dolara aldığı Balic ve Ali Şen’in alıp, O’nun sattığı Okocha, Fenerbahçe’ye 36 milyon dolar getirmişler ama, diğer oyuncular ve alınan yaşlı futbolcular, Fenerbahçe’ye hiçbir gelir getirmemiştir. 
     Aldıkları 35 futbolcu ve şimdi de Washington. Ama Fenerbahçe daha önce yaptığı gibi, aylarca basında "Biscan ve Zola’yı aldık" demesine rağmen alamamış ve sanıyorum şimdi de Arjantinli Ortega konusunda aynı akıbete uğrayacaktır. 
     Fenerbahçe hep alıştığımız gibi dediğini yapan ve yaptığıyla başarı gösteren bir kulüptür. Altyapıdan yetişen hiçbir genç futbolcu A takımda oynayamamıştır. Bakıyoruz 11 genç, maalesef başka takımlarda sürünüp gitmektedirler. 
     Bugün Fenerbahçe’nin yaptığı tesisler ve altyapıya sağladığı imkanlarla, hala A takıma oyuncu çıkmıyorsa, bu altyapının da yanlış yönetildiği anlamına geliyor. 
     Fenerbahçe transferde hep yaşlı oyunculara yönelmiş, sonunda da daima büyük zararlara uğramıştır. 
     Fenerbahçe’de Aziz Yıldırım, stat ve tesislerde gösterdiği başarıyı, futbol takımında neden gösteremediğinin sorusunu önce kendisine sormalıdır. 
     Bence en önemli nedeni hep yanlış antrenör seçimi ve antrenörlerde sebat edilmemesidir. 
     1996’da Fenerbahçe Kulübü’nde "Şirketleşmeyi yapalım ve kulübün kasasına 60 milyon dolar koyalım" diyen Ali Şen’e "Hayır" diyenler, bugün Galatasaray ve Beşiktaş’ın şirketleştiğini, ama Fenerbahçe’de lafının bile edilmediğini üzülerek göreceklerdir. 
     Kulüp haksızlığa uğradığı zaman bunun için çeşitli girişimler yapılır. Fenerbahçe Kulübü de söylediği herşeyi yerine getirerek büyüklüğünü daima göstermiştir. 
     Ali Şen kulüp için tartıştığı, önce dört yabancı ve sonra BİMAŞ konularında Şenes Erzik, Özkan Olcay ve Abdullah Kiğılı gibi üç Federasyon Başkanı’nı istifa ettirmiştir. 
     Hakem konularında ise MHK Başkanı Ahmet Güvener istifa etmek zorunda kalmıştır. 
     Bugün Fenerbahçe’de Aziz Yıldırım caddelerdeki yürüyüşlere, stadlardaki protestolara rağmen "İstifa ettireceğim" dediği Haluk Ulusoy’a dokunamadığı gibi, bırakın Federasyon Başkanı’nı, federasyondan bir memur bile istifa ettirememiştir. 
     Bunu şunun için yazıyorum Fenerbahçe Kulübü asla boş konuşmaz ve dediğini de kesinlikle yapar. 
     Aziz Yıldırım’ın bu yıl transferde çok dikkat etmesi lazım. Galatasaray’da Fatih Terim, Beşiktaş’ta Lucescu gibi çok tecrübeli hocalar var. 
     Lorant büyük kulüpte şimdiye kadar çalışmamış, kapalı bir kutudur. Bence Aziz Yıldırım, inşaat işlerini yönetimde çok iyi yapan arkadaşlarına devredip, futbol takımını Avrupa çapında bir takım yapmak zorundadır. 
     Bakın Türkiye’nin en iyi tesislerine sahip kulübü Gençlerbirliği’dir. Bankada da 22 trilyon parası vardır. Başkan İlhan Cavcav hariç, iki yönetici herşeye karışıp, soyunma odalarından çıkmadıkları için başarı ve istikrar olamamış ve her yıl antrenörler kulübü bırakıp gitmişlerdir. Şimdi olduğu gibi Erdoğan Arıca da bırakmıştır. 
     Acaba Fenerbahçe’de problem nerede dersiniz 
     



 SPOR 


























</TEXT>
</DOC>
