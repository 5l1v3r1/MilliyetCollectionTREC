<DOC>
<DOCNO> 52646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/16/son/sonspo03.html </URL>
<DATE> 2001/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Tutto Sport ''Okan ile Fenerbahçe ilgileniyor'' 
</HEADLINE>
<TEXT>

     İtalya'nın önde gelen spor gazetelerinden Tutto Sport, Inter'in başarılı oyuncusu Okan ile Fenerbahçe'nin ilgilendiğini savundu. 
     Öte yandan transfer iddialarıyla ilgili olarak aynı gazetede bugün yer alan haberlerde, İngiltere'nin Ipswich Town UEFA Kupası 3. turunda FC Inter'in rakibi takımından Hakan Şükür'e somut öneri götürüldüğü belirtildi. 
     FC Inter'in istediği 5 milyon dolardan daha az bir bonservis ücreti öneren Ipswich Town'un, mavi-siyahlı kulüpten onayı aldığı ancak Hakan'ın diğerleri gibi bu öneriyi de geri çevirdiği öne sürüldü. Habere göre FC Inter'in oyuncu satmadan transfer yapmama kararı aldığı da ifade edildi 
     
     Okan Inter'de el üstünde... 

     A Milli Futbol Takımı'nda gösterdiği başarı sonrasında Okan Buruk, oynadığı İtalya'nın FC Inter takımında el üstünde tutulmaya başlandı. 
     Avusturya karşısında ilk maçta tek gol atan, 5-0'lık son karşılaşmada da 1 gol atıp iyi bir oyun sergileyen Okan, dün sabah Milano'ya geldi. 
     FC Inter ile öğleden sonraki antrenmana katılan Türk futbolcunun daha sonra ekografisinin çekildiği ve ayak tendon bağlarında hafif ezilmenin belirlendiği bildirildi. 
     FC Inter'de çok az forma şansı bulabilen Okan, milli takımdaki performansıyla kulübün de gözüne girdi. 
     Kulübün resmi kanalı olan Inter Channel'a bu zamana dek çağrılmayan Okan, Milano'ya gelir gelmez televizyonun konuğu oldu. 
     ''Tarihi zafer. Türkiye'de bayram yapıldı'' diyen Okan, Dünya Kupası finalllerine kalmalarının Türkiye için tarihi bir hedef olduğunu söyledi. 
     ''Türk futbolu iyi bir zamanında. Sen, Hakan ve Emre, bunun bir göstergesi değil mi '' biçimindeki soruya Okan, ''Evet ama ülkemde çok fazla başarılı genç futbolcu da var. Sanırım ileride onlarda çok başarılı olacaklar belki de Avrupa'da'' yanıtını verdi. 
     Sakatlığına karşın yarın gece yapılacak AS Roma maçının kadrosuna alınan Okan, ''Çok zor bir maç olacak. Roma, İtalya Ligi şampiyonu. 
     Ama biz de Inter'iz'' dedi. 
     . 
     






</TEXT>
</DOC>
