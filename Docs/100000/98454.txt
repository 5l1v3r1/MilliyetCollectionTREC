<DOC>
<DOCNO> 98454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/28/spor/yurundul.html </URL>
<DATE> 2002/07/28/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
İki frikik ustası 
</HEADLINE>
<TEXT>

Feyenoord geriden ayağa çabuk paslarla çıkıyor. Atakların olgunlaşma döneminde takım halinde vites yükseltiyorlar. Hollanda ekibi de Fenerbahçe gibi duran toplarda etkili 
     Çekilen kura sonucu Şampiyonlar Ligi 3. ön eleme maçlarının en zorlu eşleşmesi hiç şüphesiz ki Fenerbahçe ile Feyenoord arasında oldu. 
     Feyenoord, Ajax ve PSV Eindhoven ile birlikte güçlü Hollanda ekolünün en önde gelen üç takımından birisi. Geçen sene UEFA Kupası’nda PSV ve İnter’i eledikten sonra finalde Dortmund’u yenerek şampiyonluğa ulaştılar. Bu finali Rotherdam’da izledik. 
     Feyenoord üçlü ve dörtlü defansı çizgi halinde kaydırarak uyguluyor. Orta sahada organizatör kaptan Bosvelt. Geriden ayağa çabuk paslarla çıkıyorlar. Atakların olgunlaşma döneminde takım halinde vites yükseltiyorlar. Kenar adamları bindirmelerle hücuma katılıyorlar. UEFA finalinde maça damgasını direkt vuran silahlar ileride Van Hooijdonk ve Danimarkalı Tomasson’du. Aralarında uyumlu diyalog kurarken, tilki gibi de gol kokluyorlardı. Ayrıca rakip defansa da sürekli baskı uyguladılar. Tomasson’un Milan’a transfer olması Feyenoord için yeri doldurulamayacak büyük kayıptır. 
     Fenerbahçe iyi bir hazırlık dönemi geçirdi. Eldeki kadroda yeni transferlerle alternatifler fazlalaştı. Ancak zorlu maçlar için önemli bir handikap var. İleri uç ve orta sahadaki pres rahatsızlığı. Zaten bu rahatsızlık senelerdir giderilemiyor. 
     
İlk randevu çok önemli      Teknik Direktör Lorant’ın Rotherdam’daki ilk randevuda sahaya süreceği takım tertibi ve taktik plan çok önemli. Deplasmanda yüksek tempolu rakibe karşı kontrollü anlayışa özen göstermek lazım. Orta sahanın ortasında koşan ve devamlılığı olan iki oyuncu şart. Feyenoord’un iki ciddi saha içi sıkıntısı var. Birincisi kopukluklar gösterip oyuna devamlı hükmedemeyişleri. İkincisi de defans bloklarının arkasına atılan toplarda pozisyon vermeleri. Fenerbahçe hücum planlarında bu ikinci rahatsızlığı değerlendirecek varyasyonları gündeme getirirse gol yollarını bulur. Bilhassa orta sahada depar kulvarlarına sürpriz giriş çıkışlarla birlikte, bunları yapanlara da zamanlamalı toplar atmak gerekir. Fenerbahçe’nin kazanacağı duran toplar da gol için bir diğer büyük silahı olacaktır. 
     
Duran toplara dikkat      Rakip ataklarda alan daraltmak şart. Çünkü Feyenoord yapısı itibariyle geniş alanı rahat değerlendirecek bir takım. En çok dikkat edilmesi gereken nokta tabii ki duran toplar. Kavisli kenar ortalar Fenerbahçe’ye her zaman sıkıntılar yaşatıyor. Ayrıca Van Hooijdonk’un mesafe tanımaksızın attığı çok etkili frikiklerde de Rüştü’ye büyük iş düşecek. Konsantrasyonunu hiç kaybetmemesi lazım. Bir diğer nokta da Feyenoord’un karşı alanda bölüm bölüm uyguladığı şok prese takılmamak. 
     



 SPOR 




















</TEXT>
</DOC>
