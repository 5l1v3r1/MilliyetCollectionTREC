<DOC>
<DOCNO> 64474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/27/son/sontur04.html </URL>
<DATE> 2002/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Milletvekili çocuğunun, öğrenci kredisi almak yaptıkları... 
</HEADLINE>
<TEXT>

     Öğrenim ve katkı kredisi almak için başvuran 62 öğrencinin anne ve baba mesleğini 'milletvekili'' olarak kodladığı bildirildi. Bu öğrencilerden 3'ünün ''milletvekili çocuğu'' olmadığı, kodlamayı yanlış yaptığı tespit edildi. 
     Milli Eğitim Bakanı Metin Bostancıoğlu, AK Parti Samsun Milletvekili Musa Uzunkaya'nın soru önergesini yanıtlarken, öğrenim ve harç kredisi başvurularının değerlendirilmesi konusunda bilgi verdi. 
     
     Milletvekili çocukları... 
     Bostancıoğlu, 2001-2002 öğretim yılında öğrenim kredisi için başvuran öğrencilerden baba mesleği kodunu ''milletvekili'' olarak kodlayan 29, anne meslek kodunu ''milletvekili'' olarak kodlayan 5 öğrenci bulunduğunu bildirdi. 
     Bostancıoğlu, bu öğrencilerden baba meslek kodunu ''milletvekili'' olarak kodlayan bir üniversite öğrencisinin, beyanında, babasının geliri olarak 30 milyon lira gösterdiğini, annesini ''ev hanımı'' olarak kodladığı ve gelir yazmadığı, aynı zamanda ''gazi çocuğu'' olduğunu bildirdiğini kaydetti. Bostancıoğlu, ''Gazi çocuklarına öncelikli olarak tahsis yapıldığından, bu öğrenciye önceliği sebebiyle kredi tahsisi yapılmıştır. Bu durumunu belgelemesi halinde kendisine öğrenim kredisi ödenecektir'' dedi. 
     Bostancıoğlu, 2001-2002 öğretim yılında katkı kredisi almak için de başvuran öğrencilerden baba meslek kodunu ''milletvekili'' olarak kodlayan 23, anne meslek kodunu ''milletvekili'' olarak kodlayan 5 öğrenci bulunduğunu bildirdi. 
     Bunlardan baba mesleğini ''milletvekili'' olarak kodlayan 1, anne meslek kodunu ''milletvekili'' olarak kodlayan 1, hem anne hem baba mesleğini ''milletvekili'' olarak kodlayan 1 olmak üzere 3 öğrenciye de kredi tahsisi yapıldığını ifade eden Bostancıoğlu, bunların ''milletvekili'' çocuğu olmadığının ve kodlamayı yanlış yaptığının tespit edildiğini belirtti. 
     Bostancıoğlu, 2001-2002 öğretim yılında, öğrenim ve veya katkı kredisi tahsisi yapılan öğrencilerin gelir grupları incelendiğinde öğrenim kredisi tahsisi yapılan 130 bin 140 öğrencinin yüzde 87'sinin aile gelirinin 300 milyon lira ve altında, yüzde 95'inin ise 400 milyon lira ve altında olduğunun görüldüğünü bildirdi. 
     Katkı kredisi tahsisi yapılan 134 bin 444 öğrencinin yüzde 83'nün aile gelirini 300 milyon lira ve altında, yüzde 94'nün ise 400 milyon lira ve altında gösterdiğine dikkati çeken Bostancıoğlu, anne ve baba gelirinin toplamını 400 milyon ve altında beyan edenlerden yüzde 95'ine 124 bin 80 öğrenim kredisi, yüzde 93.5'ine 125 bin 726 ise 
     katkı kredisi tahsisi yapılacağını ifade etti. 
     
     Bütçe kısıtlı... 
     2001-2002 öğretim yılında öğrenim kredisi almak için 352 bin 58 
     öğrencinin başvurduğunu, inceleme sonucunda kredi almasına engel bulunanların çıkarılarak, 287 bin 3 öğrenciye kredi verildiğini belirten Bostancıoğlu, öğrenim kredisi ödemeleri için bütçeden 219 trilyon lira ayrıldığını, yılbaşından itibaren aylık kredi tutarının 45 milyon lira olarak belirlendiğini kaydetti. 
     Bostancıoğlu, geçmiş yıllardan öğrenim kredisi almakta olan 298 bin 59 öğrencinin 2002 yılındaki kredi tutarının 147 trilyon 467 milyar lira olduğunu, ayrılan ödenekten kalan 71 trilyon ile ancak 130 bin 140 yeni öğrenciye tahsis yapılabildiğini bildirdi. 
     Bostancıoğlu, ''Ödenek yetersizliği sebebiyle 157 bin 393 öğrencinin başvurusu karşılanamamıştır'' dedi. 
     2001-2002 öğretim yılında katkı kredisi almak için 304 bin 789 
     öğrencinin başvurduğunu, ancak 193 bin 229 öğrenciye kredi verildiğini belirten Bostancıoğlu, bütçeden bunun için ayrılan 5 trilyon lira ile aylık kredi miktarının 50 milyon lira olarak tespit edildiğini ifade etti. 
     Bostancıoğlu, geçmiş yıllarda katkı kredisi almakta olan 277 bin 860 öğrencinin 2002 yılındaki katkı tutarının 36 trilyon 305 milyar 
     lira olduğunu hatırlatarak, ayrılan ödenekten kalan 13 trilyon 695 milyar lira ile ancak 134 bin 444 öğrenciye tahsis yapılabildiğini, ödenek yetersizliği sebebiyle 58 bin 785 öğrencinin başvurularının karşılanamadığına dikkati çekti. Bostancıoğlu, ''O yıl için ayrılan ödeneğin başvuranların tamamını karşılayamaması halinde öğrencilerin başarı durumu, ailesinin geliri ve sosyal durumu esas alınıyor. Ayrıca, kredi tahsisi yapılan her öğrenci kredi alıyor demek değil. Beyan belgeleri doğru olmayanlara kredi verilmiyor'' dedi. 
     






</TEXT>
</DOC>
