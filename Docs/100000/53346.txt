<DOC>
<DOCNO> 53346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/21/spor/spo09.html </URL>
<DATE> 2001/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu 
</HEADLINE>
<TEXT>

     Şenol Güneş’in açıklama günü 
     A Milli Takım Teknik Direktörü Şenol Güneş bugün bir basın toplantısı düzenleyecek. TSYD’de saat 12.00’de medyanın karşısına çıkacak olan Güneş, göreve devam edip etmeyeceğini açıklayacak. Şenol Güneş ayrıca basının sorularını da yanıtlayacak. 
     
     Alpay’a tebrik 
     ASTON Villalı Alpay, Dünya Kupası finallerinde Türkiye’nin büyük başarılara imza atacağını savundu. Milli futbolcu resmi web sitesinde yaptığı açıklamada, İngiltere’deki tüm dostlarının kendisini tebrik ettiğini ve Türkiye’nin finallerde çok iyi işler yapacağını söylediklerini belirtti. Alpay, Şenol Güneş’in de görevine devam edeceğine inandığını ifade etti. 
     
     Avustralya galip 
     2002 Dünya Kupası finallerine gidecek son takımın belirleneceği baraj ilk maçında Avustralya, Uruguay’ı 1 - 0 mağlup etti. Melbourne’de 85 bin kişinin izlediği karşılaşmanın tek golünü 79. dakikada penaltıdan Muscat kaydetti. Rövanş maçı 25 Kasım’da Montevideo’da oynanacak. 
     
     Levski Sofya da Murat’a talip 
     BURSASPOR’DA kadro dışı bırakılan Murat Sözkesen’e, Beşiktaş, Trabzonspor ve Gaziantepspor’un ardından, Bulgar Levski Sofya’nın da talip olduğu öğrenildi. Golcü futbolcunun menajeri Faruk Güler, Bulgar kulübünden transfer teklifi aldıklarını doğruladı, "Ancak öncelikli hedefimiz Türkiye’de bir takımla anlaşmak" dedi. 
     
     Dördüncü sınav 
     A Milli Bayan Futbol Takımı, 4. FIFA Bayanlar Dünya Kupası 2. Kategori Eleme Grubu dördüncü maçında bugün İstanbul’da Macaristan ile karşılaşacak. Karşılaşma Şenlikköy Stadı’nda 13.00’de başlayacak. Türkiye, Beyaz Rusya ve İstanbul’da Slovakya’ya aynı sonuçla 3-0 yenilmiş, İstanbul’da Bosna Hersek’i 5-1 yenmişti. 
     
     Demir Leydiler ABD hedefine 
     TÜRK boksunun demir yumruklu bayanları, ABD’nin Pensilvanya eyaletindeki ilk Dünya Şampiyonası’na iddialı hazırlanıyor. Şampiyonada 10 sıklette mücadele edecek bayan boksörlerimiz pazar günü yola çıkacak. 27 Kasım’da başlayacak şampiyonada ülkemizi Zeliha Hüseyin 45 Kg. , Hülya Şahin 48 , Hasibe Özer 51 , Hürrü Kale 57 , Yasemin Ustalar 63 , Mehtap Bakış 67 , Selma Yağcı 81 temsil edecek. Üç sıklet ise yarın belli olacak. 
     
     Geri sayım 
     DÜNYA Erkekler ve Bayanlar Serbest Güreş Şampiyonası, Bulgaristan’ın başkenti Sofya’da yarın başlayacak. 25 Kasım’da sona erecek şampiyonada 55 ülkeden yaklaşık 350 sporcu mücadele edecek. Karayoluyla Sofya’ya gelen Milli Takım dün bir antrenman yaptı. 
     
     Ceza yağmuru 
     TÜRKİYE Vücut Geliştirme Şampiyonası’nda sonuçları protesto etmek için madalyasını çıkaran iki sporcuya toplam dört ay ceza, meslektaşlarına küfür eden hakeme ise bir ay ceza geldi. Cihat Kara, Fehmi Kosovalı ve hakem Hasan Aydın daha önce Ceza Kurulu’na sevk edilmişlerdi. 
     



 SPOR 
























</TEXT>
</DOC>
