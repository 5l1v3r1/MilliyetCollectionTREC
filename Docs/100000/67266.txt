<DOC>
<DOCNO> 67266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/12/son/soneko14.html </URL>
<DATE> 2002/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Süpermarket açmak izne tabi olacak 
</HEADLINE>
<TEXT>

     Sanayi ve Ticaret Bakanı Ahmet Kenan Tanrıkulu, yeni hazırlanan yasa taslağı kapsamında, 400 metrekarenin üzerinde satış alanına sahip büşyük mağazaların kurulmasının, bazı istisnalar haricinde izne tabi tutulacağını bildirdi. 
     Sanayi ve Ticaret Bakanı Tanrıkulu, TESK Otel'de düzenlediğini basın toplantısında, Bakanlığı tarafından hazırlanan, ''Tüketim maddeleri ve İhtiyaç Malzemelerinin Satışı ile İştigal Eden Büyük Mağazaların Kurulmasının İzne Bağlanması Hakkında Kanun Tasarısı'' ile ilgili bilgi verdi. 
     Şu anda Türkiye'de satış alanı büyüklükleri 400 ile 5 bin metrekare arasında değişen 2 bin civarında büyük mağaza bulunduğunu belirten Tanrıkulu, büyük mağazalardaki gelişim sürecinin bundan sonra da aynı tarzda devam etmesi halinde, bu sayının 2005 yılında 5 bin seviyelerinde olacağının tahmin edildiğini söyledi. 
     Tanrıkulu, hizmete giren 400 metrekare büyüklükte satış alanına sahip bir süpermarketin ''15-20 bakkal veya diğer meslek sahibi'' esnafın, 5 bin metrekare büyüklükte satış alanına sahip büyük mağazanın ise ''400 ile 450 bakkal veya diğer meslek sahibi'' esnafın kepenk kapatarak, ticari hayattan çekilmesi durumunda kalmasına neden olduğunu vurguladı. 
     Bakan Tanrıkulu, ''Yine büyük mağazaların gelişim sürecinin bu şekilde devam etmesi halinde de şu anda sayıları 140 bin olan bakkal esnafının 2005 yılında 60 bine düşeceği tahmin edilmektedir'' dedi. 
     Büyük mağazaların, kuruldukları yerlerdeki mevcut sosyal ve ekonomik dokuyu küçük çapta mesleki faaliyette bulunanlar aleyhine zedelediğini, sahip oldukları ekonomik güç sayesinde piyasaya olan hakimiyetleri sebebiyle var olan haksız ve eksik rekabeti arttırdığını belirten Bakan Tanrıkulu, hakim durumlarını kötüye kullanmaları nedeniyle de üretici ve aracıları zor durumda bıraktıklarına dikkati çekti. 
     
     Büyük mağazaların kurulması izne tabi olacak 
     Ahmet Kenan Tanrıkulu, Türkiye'de büyük mağazaların kurulmasının, hazırladıkları taslak kapsamında bazı kaidelere bağlandığına dikkat çekerken, şunları söyledi 
     ''Öncelikle yasa tasarısıyla, 400 metrekarenin üzerinde satış alanına sahip büyük mağazaların kurulması izne tabi tutulmaktadır. 
     Sağlık hizmetlerine yönelik eczaneler, halkın temel ihtiyaçlarını karşıladığı semt pazarları, mahalli idarelerce oluşturulan açık oto pazarları ile üretimi teşvik için, fabrika yanlarına tesis edilen fabrika satış mağazaları bu istisnalar kapsamında bulunuyor.'' Tanrıkulu'nun verdiği bilgiye göre, ayrıca gerekli kuruluş izni almayan büyük mağazalara, belediyelerce ruhsat verilmeyecek ve bu projeler teşvik kapsamına alınmayacak. 400 metrekare ile 2 bin 500 metrekare arasındaki büyüklükte satış alanına sahip büyük mağazaların kuruluş talepleri, Valinin başkanlığında kurulacak mahalli kurullarda, 2 bin 500 metrekarenin üzerinde satış alanına sahip projeler ise 
     Bakanlık bünyesinde, 'Büyük Mağazalar İzin Kurulu' tarafından değerlendirilip neticelendirilecek. 
     
     Bazı mağazalara yerleşim yeri dışına izin verilecek 
     Yeni taslak uyarınca, 5 bin metrakare satış alanına sahip büyük mağazaların kuruluşuna, mevcut sosyal ve ekonomik dokuyu zedelememeleri maksadıyla, ''yerleşim merkezleri dışında'' kurulmaları kaydıyla izin verileceğini belirten Tanrıkulu, büyük mağazaların müşterilerinin rahat alışveriş yapabilmelerini sağlamak için, yerleşim merkezlerindeki satış alanlarının yarısını, yerleşim merkezleri dışında ise nerdeyse tamamına yakın bir alanı da otopark haline getirmeleri gerektiğini vurguladı. 
     Tanrıkulu, büyük mağazaların satmak üzere üretici ve aracılardan aldıkları ürün bedellerini, belirli kurallara göre ödeyeceklerini de söyledi. 
     Tanrıkulu, ''Büyük mağazalar piyasaya olan hakimiyetlerini istismarcı, mahrum edici ve zorlayıcı yöntemler ile kötüye kullanamayacaklar'' dedi. 
     






</TEXT>
</DOC>
