<DOC>
<DOCNO> 94979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/11/dunya/dun03.html </URL>
<DATE> 2002/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Afrika da birleşiyor 
</HEADLINE>
<TEXT>

     DIŞ HABERLER SERVİSİ 

     Dünyanın en sorunlu ülkelerine ev sahipliği yapan Afrika, makus talihini yenmek için tarihinin en önemli adımlarından birini attı. Güney Afrika’nın Durban kentinde bir araya gelen Afrika ülkeleri liderleri, sorunlarına ortak çözümler geliştirmek ve dünya arenasında hak ettikleri yeri almak üzere Afrika Birliği’ni kurdular. Birliğin başkanlığına Güney Afrika Cumhurbaşkanı Thabo Mbeki getirildi. 
     Her yönüyle Avrupa Birliği’nin Afrika’ya uyarlanmış şekli olan Afrika Birliği bünyesinde önce bir Barış ve Güvenlik Konseyi oluşturulacak. Bu konseye bağlı olarak üye ülkelerin askerlerinden oluşan bir barış gücü kurulacak. Ortak bir parlamento, merkez bankası ve adalet mahkemesi oluşturulmasından sonra üye ülkeler ortak para birimine geçecek. Başkent ise Etiyopya’nın Adis Ababa kenti olacak. Birliğin ilk başkanı Mbeki, nihai amaçlarının, demokrasiyi yayıp yabancı sermaye yoluyla ekonomik kalkınma sağlayarak, yaşlı kıtaya dünyada saygın bir yer kazandırmak olduğunu açıkladı. 
     



 DÜNYA 













</TEXT>
</DOC>
