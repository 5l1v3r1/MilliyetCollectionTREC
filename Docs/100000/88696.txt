<DOC>
<DOCNO> 88696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/08/son/sondun21.html </URL>
<DATE> 2002/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da Türklere silahlı saldırı 
</HEADLINE>
<TEXT>

     Belçika'nın başkenti Brüksel'de, Türklerin yoğun bulunduğu Schaerbeek bölgesinde, bugün öğle saatlerinde bir Türk bakkalına yapılan silahlı saldırıda Haydar Er öldü, Seftar Er yaralandı. 
     Elde edilen bilgilere göre, aşırı alkollü 3 Faslı, sabah saatlerinde arabalarını Iğdırlı Er ailesinin dükkanının önüne park ederek, taşıt içinde çirkin ve gürültülü tavırlarını sürdürdüler. Er ailesi fertleri, bu kişilerden, oradan uzaklaşmalarını istediler ve tartışma çıkması üzerine polis çağırdılar. Polis, 3 alkollü Faslının kimlik kontrolunu yaptıktan sonra olay yerinden uzaklaşmalarını istedi. Faslılardan biri, giderken, Türk aileye, ''biraz sonra geri geleceği ve onları öldüreceği'' tehdidinde bulundu. 
     Sarhoş Faslılar, polisin uzaklaşmasından sonra tekrar Türklerin dükkanının önüne geldiler ve aralarından bir kişi, tabancayla ateş açarak Haydar Er'i öldürdü, Seftar Er'i yaraladı. Diğer iki Faslının da saldırıyı izledikleri belirtiliyor. 
     Polis, Faslılardan birinin yakalandığını, diğer ikisinin arandığını, kimliklerinin bilindiğini bildirdi. 
     Olay üzerine bölgede gerginlik yaşanıyor ve polisiye önlemler artırılıyor. Bölgedeki Türkler, güvensizlik ortamından ve polisin gevşek tutumundan şikayetçi olarak tepki gösteriyorlar. 
     Savcılığın, inceleme ve sorgulamaların tamamlanmasından sonra, olayla ilgili resmi açıklama yapması bekleniyor. 
     





</TEXT>
</DOC>
