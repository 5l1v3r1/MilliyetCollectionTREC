<DOC>
<DOCNO> 79149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/18/son/sontur19.html </URL>
<DATE> 2002/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Müdürün yaptığına bak İlköğretim öğrencilerine pet sorgusu.. 
</HEADLINE>
<TEXT>

     Tunceli'nin Pülümür İlçesi'nde, Dede Korkut İlköğretim Okulu'nun kızlar tuvaletinde bulunan ''kanlı petin'' hangi öğrenciye ait olduğunu öğrenmek isteyen okul müdiresinin başvurduğu yöntemlerden velilerin şikayetçi olması üzerine Kaymakamlık soruşturma başlattı. 
     Dede Korkut İlköğretim Okulu Müdiresi Nevrin Güneş'in geçen hafta içinde kızlar tuvaletinde kanlı pet bulunması üzerine okul içinde soruşturma başlattığını belirten öğrenci velileri, 7. ve 8. sınıflara giderek petin kime ait olduğunu soran Güneş'in, bundan sonuç alamayınca, sınıflardaki erkek öğrencileri dışarı çıkartıp kızlara, ''iç çamaşırlarını kontrol etme, petteki kanı tahlil ettirme'' gibi tehditlerde bulunarak, psikolojik baskı uyguladığını öne sürdüler. 
     
     ''OKULA POLİS ÇAĞIRDI'' 
     ''Kanlı pet'' soruşturmasından vazgeçmeyen Güneş'in, ertesi gün kız öğrencileri bir sınıfa toplayarak, okula çağırdığı 3 polis memurunun petin kime ait olduğunu bulacaklarını belirterek tehditlerine devam ettiğini savunan veliler, kanlı peti polislere veren müdirenin daha sonra, okulda bulunan 4 bayan tuvaletinden 3'ünün kapısına kilit vurarak, tuvalete giren kız öğrencileri takibe aldığını kaydettiler. 
     
     ''DEVLET MEMURUYUM KONUŞAMAM'' 
     Yaşanan pet olayını doğrulayan kız öğrenciler, gazetecilere konuşmaktan çekinirken, okul müdiresi Güneş, ''Devlet memuruyum konuşamam'' dedi. 
     Olayın büyütülmesinin anlamsız olduğunu söyleyen Güneş, okula gelen 3 polisin çocuk konusunda eğitim aldıklarını ifade ederek, ''Kız öğrenciler petleri rastgele yerlere atıyorlardı. Ben de kendilerine kızdım'' diye konuştu. 
     Kız öğrencilerin yaşadığı baskılar sonrası bazı öğrenci velileri, okul müdiresi Nevrin Güneş'i, İlçe Milli Eğitim Müdürlüğü'ne şikayet ettiler. 
     Pülümür Kaymakamı Şevket Atlı, olay hakkında soruşturma başlatıldığını belirterek, ''İddialarda gerçek payı var ise gerekli tüm işlemler yapılacaktır'' diye konuştu. 
     





</TEXT>
</DOC>
