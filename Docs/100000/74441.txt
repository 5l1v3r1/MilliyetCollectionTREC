<DOC>
<DOCNO> 74441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/25/spor/ygokce.html </URL>
<DATE> 2002/03/25/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
Zengin gezgin 
</HEADLINE>
<TEXT>

     Rize’deki gerçek, artık iki takımın da puan ve zaman kaybına tahammülünün kalmamasıydı. Ev sahibi Rizespor da, Beşiktaş da kader mücadelesine çıkmışlardı. O nedenle zaman zaman sertleşen, gerginleşen, ama yeniden futbol gerçeğine dönüp hızlı ve çekişmeli oyuna dönüşen bir maç izledik. 
     Takımların gerçeği bu olunca MHK’nın da daha gerçekçi hakem ataması yapması beklenirdi. Gelin görün ki Bülent Uzun, maçın ağırlığını taşıyacak kararlılık, anlayış ve dikkatin sahibi olarak görünemedi. Omar’ın sert müdahalesiyle ceza yayının üzerinde düşen Ahmet Dursun’un doğal tepkisini acele bir önyargıyla sarı kart göstererek karşıladı. Buna karşılık iki kez düdük sonrası topu dışarı vuran Ümit Ozan için ilkinde sarı kartı gösterdi, ikincisinde kuralı da, görevini de ihmal etti. Neyse ki, Beşiktaş’la Rizespor’un futbolcuları didişerek tükenmenin değil, oynayarak üretmenin daha doğru olacağını biliyorlardı. Maç, gerilimin kontrol altına alınmasıyla maça benzemeye başladı. 
     Tümer’siz Beşiktaş, Erman’ı kulübede bırakıp, Ahmet’in dönüşüyle bir anlamda yeniden savunma güvencesi bulur gibi oldu. Ne varki, orta alanda Baya’nın gayretlerine, Tamer’in sağ kanattaki etkili oyununa rağmen rakip takımdaki Ümit Ozan’ın ateşleyici organizatörlüğü Beşiktaş’ta aynı karşılığı bulamadı. 
     Beşiktaş, maçı iki kaleciyle oynadı. Birincisi bildiğimiz bir numaralı kazağın sahibi Thomas Myhre. İkincisi 25 numaralı formanın sahibi stoper Ali Eren. Ali Eren’in kale ağzından iki, direk dibinden bir topu son anda kesmesi, bundan önceki ziyaretinde beş gollük sağnağa yakalanan Beşiktaş’ta k busun tekrarını engelledi. Ahmet Dursun ve İlhan Mansız, buluştukları toplarla ilk yarıda etkili vuruşlar yapamadılar. Pozisyon buldular, golü kaçırdılar. Bu etki yoksunluğunda Bayram’ın durgun ve uyuşuk oyunu önemli bir nedendi. Christoph Daum, kenardan doğru bir kararla Bayram - Sertan değişikliğini yaptı. Sertan üçüncü forvet gibi Rizespor’un boşalttığı geri bölgelere etkili ataklar yaptı. Ahmet Dursun’un bulduğu açılış golünde de rol ve pay sahibi oldu. Beşiktaş golü bulduktan sonra rahatladı, yine Ahmet Dursun’la ikinciyi buldu. İbrahim’in özlenen ortası bu goldeki asist olsa gerekti. Bülent Uzun’un verdiği penaltı kararı da tartışılırdı... Ancak iki takım oyuncularının sertliğe rağmen iyi niyeti hakemi biraz kendine getirmiş gözüktü. 
     Beşiktaş, İnönü’de kaybediyor, deplasmanda telafi ediyor. Sanki hep dışarıda oynasalar şampiyon olacaklar. Bu sonuçla Beşiktaş yeniden şampiyon adaylığına dönmüş oldu. Evindeki puan ikramlarını bırakırsa iddiasını da arttırır. Aksi halde kocaman bir hayal kırıklığı 
     
     



 SPOR 




























</TEXT>
</DOC>
