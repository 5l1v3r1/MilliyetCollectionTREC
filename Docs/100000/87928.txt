<DOC>
<DOCNO> 87928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/04/son/sontur08.html </URL>
<DATE> 2002/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Alın size af Tecavüzcü sapık için yasal karmaşa 
</HEADLINE>
<TEXT>

     Alanya'da dört turist kadına defalarca tecavüz ettikten sonra ikisini uçurumdan aşağıya atıp öldüren sapık af yasasından yararlanarak dışarı çıktı. 
     Üstelik Savcılığa dilekçe verip cezaevinde kalan suç ortaklarının da serbest bırakılmasını istedi. 
     Bununla da yetinmedi, kendisiyle ropörtaj yapmak için Türkiye'ye gelen Hollanda televizyon ekibinin kadın muhabirini çekim sırasında tokatladı. 
     Tecavüzca sapık Hakan Karayavuz'un ortalıkta elini kolunu sallayarak dolaşması toplumda büyük tepkiye yolaçtı. Turizm sezonu öncesinde doğan imaj sorunu da eklendi. Mahkeme kararıyla aftan yararlanan Karayavuz, bugün bir başka mahkeminin kararıyla "yanlış hesap yapıldı" denilerek tekrar cezaevine konuldu. 
     İşte olayın bugünkü gelişimi... 
     
     CEZAVİNE DÖNECEK 

     Adalet Bakanlığı'ndan yapılan yazılı açıklamada, Karayavuz'un tahliye kararının kaldırıldığı belirtildi. 
     Açıklamaya göre, Alanya Cumhuriyet Başsavcılığı'nın, Hatay Cumhuriyet Başsavcılığı'nın Karayavuz'un tahliyesine ilişkin kararına yaptığı itirazı değerlendiren İskenderun Cumhuriyet Başsavcılığı, tahliye kararını kaldırdı. 
     İskenderun Cumhuriyet Başsavcılığı tahliye kararında, hükümlünün 2 sefer müebbet ağır hapse ve 37 yıl 10 ay 15 gün hapis cezalarının içerisinde, 4616 sayılı yasa hükümleri kapsamında bulunmayan TCK'nun 416 1 maddesine muhalefet suçlarından verilme toplam 36 yıl 40 ay 15 gün ağır hapis cezasının da bulunduğuna dikkat çekti. Başsavcılık "Dolayısıyla cezaların içtimasına ilişkin TCK'nun 70 ve devamı madde hükümlerinin tatbiki suretiyle verilen sonuç cezaların infazında tereddüt hasıl olduğundan, hükümlünün belirtilen tarihte ve halen şartla tahliyeye hak kazanmadığı tespit edilmiş olduğundan, Hatay Cumhuriyet Başsavcılığı'nın tahliye kararının kaldırılmasına hüküm verilmiştir" dedi. 
     
     HESAP HATASI YAPILMIŞ 

     Alanya Cumhuriyet Başsavcısı Selami Hatipoğlu, yaptığı açıklamada, Hakan Karayavuz'un Şartla Salıverilmeye ilişkin yasadan yararlandırılarak Hatay Ağır Ceza Mahkemesi'nin kararıyla tahliyesinde uygulama hatası yapıldığı gerekçesiyle, buraya en yakın Ağır Ceza Mahkemesi olan İskenderun Ağır Ceza Mahkemesi'ne itiraz dilekçesi gönderdiklerini belirtti. 
     İskenderun Ağır Ceza Mahkemesi'nden kararın faksla bugün kendilerine ulaştığını kaydeden Hatipoğlu, mahkemeden gelen yazıda, ''Kararda hesap hatası olduğu ve Karayavuz'un tekrar cezaevine konulması gerektiği''nin bildirildiğini anlattı. 
     Hatipoğlu, kendilerine henüz ayrıntılı dosya gelmediği için bir hesap yapamadıklarını, Karayavuz'un tekrar cezaevine konulacağını, ayrıntılı dosyanın gelmesi halinde yeniden hesap yapılacağını ve cezaevinde ne kadar kalacağının yeniden hesaplanacağını bildirdi. 
     Hatipoğlu, konuyla ilgili Adalet Bakanlığı'na da faks ile bilgi verdiğini kaydetti. 
     
     TECAVÜZCÜ VE YÜZSÜZ 

     Bilindiği gibi, Antalya'nın Alanya İlçesi'nde 1995 yılında, 2 arkadaşıyla birlikte, biri Rus, üçü Hollandalı dört turist kadına defalarca tecavüz ettikten sonra, Kuşyuvası mevkiinde iki turist kadını bin 500 metre derinliğindeki uçuruma atarak öldüren sanıklardan Hakan Karayavuz, Şartla Salıverilmeyi ilişkin yasadan yararlanarak, 23 Mayıs'ta tahliye edilmişti. Karayavuz daha sonra Alanya'ya geri dönmüş ve öteki iki arkadaşının da tahliye edilmesi için Adliye'ye gelerek dilekçe vermişti. 
     Bunun üzerine kararı inceleyen Alanya Cumhuriyet Başsavcısı Hatipoğlu, tecavüz suçlarının söz konusu yasa kapsamına girmediğini belirterek, kararda uygulama hatası yapıldığı gerekçesiyle Hatay Ağır Ceza Mahkemesi'ne en yakın İskenderun Ağır Ceza Mahkemesi'ne itiraz dilekçesi göndermişti.. 
     

     
</TEXT>
</DOC>
