<DOC>
<DOCNO> 87036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/30/son/sontur04.html </URL>
<DATE> 2002/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Haliç'te hurda gemide yangın çıktı, bir kişi öldü... 
</HEADLINE>
<TEXT>

     Haliç'te, ''Küçük Reis'' isimli hurda tankerde çıkan yangında 1 kişi öldü. 
     Karaköy Rıhtım Caddesi Perşembe Pazarı yanındaki balıkçı barınağında karaya bağlı olan, yaklaşık 25 metre uzunluğundaki, kullanılmayan ''Küçük Reis'' isimli tankerin kaptan köşkünde, gece saatlerinde yangın çıktı. 
     Kısa sürede tüm kaptan köşkünü saran yangında, İbrahim Batur ve arkadaşı Halil Yayla, içeride mahsur kaldı. Olay yerine gelen Beyoğlu itfaiye ekipleri, Yayla'yı yara almadan kurtardı. 
     Yangın, daha sonra itfaiye tarafından, çevredeki teknelere sıçramadan söndürüldü. 
     Olayın ardından kaptan köşkünde yapılan incelemede, buradaki bazı gemilerde bekçilik yaptığı belirlenen Batur'un cesedi bulundu. 
     Yangından önce, aldığı alkolün etkisiyle sızmış olabileceği sanılan İbrahim Batur'un cesedi, ölüm nedeninin kesinleştirilmesi için Adli Tıp Kurumu morguna kaldırıldı. 
     Yangının tüp parlaması sonucu çıkmış olabileceğini kaydeden yetkililer, olayla ilgili soruşturmanın sürdüğünü bildirdiler. 
     





</TEXT>
</DOC>
