<DOC>
<DOCNO> 81923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/03/son/sontur04.html </URL>
<DATE> 2002/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Süper liselerin kontenjanları artırıldı... 
</HEADLINE>
<TEXT>

     Milli Eğitim Bakanlığı MEB , kamuoyunda ''süper liseler'' olarak bilinen yabancı dil ağırlıklı liselerinin öğrenci kontenjanını yüzde 9 oranında artırdı. 
     Alınan bilgiye göre, MEB, 2002-2003 eğitim-öğretim yılında Türkiye'deki 783 yabancı dil ağırlıklı lise veya liselerin bünyesindeki bölümlere toplam 59 bin 880 öğrenci yerleştirilmesini kararlaştırdı. MEB, geçen yıl, söz konusu liseler için 55 bin kontenjan belirlemişti. 
     Süper liselere ön kayıtlar, Ağustos 2002'de yapılacak. Süper liselere başvurabilmek için ilköğretim okullarından bu yıl veya önceki yıllarda mezun ve herhangi bir ortaöğretim kurumuna hiç kayıt yaptırmamış olmak gerekiyor. Ayrıca diploma notunun en az 4 olması koşulu bulunuyor. 
     Başvurular değerlendirildikten sonra diploma notu en yüksek olandan başlamak üzere öğrenciler, okullara yerleştirilecekler. 
     Kesin kayıtlardan sonra açık kontenjan bulunması durumunda, yedek listeden öğrenci kayıtları yapılacak. 
     





</TEXT>
</DOC>
