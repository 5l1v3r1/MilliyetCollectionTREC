<DOC>
<DOCNO> 89692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/13/son/sontur06.html </URL>
<DATE> 2002/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrenciler yarın karnelerini alıyor... 
</HEADLINE>
<TEXT>

     İlköğretim, ortaöğretim ve yaygın eğitim kurumlarındaki yaklaşık 16 milyon öğrenci, yarın karne almaya hazırlanıyor. 
     10 Eylül 2001 tarihinde başlayan 2001-2002 eğitim-öğretim yılı 
     maratonu, yarın sona eriyor. Öğrenciler ve öğretmenler, eğitim-öğretim yılının yorgunluğunu, 3 ay boyunca dinlenerek atmaya çalışacaklar. Milli Eğitim Bakanı Metin Bostancıoğlu, okulların tatile girmesi dolayısıyla öğrencilere karne dağıtacak. 2002-2003 öğretim yılı, 9 Eylül Pazartesi günü başlayacak. İlk yarıyıl 31 Ocak 2003 tarihinde sona erecek. Öğrenciler 3-14 Şubat 2003 tarihleri arasında yarıyıl tatili yapacaklar. 2002-2003 öğretim yılının ikinci dönemi 17 Şubat 2003'de başlayıp, 13 Haziran 2003 tarihinde sona erecek. 
     
     TATİLDE SINAV MARATONU 
     Yaz tatili, Ortaöğretim Kurumları Öğrenci Seçme ve Yerleştirme Sınavı'na giren ilköğretim son sınıf öğrencileri ile lise son sınıf öğrencileri için heyecanlı bir bekleyiş içinde geçecek. 9 Haziran 2002 Pazar günü, Fen ve Anadolu liseleri ile bazı meslek liselerine öğrenci almak amacıyla gerçekleştirilen sınava katılan öğrenciler, sonuçları, Temmuz ayının son haftası içinde öğrenecekler. 
     Lise son sınıf öğrencileri de tatile girdikten 2 gün sonra yaşamlarının bundan sonraki aşamasına yön verecek Öğrenci Seçme Sınavı'nda ÖSS ter dökecekler. ÖSS'ye 1 milyon 540 bin 405 aday katılacak. Üniversitelerin yabancı dil ile ilgili bölümlerinde okumak isteyen adaylar, ÖSS'ye katıldıktan sonra, 23 Haziran Pazar günü yapılacak Yabancı Dil Sınavı'na girecekler. 
     Sınavı kazanacak adaylar, tercihlerle ilgili işlemlere başlayacaklar. 
     
     ORTALAMA YÜKSELTME SINAVLARI 
     Lise son sınıf öğrencilerinin sınav heyecanı ÖSS'den sonra da devam edecek. Ders notlarını yükseltmek veya başarısız oldukları derslerden geçmek isteyen öğrenciler, bu derslerden sınava girecekler. 
     Sorumlu olarak bir üst sınıfa geçen öğrenciler de sorumluluk sınavlarına katılacaklar. Sınavlar, öğrencilerin ortaöğretim başarı puanlarının hesaplanmasında kullanılacak diploma notlarının zamanında Öğrenci Seçme ve Yerleştirme Merkezi'ne ulaştırılabilmesi için 2 hafta sürecek. 
     Ortalama yükseltme sınavlarına, yıl sonu başarı ortalamasını yükseltmek veya başarısız oldukları derslerden geçmek isteyen öğrenciler katılıyor. Söz konusu sınavlar, her yıl eğitim-öğretim yılının sona ermesinin hemen ardından yapılıyor. Sorumlu olarak bir üst sınıfa geçen öğrenciler de ortalama yükseltme sınavlarından sonra sorumluluk sınavına alınıyorlar. 
     
     DEVLET PARASIZ YATILILIK SINAVI 
     İlköğretim ve ortaöğretim kurumlarının ara sınıflarındaki öğrencilerin katılacağı Devlet Parasız Yatılılık ve Bursluluk Sınavı ise 22 Haziran Cumartesi günü gerçekleştirilecek. Sınav sonuçlarının Ağustos ayının birinci haftasında açıklanması planlanıyor. 
     
     ÖĞRETMEN ADAYLARI DA TERLEYECEK 
     Sınav heyecanını, öğrencilerin yanı sıra öğretmen adayları da yaşayacaklar. 
     Milli Eğitim Bakanlığı, öğretmen ihtiyacını karşılamak amacıyla Ağustos ayı içinde 30 bin öğretmen atamayı planlıyor. Öğretmen olarak atanmak isteyen adaylar, 6-7 Temmuz 2002 tarihlerinde gerçekleştirilecek Kamu Personel Seçme Sınavı'nda KPSS 
     terleyecekler. Sınavda başarı gösterecek adayların atamaları, aldıkları puanlara göre bilgisayar kurasıyla gerçekleştirilecek. 
     





</TEXT>
</DOC>
