<DOC>
<DOCNO> 70851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/05/spor/yurundul.html </URL>
<DATE> 2002/03/05/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Lorant’ın yanlışı 
</HEADLINE>
<TEXT>

     Her zaman vurguladığımız gibi günümüz futbolunun istediği temel ilkelerin önemli bölümünü bünyesinde taşımayan, hassas kadro yapısına sahip Fenerbahçe’de görev yapan teknik direktörün çok dikkatli olması gerekiyor. Sistemi doğru seçeceksin, akılcı, basit oyun planı uygulayacaksın, taşlarla fazla oynamayacaksın, takım tertibinde hata yapmayacaksın. 
     Lorant, Galatasaray maçından başlayarak çağdaş model dörtlü defans uygulamasına geçerek çok isabetli bir karar verdi. Oyun kurgusu da eldeki malzemeye göre olumlu. Takımın kollektif uyumu yetersiz. Orta sahada organizasyon yok. Bu bölgeyi pas trafiğine girmeden çabuk geçip rakip alanda çoğalarak varyasyonlar denemek, yaratıcı oyuncuları devreye sokmak akılcı bir düşünce. Bu sayede duran top silahından da faydalanma olasılığı artıyor. Lorant, taşlarla da fazla oynama eğiliminde değil. Ancak Alman hocanın takım tertibinde büyük yanlışı var. Son üç maçtaki sistem 4 - 2 - 1 - 3. Üç forvetin arkasındaki serbest dolaşımlı orta saha görevini Rapajc veya Revivo üstleniyor. İkisinin de devamlılığı, defansif anlayışı yok. Böyle bir tabloda orta sahadaki ağır yükü Simao ile Ogün’e bırakmak büyük teknik adam yanlışı. İkisinin de sürekliliği ve pres özellikleri yok. Bir de bunlara Rapajc’le Revivo’nun top rakipteyken seyirci gibi davrandıklarını eklersek Fenerbahçe’nin oyuna hükmetme şansı zayıflıyor. Üretkenlik sınırlanıyor. Takım savunması arızaya uğruyor. 
     Denizli ve Rize maçlarında sergilenen futbol kötüydü. Ofansif zenginlik yoktu. Goller, duran toplardandı. Ayrıca ciddi kale önü tehlikeleri vardı. Bilhassa Rize’nin, Kadıköy’de ikinci yarıda bir kişi eksik, dört net pozisyon bulması takımdaki saha içi rahatsızlığının açık göstergesiydi. Fenerbahçe’nin şu anda en başarılı bölgesi defans blokudur. Takımdaki aşırı top kayıplarına, ileri uç ve orta sahadaki pres yetersizliğine rağmen kale önü tehlikelerini en aza indirmeye çalışıyorlar. 
     Lorant, üçlü forvette devam edecekse Rapajc’le Revivo’ya orta sahada görev vermemelidir. Eğer Ogün ve Simao’yu birarada oynatmayı sürdürecekse de yanlarına mutlaka koşan, sürekliliği olan ve rakibi bozan bir isim eklemelidir. 
     



 SPOR 


























</TEXT>
</DOC>
