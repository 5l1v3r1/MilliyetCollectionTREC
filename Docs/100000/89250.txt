<DOC>
<DOCNO> 89250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/son/sonspo05.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da Di Biagio da Meksika maçında yok... 
</HEADLINE>
<TEXT>

     17. Dünya Kupası finallerinde G 
     Grubu'nda yer alan İtalya Milli Takımı'nda, sakat olan orta alan oyuncusu Luigi Di Biagio'nun, Meksika maçında oynayamayacağı açıklandı. 
     Takım doktoru Andrea Ferretti, Di Biagio'nun dün akşamki antrenmanda yaptığı koşudan sonra baldırındaki ağrıların arttığını belirterek, riske girmemek için bu oyuncunun Meksika maçında dinlendirileceğini söyledi. 
     Ferretti, bu sakatlığın kısa sürede iyileşmeyeceğini, Di Biagio'nun düzelmesi için en az 15 güne gereksinimi olduğunu bildirdi. 
     Orta alan oyuncusunun oynayabilmesi ancak bu durumda 26 Haziran tarihine isabet ediyor. Böylece Luigi Di Biagio'nun yeniden forma giyebilmesi, İtalya'nın yarı finallere kalmasına bağlı. 
     İtalya'nın 2. turu geçmesi için Meksika ile yapacağı kritik maç öncesi, sakat olan savunmanın kilit oyuncusu Alessandro Nesta, kaptan Paolo Maldini, Christian Panucci ve orta alanda Christiano Zanetti'nin ise durumlarının iyiye gittiği ve Meksika maçında forma giymelerinin beklendiği kaydedildi. 
     G Grubu'nda İtalya ile Meksika arasındaki maç, perşembe günü oynanacak. Karşılaşmayı İtalya kazanırsa 2. tura çıkacak, aksi takdirde Hırvatistan-Ekvador maçının sonucunu bekleyecek. 
     





</TEXT>
</DOC>
