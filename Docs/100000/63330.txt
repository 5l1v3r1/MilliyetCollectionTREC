<DOC>
<DOCNO> 63330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/21/ekonomi/eko06.html </URL>
<DATE> 2002/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Paralar yastık altından çıkıyor’ 
</HEADLINE>
<TEXT>

Özel finans kurumlarından çıkan 750 milyon doların üçte biri geri döndü 
     Özel Finans Kurumları Birliği Finans - Bir Başkanı ve Family Finans Kurumu Genel Müdürü Can Akın Çağlar, daha önce bir özel finans kurumunun sistem dışı kalması ve bankacılık krizinin etkisiyle özel finans kurumlarından çıkan paranın yavaş yavaş sisteme geri dönmeye başladığını bildirdi. 
     Family Finans olarak sırf aralık ayında kendilerine 32 milyon mark geldiğini bildiren Çağlar, "Sektördeki payımızın yüzde 13 civarında olduğunu düşünürseniz ÖFK’lara bunun sekiz katı oranında bir giriş olduğunu tahmin ediyorum. Beklediğimiz ölçüde bir dönüş sağlandı" dedi. 
     Çağlar, kendilerine gelen 32 milyon markın yaklaşık yarıya yakınının hesaplarda mevduat olarak kaldığını, bir kısmının ise tekrar yastık altına gittiğini bildirdi. 
     
     Endişe giderildi 
     Daha önce İhlas Finans’ın sistem dışı kalmasından sonra gerek onun etkisiyle gerekse bankacılık krizinin etkisiyle beş özel finans kurumundan 750 milyon dolar para çıktığına dikkat çeken Çağlar, bunun üçte birlik kısmının sisteme geri döndüğünü kaydetti. Çağlar, "Yavaş yavaş sisteme mevduat dönüşü başladı. İnsanlarda paramıza devlet el koyacak endişesi giderildi. Sisteme dönmeyen paralar da güvenin oluşmasıyla belli bir süreç içinde gelecektir" dedi. 
     



 EKONOMİ 


















</TEXT>
</DOC>
