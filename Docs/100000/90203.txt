<DOC>
<DOCNO> 90203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/16/son/sontur09.html </URL>
<DATE> 2002/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de piknikçiler ateş yaktı, 10 dekar zeytinlik yandı... 
</HEADLINE>
<TEXT>

     İzmir'in Bayındır İlçesi'nde, piknik amacıyla yakılan ateşin yol açtığı yangında, 10 dekar zeytinlik alan yandı. 
     Alınan bilgiye göre, Ferdi Çeşmesi yakınlarında piknik yapanların yaktığı ateş, rüzgarın etkisiyle ağaçlara sıçradı. Alevler kısa sürede yayılırken, olay yerine gelen itfaiye ekipleri, yangını kontrol altına alarak söndürdü. 
     Yapılan incelemede, zeytin ağaçlarının bulunduğu yaklaşık 10 dekar alanın yandığı tespit edildi. Piknik amacıyla ateşi yaktığı belirlenen Hüseyin Bıyık ise gözaltına alındı. 
     Öte yandan, Aliağa Helvacı Beldesi'nde, kendisine ait tarlada çalışan Yakup Öztürk'ün attığı sigara izmariti, yangına neden oldu. 
     Yangın, ekipler tarafından kontrol altına alınarak söndürülürken, 70 zeytin ağacının yandığı belirlendi. Yakup Öztürk gözaltına alındı. 
     





</TEXT>
</DOC>
