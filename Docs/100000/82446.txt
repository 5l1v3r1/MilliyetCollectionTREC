<DOC>
<DOCNO> 82446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/06/son/sonspo22.html </URL>
<DATE> 2002/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Asper için atağa kalktı... 
</HEADLINE>
<TEXT>

     Birinci Süper Futbol Ligi'ni 3. 
     sırada tamamlayan Beşiktaş, iç ve dış transfer çalışmalarını sürdürüyor. Öncelikle kaleci sorununu çözmek amacında olan siyah-beyazlıların, kaleci Myhre ile yollarını ayıracağı ve kiralık olan Asper'in takımda kalması için girişimlerde bulunacağı öğrenildi. İletişim Komitesi Başkanı Mete Düren, büyük bir ihtimalle Myhre ile yeniden anlaşmayacaklarını belirterek, ''Gelecek sezon Asper'in takımda kalmasından yanayız. Bu konuda transfer komitemiz çalışmalarını sürdürüyor'' dedi. Bu arada, İspanya'nın Real Sociedad takımından kiralanan Asper, bugün Akaretler'deki kulüp binasına gelerek yöneticilerle görüştü. İsveçli kalecinin de Beşiktaş'ta kalmak istediği ve siyah-beyazlı yönetimin Asper için Real Sociedad Kulübü yöneticileriyle görüşecekleri bildirildi. Öte yandan, sezonun bitmesi nedeniyle Asper ve Myhre'nin bu akşam, Ronaldo'nun ise yarın sabah ülkelerine gidecekleri kaydedildi. 
     





</TEXT>
</DOC>
