<DOC>
<DOCNO> 62328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/15/spor/spo15.html </URL>
<DATE> 2002/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Türkiye Kupası kuraları çekiliyor      FUTBOLDA Türkiye Kupası çeyrek final maçlarının kuraları bugün İstanbul’da çekilecek. Federasyonun Beylerbeyi Tesisleri’ndeki kura çekimi saat 11.00’de gerçekleştirilecek. Ayrıca federasyon yetkilileri, kulüp temsilcileri ile saat 13.00’te bir araya gelip, FIFA talimatları ve yeniden düzenlenecek federasyon talimatları konusunda bilgi verecek. 
     
Gol atan hakem mesleği bıraktı      İNGİLTERE’DE 20 - 2 sonuçlanan bölgesel maçta bir gol atan hakem, federasyonun verdiği cezayı protesto için hakemliği bıraktı. Eylül ayında Park Ligi’ndeki karşılaşma 18-1’ken, yenik durumdaki Wimpole 2000’in bir pozisyonda ikinci golünü atan hakem Brian Savill, hakkındaki altı haftalık ceza itirazına rağmen onaylanınca, 18 yıllık kariyerine nokta koydu. 
     
80’lik gol kralı      ALMANYA’DA 80’lik futbolcu Kurt Meyer’in golü "yılın golü" seçildi. Emekli maden işçisinin, Ocak 2001’de veteran takımı Blau Weiss Post Recklinghausen’de uzaktan attığı müthiş gol önce ayın, ardından yılın golü oldu. ARD televizyonunda yayınlanınca oy yağmuruna tutulan ve yüzde 20.9 oyla birinci olan Meyer, "Tanrı’nın yardımıyla asrın golü bile seçilebilir" dedi. 
     
TMO ezdi, geçti      AVRUPA Kupa Galipleri Kupası’ndaki bayan temsilcimiz TMO Hentbol Takımı, 3. tur ilk maçında Makedon rakibini farklı devirdi. Tutunski Kombiant Prilep ekibi karşısında üstün bir oyun ortaya koyan, ilk yarıyı da 21 - 7 önde geçen Başkent temsilcisi, karşılaşmadan 42 - 18 galip ayrıldı. Rövanş yarın yine Ankara’da oynanacak. 
     
Kayseri’de seçme      ABD’DE gelecek ay yapılacak Kış Olimpiyatı’nda ülkemizi alp disiplini kayakta temsil edecek tek sporcunun belirlenmesi için Kayseri’de seçme yapıldı. FIS puanları yeterli olan Atakan Alaftargil 128.54, Hamit Şare de 128.87’lik derece elde etti. Hangi kayakçının Salt Lake’e gideceğine federasyon karar verecek. 
     
G.O.Paşa’dan Komşu’ya elçi      2. Lig Yükselme Grubu’ndaki Gaziosmanpaşa’nın 17 yaşındaki genç oyuncusu Deniz, Yunanistan’ın 1.Lig ekiplerinden Skoda Xanti’ye transfer oldu. Geçen yaz yapılan dostluk maçında bu futbolcuyu beğenen Teknik Direktör Karageorgiu transferin gerçekleşmesini sağladı. Yunan ekibi, bonservis için 80 bin EURO 100 milyar , Deniz’e de yılda yaklaşık 75 milyar ödeyecek. n CENGİZ MALGIR 
     
D.Bakır-G.Birliği maçı Adana’da      FUTBOL Federasyonu, Profesyonel Disiplin Kurulu’nun bir maç sahasını kapatma cezasını verdiği Diyarbakırspor’un, 19 Ocak’taki Gençlerbirliği müsabakasını Adana’da oynayacağını açıkladı. Karşılaşma 5 Ocak Stadı’nda 13.30’da başlayacak. 
     



 SPOR 






















</TEXT>
</DOC>
