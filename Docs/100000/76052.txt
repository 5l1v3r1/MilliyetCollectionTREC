<DOC>
<DOCNO> 76052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/02/son/sontur15.html </URL>
<DATE> 2002/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Sibel Can vergi kaçakçılığından tekrar hakim önünde... 
</HEADLINE>
<TEXT>

     Vergi kaçakçılığı yaptığı iddiasıyla yargılandığı davada beraat eden sanatçı Sibel Can'ın, kararın Yargıtay tarafından bozulması üzerine yeniden yargılanmasına karar verildi. 
     Kadıköy 1. Ağır Ceza Mahkemesi'ndeki duruşmaya, tutuksuz sanıklar Sibel Can ile menajeri Hasan Engin Kefkep katıldı. 
     Duruşmada, Yargıtay 11. Ceza Dairesi'nin, Can ve Kefkep hakkındaki bozma kararı okundu. 
     Sanıklar Sibel Can ve duruşmaya tekerlekli sandalyeyle gelen Hasan Engin Kefkep, önceki kararda ısrar edilmesini isteyerek, beraatlerini talep etti. 
     Sanık avukatı Berzan Ekinci, daha önceki beyanlarını tekrar ettiklerini, sanıkların aleyhine bozulmuş olan bir önceki kararda direnilmesini talep ettiklerini ifade ederek, ayrıca müvekkillerinin duruşmalardan vareste tutulmalarını istedi. 
     Duruşmaya Hazine adına katılan avukat Macide Birol da önceki beyanlarını tekrarladıklarını bildirdi. 
     Cumhuriyet Savcısı ise Yargıtay'ın bozma kararına uyulmasını talep etti. 
     Mahkeme Heyeti, Yargıtay'ın bozma kararına uyulmasına kararlaştırdı. Heyet, sanıkların duruşmalarda vareste tutulması ile sanık vekilinin delil ve belgelerini sunmaları, bu delil ve belgelerin bilirkişiye verilmesini de kararlaştırarak, duruşmayı erteledi. 
     
     BERAAT KARARI 

     Sibel Can ve menajeri Hasan Engin Kefkep, Can'ın sahibi olduğu Melisa Müzik Yapım Organizasyon Limited Şirketi'nce yapılan sahne programları, kaset çalışmaları ve dizi film harcamalarının fatura düzenlemelerinde toplam 65 milyar 525 milyon lirayı eksik ya da fatura dışı gösterdikleri, yine şirket dışı özel harcamaları sahte faturalarla şirket gideri olarak kayıtlara geçirmek suretiyle vergi kaçakçılığı yaptıkları iddiasıyla 5'er yıl hapis cezası istemiyle yargılanmışlardı. 
     Sibel Can ile Maliye Bakanlığı'nın dava sırasında uzlaşmaya varması üzerine mahkeme, iki sanık hakkında beraat kararı vermişti. 
     Ancak Hazine'nin başvurusu üzerine Sibel Can'ın dosyasını inceleyen Yargıtay 11. Ceza Dairesi, her iki sanık hakkında verilen beraat kararını oybirliğiyle bozmuştu. 
     11. Ceza Dairesi, yasa gereği 1 Ocak 1995-1 Ocak 1999 tarihleri 
     arasındaki vergi kaçakçılığı suçlarında taraflar arasında uzlaşma yapılmasının mümkün olmadığı gerekçesiyle Can'ın kaçakçılık suçunu işlediğine karar vererek, yargılamanın yeniden yapılması ve sanatçının cezalandırılmasını istemişti. 
     
     SAYISAL LOTO İÇİN İFADE 

     Öte yandan, Ezine Cumhuriyet Savcılığı'nın talimatı üzerine Sibel Can ve eşi Sulhi Aksüt, Kadıköy Cumhuriyet Savcısı Mehmet Koçum'a ifade verdiler. 
     Sulhi Aksüt ve Sibel Can'ın, Aksüt'ün Ezine Cezaevi'nde kaldığı dönemde, bir gazetede yer alan ''Aksüt'ün bir grup mahkum arkadaşıyla oynadığı sayısal lotoya 800 milyon lira ikramiye çıktığı ve bu ikramiyenin infaz koruma memurlarına da dağıtıldığı'' şeklindeki haberle ilgili ifade verdikleri öğrenildi. 
     






</TEXT>
</DOC>
