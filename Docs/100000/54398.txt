<DOC>
<DOCNO> 54398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/27/son/sonspo24.html </URL>
<DATE> 2001/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyüklerin kupa faciaları 
</HEADLINE>
<TEXT>

     Futbolda Türkiye Kupası 3. Kademe maçında Galatasaray'ın İkinci Lig A Kategorisi takımlarından Erzurumspor'a ''Altın Gol''le 1-0 yenilerek elenmesi, ''3 Büyüklerin'' kupadaki ''kazaları''nı akıllara getirdi. 
     Türkiye Kupası'nda 1999-2000 sezonu 3. kademe maçında İkinci Lig 3. Grup takımlarından Pendikspor ile eşleşen Fenerbahçe, büyük bir şok 
     yaşamıştı. 
     Sarı-lacivertliler, 14 Aralık 1999 Salı günü yapılan maçta Pendikspor'a 2-1 yenilerek, elendi. Karşılaşmadan sonra olaylar çıkmış, taraftarlar Dereağzı Tesisleri'nde takım otobüsünü taşlamış ve kaleci Rüştü de arabasında saldırıya uğramıştı. 
     Beşiktaş ise bir gün sonra yine İkinci Lig takımlarından Çanakkale Dardanelspor'a 1-0 yenilerek, elenmişti. 
     Bu yenilginin ardından siyah-beyazlı taraftarlar da takımlarının elenmesine tepki gösterirken, teknik direktör Hans Peter Briegel'in sözleşmesinin feshedilmesi ve futbolculara büyük ceza verilmesi gündeme gelmişti. 
     






</TEXT>
</DOC>
