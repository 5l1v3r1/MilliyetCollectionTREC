<DOC>
<DOCNO> 92868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/29/son/sonspo17.html </URL>
<DATE> 2002/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz televizyonu "Aferin Türkiye'ye" 
</HEADLINE>
<TEXT>

     Türkiye ile Güney Kore arasındaki 17. Dünya Kupası üçüncülük maçını naklen yayınlayan İngiliz ITV Televizyonu, 3-2'lik bir sonuçla bronz madalyayı hakeden millilere övgüler yağdırdı. 
     ITV yorumcuları, ''Aferin Türkiye'ye, bravo, İstanbul Boğazı'na son derece değerli bir bronz madalyayla dönüyorlar'' dedi. 
     Türk Milli Takımı'nın, Brezilya maçından sonra ortaya ''Bu maçı alsak, Almanya'yı yenip kupayı evimize götürebilirdik'' biçiminde bir iddia ortaya attığını da hatırlatan ITV yorumcuları, ''Haklıydılar. 
     Türkiye, bugün oynadığı futbolla Almanya'yı yenebilecek güçte olduğunu kanıtladı. Harika bir maç izledik'' dediler. 
     ''Türkler çok daha iyisini yapabilirdi'' diyenlerin de haklı çıktıklarına dikkati çeken ITV yorumcuları, Hakan Şükür'ü de överken, kupa maçlarının başlamasından bu yana formsuz görünen ve eleştiri alan bu futbolcunun bugün ''Boğaz'ın boğası'' unvanının sahibi olduğunu gösterdiğini kaydettiler. 
     İlhan Mansız ile Hakan Şükür'ü de turnuvanın forvette en uyumlu ikilisi olarak ilan eden ITV yorumcuları, Hakan Şükür ile Hasan Şaş'ın ise aynı uyumu gösteremediklerini savundular. 
     Kaleci Rüştü'yü bir kez daha adeta göklere çıkaran yorumcular, top takibinde Rüştü'nün üzerine bir kaleci görmediklerini, Rüştü'nün, kapalı pozisyonlarda, topu görmediği noktalarda bile başarılı olduğunu belirtirken, ''Turnuva boyunca en çok top kurtaran kaleci Rüştü oldu'' dediler. 
     Türkiye'nin, turnuvanın her iki ev sahibi takımını da yenen isim olduğunu, bu alanda da ''aman vermeyen bir takım olduğunu'' ortaya koyduğunu belirten ITV yorumcuları, ''Ancak bu maçlarda ev sahiplerinin yine de çok konuksever ve centilmen kaldıklarını gördük. 
     Bu tavır ve tutumda Türkiye'nin payı büyük. Maç sonrası ortaya konulan tablo centilmenlik ve dostluk adına nefis bir tabloydu'' yorumunda bulundular. 
     Alpay'ı da öven ITV yorumcuları, ''Tam bir gösteri günü oldu. 
     Türkiye'nin yıldızları özellikle maçın ilk devresinde tüm maharetlerini sergiledi. Türk futbolunun 15 yıl önce İnglitereye'ye 8-0 yenildikleri günden bu yana ne denli ilerlediği ortada'' dediler. 
     
     LONDRA'DAKİ TÜRKLER AYAKTA 
     Bu arada maçın bitiş düdüğünün çalınmasıyla birlikte Londra'da yaşayan binlerce Türk de dünyanın diğer birçok yerindeki Türkler gibi dünya üçüncülüğü kutlamalarına katıldılar. 
     Yüzlerce otomobilden oluşan dev konvoylar, Londra'nın Türkler'in yoğun olarak yaşadıkları kuzey bölgesi başta olmak üzere, hemen hemen her yerinde sevinç turları attı. Bu arada kornalar çalınırken Türk bayrakları da evleri ve otomobilleri süsledi. 
     Polisin ise, geçen hafta sonu Senegal ile yapılan maçın ardından çıkan olayları da gözönüne alarak bu kez tedbirli davrandığı ve geniş güvenlik önlemleri alması dikkati çekti. 
     





</TEXT>
</DOC>
