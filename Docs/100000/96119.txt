<DOC>
<DOCNO> 96119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/son/sontur21.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP "Türkiye'nin seçim atmosferine girmesi doğru değil" 
</HEADLINE>
<TEXT>

     DSP Grup Başkanvekili Emrehan Halıcı, ''Uyguladığımız programların neticesini almak üzereyken, Türkiye'nin bir seçim atmosferine girmesini doğru bulmuyoruz'' dedi. 
     Halıcı, Eylül ayında yapılacak ''Bilişim Zirvesi''nin tanıtım toplantısının ardından basın mensuplarının sorularını yanıtladı. 
     DSP'li 9 milletvekilinin ''olağanüstü kurultay'' çağrısına ilişkin bir soru üzerine Halıcı, ''Genel Başkanımız ve yetkili kurullarımızın vereceği karar önemli. Ama benim kişisel görüşüm, eğer Kasım ya da Aralık ayında bir seçim olacaksa, DSP olarak kurultay çalışmasına girmemiz pek olanaklı gözükmez'' diye konuştu. 
     ''9'lar partiden kopacak mı '' şeklindeki soru üzerine de Halıcı, son günlerde partiden ayrılmalar olduğunu ve bu hareketlerin sadece 3-5 kişinin etkilemesiyle meydana geldiğini kaydederek, ''Yanlış 
     yaptıklarını, hatalı davrandıklarını düşünüyorum. İleride bu yaptıkları yanlışları muhakkak kendileri de anlayacak'' dedi. Halıcı, ''DSP toparlanabilecek mi '' sorusunu ise şöyle yanıtladı ''Her gün örgütlerimizden partimize bağlılık mesajları gelmektedir. Cereyan eden olayların senaryoları ve daha önce bizim ifade ettiğimiz oyunları nefretle kınadıklarını söyleyen hem örgütümüz vardır, hem de sağduyulu vatandaşlarımız vardır. Biz başından beri seçimin normal zamanda yapılmasını söylüyoruz, ama tüm diğer partiler eğer seçim konusunda ortaya attıkları fikirlerde kararlılar, ısrarlılarsa, o zaman Türkiye'nin gündemine seçim gelecek demektir. Seçim olduğu zaman da kararı halk verir. Halkımızın DSP ile ilgili düşüncelerinin çok olumlu olduğunu hep birlikte göreceğiz.'' 
     
     ERKEN SEÇİM VE UYGULANAN PROGRAMLAR 
     Halıcı, ''DSP'nin erken seçimle ilgili bir tarihi var mı Sizce 3 Kasım uygun bir tarih mi '' şeklindeki sorusu üzerine, şu anda bir tarih telaffuz etmediklerini, sonuna kadar ülkenin yararına olduğunu düşündükleri programları uygulama kararlılığında bulunduklarını bildirdi. 
     Ulusal Program ve ekonomik programla ilgili birtakım somut adımlar atıldığını anlatan Halıcı, ''Uyguladığımız programların neticesini almak üzereyken, böyle bir beklenti içerisindeyken, Türkiye'nin bir seçim atmosferine girmesini doğru bulmuyoruz. Böyle bir seçim atmosferi diğer partiler tarafından yaratılıyorsa, DSP'nin de bu seçime ne kadar hazırlıklı olduğunu ve ne tür ataklar, sürprizler yapacağını hep birlikte göreceğiz'' diye konuştu. 
     ''Koalisyondaki sayının 276'nın altına düşme olasılığına'' ilişkin bir soru üzerine de Halıcı, artık matematiğin önemini yitirdiğini ifade ederek, şu anda siyasetin matematik boyutunun değil etik boyutunun daha önemli olduğunu vurguladı. 
     
     DSP'DEN KOPMALAR 
     Halıcı, ''DSP'den bu kadar ciddi kopmaların olacağını öngörüp öngörmediğine'' ilişkin soru üzerine de, ortada bir senaryo, birtakım oyunlar olduğunu, yaklaşık 2-2.5 aydır söylediklerini ve isim vermediklerini hatırlattı. 
     Emrehan Halıcı, konuşmasını şöyle sürdürdü 
     ''Bizim beklediğimiz, partimizin çok üst düzey payeler verdiği, üstdüzey görevler verdiği bazı kişilerin bu konuda tepkilerini dile getirmeleriydi. Onlar tepkilerini son 3-4 gündür yaşadığımız bir biçimde dile getirdiler. Dolayısıyla biz giden her arkadaşımız için tabii ki üzülürüz. Ama insani olarak üzülürüz. Siyasi olarak partimize uymayan, partimizin içeriğiyle bağdaşmayan bir tavır sergilemeden, bir eleştiri getirmeden, bu arkadaşlarımızın ayrılıyor olması da bir soru işaretidir. Türkiye'nin temiz bir siyaset yapması gerektiğine inanıyoruz. Halkın beklentisi budur. 
     Siyasilerin birbirlerini suçlaması, işi duygusal boyutlara getirmesinin, taşımasının artık şu an için çok önem taşımadığını düşünüyorum. 550 milletvekili birden halkımız tarafından yeniden değerlendirilecektir.'' Giden arkadaşlarına üzülmenin ötesinde, partiye mutlaka yeni katılacak güçlerin olacağını düşündüklerini kaydeden Halıcı, ''Hükümet ortaklarıyla olan ilişkimiz şu an devam etmektedir ve bu ilişkimizin de sürmesini biz arzularız'' dedi. 
     Halıcı, ''Dışişleri Bakanı Şükrü Sina Gürel, DSP'den kopmaları 'uluslararası komplonun bir parçası' olarak değerlendirdi. Gündemde Irak'a olası bir operasyon var. İkisi arasında bir bağ olduğunu düşünüyor musunuz '' sorusunu, ''Bu yapılan hareketlerin planlı, organizasyonlu bir hareket olduğu, geçmişe uzandığı, hem Türkiye içinde, hem dışında da desteklendiği görülüyor'' diye yanıtladı. 
     





</TEXT>
</DOC>
