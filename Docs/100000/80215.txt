<DOC>
<DOCNO> 80215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/24/son/sontur26.html </URL>
<DATE> 2002/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı "Üç-beş bin kişi daha serbest kalacak" 
</HEADLINE>
<TEXT>

     Şartla Salıverme Yasasını, Anayasa Mahkemesi'nin iptal gerekçesi doğrultusunda değiştiren yasa tasarısı, TBMM Adalet Komisyonu'nda kabul edildi. Adalet Bakanı Hikmet Sami Türk, yeni düzenleme ile 3-5 bin kişinin serbest kalacağını bildirdi. 
     Komisyonda kabul edilen tasarıda, müebbet ağır hapis cezasına hükümlü olanların veya şahsi hürriyeti bağlayıcı cezaya mahkum edilenlerin ya da aldıkları ceza herhangi bir nedenle şahsi hürriyeti bağlayıcı cezaya dönüştürülenlerin çekmeleri gereken toplam cezalarından on yıllık indirim yapılması öngörülüyor. İndirim, verilmesi gereken her bir ceza için ayrı ayrı değil toplam ceza üzerinden bir defalığına yapılacak. Bir kişinin çeşitli suçlarından dolayı cezaları ayrı tarihlerde verilmiş olsa bile bu cezaların toplamı üzerinden yapılacak indirim on yılı geçemeyecek. 
     Çekmeleri gereken toplam cezadan on yıllık indirim yapıldıktan sonra ceza süresi dolanlar, iyi halli olup olmadıklarına bakılmaksızın derhal şartla salıverilecek. Toplam cezaları on yıldan fazla olanlar ise kalan cezalarını çektikten sonra serbest bırakılacak. 
     Tasarıya göre, 23 Nisan 1999 tarihine kadar işlenen ve şahsi hürriyeti bağlayıcı cezanın üst sınırı on yılı geçmeyen suçlardan dolayı haklarında henüz takibata geçilmeyen, dava açılmayan, hüküm verilmeyen veya verilen hükmü kesinleşmeyen kişiler hakkında davaların açılması veya kesin hükme bağlanması ertelenecek. Tutukluların tutukluluk hali kaldırılacak, bu suçlarla ilgili dosya ve deliller her bir suçun dava aşımı süresinin sonuna kadar saklanacak. 
     Zaman aşımı süresi içinde aynı cins veya daha ağır şahsi hürriyeti bağlayıcı cezayı gerektiren bir suç işlenmesi durumunda erteleme konusu olan suçtan dolayı da dava açılacak, önceden açılmışsa davaya devam edilecek. Zaman aşımı süresi, aynı cins ya da daha ağır cezayı gerektiren bir suç işlemeden geçirildiğinde ertelemeden yararlananlar hakkında kamu davası açılamayacak, açılmış dava ortadan kaldırılacak. 
     
     3 AY SÜRE 
     Tasarıya göre, yasanın yürürlüğe girdiği tarihten itibaren üç ay içinde başvurarak soruşturmaya veya davaya devam edilmesini istediklerini bildirenler hakkında işlemlere devam edilecek. Ancak, mahkumiyet halinde verilen ceza, zaman aşımı süresince ertelenecek. Bu süre içinde aynı cins ya da daha ağır cezayı gerektiren bir suç işlendiğinde, ertelenen ceza da infaz edilecek. Suç işlenmeksizin süre geçirildiğinde mahkumiyet kararı verilmemiş sayılacak. 
     Haklarında yakalama, tutuklama veya mahkumiyet kararı bulunup da firar halinde olanlar, bu yasanın yürürlüğe girmesinden itibaren 3 ay içinde resmi mercilere başvurup teslim olmadıkları takdirde erteleme hükümlerinden yararlanamayacak. 
     Tasarıda yer alan bir geçici madde ile de ertelemeden yararlananların ikinci kez bu yasadan yararlanabilmeleri önleniyor. 
     
     ''3-5 BİN KİŞİ...'' 
     Adalet Bakanı Hikmet Sami Türk komisyonda yaptığı açıklamada, yeni düzenlemeden 3-5 bin kişinin yararlanarak serbest kalacağını bildirdi. 
     Türk, cezaevlerinde halen 60 bin 476 tutuklu ve hükümlünün bulunduğunu da kaydetti. 
     





</TEXT>
</DOC>
