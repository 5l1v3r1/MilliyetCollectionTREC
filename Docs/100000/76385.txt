<DOC>
<DOCNO> 76385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/son/sondun27.html </URL>
<DATE> 2002/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail ordusu "Nativitas"a operasyon düzenlemediğini öne sürdü 
</HEADLINE>
<TEXT>

     İsrail ordusu, Batı Şeria'daki Beytüllahim kentinde Filistinlilerin sığındığı ''Nativitas'' İsa'nın Doğumu kilisesinin bulunduğu komplekse operasyon düzenlemediğini öne sürdü. 
     Bir ordu sözcüsü, İsrail askerlerinin ''harekete geçmediğini'' belirtti. Sözcü, askerlerinin ''ateş açmadığını, bir patlamaya neden olmadığını ya da kiliseye baskın düzenlemediğini'' belirtti. 
     Ancak kilisenin içinde bulunan Filistinli Mazen Hüseyin, telefonla dışarıya verdiği bilgide, İsrail birliklerinin kilisenin arka kapısına makineli tüfeklerle ateş açtığını söyledi. 
     Bölgedeki bir Reuters muhabiri de, silah ve patlama sesleri duyduğunu bildirdi. 
     Fransız Haber Ajansı AFP , Filistinlilerin sığındığı kilise ve kompleksi kuşatma altında bulunduran İsrail askerlerinin, ağır silahlarla ateş ederek, kilise yakınlarındaki binanın kapısını havaya uçurduklarını belirtmişti. 
     İsrail, kutsal yer olduğu için kiliseye baskın yapmayacağını bildirmişti. 
     






</TEXT>
</DOC>
