<DOC>
<DOCNO> 67808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/son/sondun20.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu "Kıbrıs, Türkiye ile Yunanistan'ı ya birleştirir ya..." 
</HEADLINE>
<TEXT>

     Yunanistan Dışişleri Bakanı Yorgo Papandreu, Kıbrıs konusunun Türkiye ile Yunanistan'ı ''ya birleştireceğini ya da böleceğini'' söyledi. 
     Papandreu, resmi bir ziyaret için Atina'da bulunan Kıbrıs Rum Kesimi Parlamento Başkanı Dimitri Hristofias ile görüşmesinden sonra yaptığı açıklamada, Kıbrıs konusunun ''BM kararları ve AB müktesebatı çerçevesinde çözülmesi'' çabalarına hız kazandırılması gerektiğini belirtti. 
     Kıbrıs konusunun bir Türk-Yunan sorunu olmadığını kaydeden Papandreu, ''Ancak, ikili ilişkilerimizi etkiliyor. Kıbrıs bizi ya bölecek ya da birleştirecek'' dedi. Papandreu, Kıbrıs'taki görüşme sürecinin sonunda gelinen noktanın kazanımlar ve sorumluluklar açısından değerlendirileceğini de kaydetti. 
     Hristofias ise görüşmelerin yapıcı olduğunu, ancak KKTC Cumhurbaşkanı Rauf Denktaş'ın tutumu nedeniyle karamsar olduğunu söyledi. 
     Hristofias, ''Maalesef, durumun iyi olduğu söylenemez. Sayın Denktaş, ayrılıkçı felsefesini katı bir biçimde koruyor. BM'den daha kararlı bir tutumla davranması ve Kıbrıs'a ilişkin kararların uygulanması alanında destek vermesini istiyoruz'' dedi. 
     Türkiye, Yunanistan ve Kıbrıs'ın ortak çıkarının barışçı işbirliğinde olduğunu kaydeden Hristofias, Cumhurbaşkanı Denktaş'ın da ''Bu gerçeği anlaması gerektiğini'' savundu. 
     
     AB'ye tehdit 
     Bu arada, Rum Yönetimi Savunma Bakanı Sokratis Hasikos, Türkiye'nin Rum Kesimi'nin AB'ye üye olması halinde askeri önlemlere başvurabileceği ''tehdidini kullanma taktiğini'' görüşme sürecine rağmen sürdürdüğünü iddia etti. 
     Hasikos, Atina'da yayımlanan To Vima gazetesinde kendi imzasıyla yayımlanan makalede, Türkiye'nin ''tehditlerinin dolaylı olarak AB'yi hedef aldığını'' öne sürdü. 
     Yabancı diplomatların, Türkiye'nin bu ''tehditlerinin'' yalnızca demeç olarak algılanması gerektiğini iddia ettiklerini kaydeden Hasikos, ''Hükümetimizin bu tehditlere karşı yalnızca diplomatik düzeyde önlem alması, ancak savunma alanında tedbir almaya gitmemesi siyasi sorumsuzluk olur. Bunun için Yunanistan ile işbirliği içinde savunma gücümüzü artırma ve Türkiye'nin tehditlerini yerine getirmeye kalkması halinde ağır bedel ödeyeceği gerçeğini caydırıcı bir unsur olarak kullanma durumundayız'' dedi. 
     Türkiye'nin AB ile bütünleşmeyi gerçekten arzu edip etmediğini bilmediğini kaydeden Hasikos, bu nedenle çözüm çabalarına paralel olarak Yunanistan ile ortak savunma doktrini çerçevesinde savunmaya yönelik çabaların sürdürüleceğini vurguladı. 
     Türk ''tehditlerinin'' büyütülmemesi gerektiğini, ancak görmezden de gelinemeyeceğini savunan Hasikos, ''üyelik arifesinde, bu tehditlerin sonucu olarak bir kriz ya da sıcak olay yaşanmasının üyeliğin ertelenmesine yol açması olasılığı bir tehlike olarak mevcuttur. Bunun için de caydırıcı unsur olarak güçlü ve kararlı bir savunma şarttır'' dedi. 
     






</TEXT>
</DOC>
