<DOC>
<DOCNO> 59152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/26/son/sontur09.html </URL>
<DATE> 2001/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sümerbank davası da DGM'den Ağır Ceza'ya geçti 
</HEADLINE>
<TEXT>

     İstanbul 3 No'lu DGM, 2845 sayılı DGM'lerin Kuruluş ve Yargılama Usulleri Hakkındaki Kanun'da yapılan değişiklik uyarınca Sümerbank'ın eski sahibi Hayyam Garipoğlu'nun da aralarında bulunduğu 38 sanıklı ''çete'' davasında ''görevsizlik kararı'' vererek, dosyayı ağır ceza mahkemesine gönderdi. 
     Tasarruf Mevduatı Sigorta Fonu'na devredilen Sümerbank'ın içinin usulsüz kredilerle boşaltıldığı iddiasıyla ilgili davaya bakan ve 15 Ekim 2001 tarihinde dava dosyasında yer alan ''bankayı aracı kılarak dolandırıcılık yapmak ve bu suça iştirak'', ''Tahsis edilmemesi gereken bir kredinin açılmasını sağlamak maksadıyla dolandırıcılık yapmak ve bu suça iştirak'' ile ''Banka parasını zimmete geçirmek ve bu suça iştirak'' suçlarına ilişkin ''görevsizlik kararı'' vererek, İstanbul 6. Ağır Ceza Mahkemesi'ne gönderen İstanbul 3 No'lu DGM, DGM Yasası'ndaki değişiklik uyarınca dosyayı bir kez daha inceledi. 
     İnceleme sonucu, söz konusu kanunda yapılan değişiklikle TCK'nın 313 ve 314. maddelerinde düzenlenen ''cürüm işlemek amacıyla teşekkül 
     oluşturmak ve bu teşekküle üye olmak'' ile ''cürüm işlemek amacıyla oluşturulan teşekküle yardım ve yataklık etmek'' suçlarına ilişkin yargılama görevinin ağır ceza mahkemelerine bırakıldığını dikkate alan Mahkeme Heyeti, bu nedenle ''görevsizlik kararı'' vererek, dosyanın İstanbul Ağır Ceza Mahkemesi'ne gönderilmesini kararlaştırdı. 
     
     4 yıla kadar hapis istemi 
     Dava iddianamesinde, suç tarihinde Sümerbank A.Ş. ile Efektif Bank Off Shore Limited Şirketi'nin sahibi Hayyam Garipoğlu ile diğer sanıklar Mehmet Nida, Nizam ve Kasım Garipoğlu, Cengiz Biçer, Bülent Gökhan Günay, Burhan Taştan, Metin Berk, Fahri Bahçıvanoğlu, Ömer Caf, Yaşar Keçeli, Osman Karabağ, Ali Aydın, Mehmet Akdaş, Fatma Ebru Başer, Gazali Başer, Handan Güleç, Murat Yüksel, Muhammet Ciğer, Cem Feridun Yeşil, Ali Resul Ergeç, Güllüşah Zerrin Yılmaz, Osman Yılmaz Buzcu, Tuğrul Hüseyin Mataracı, Hüseyin Çelik, Filiz Şafak, Ahmet Şimşek, Yılmaz Oruçoğlu, İsmail Eyüp Erdoğmuş, Fatma Süeda Kunt, Ali Alpdoğan, Faruk Ünal, Kamuran Beydoğan, Nimet Günay, Hüseyin Günay, Kıyasettin Yılmaz, Abdullah Akbulut ve Eşref Erolur'un, TCK'nın 313 ve 314. maddeleri uyarınca 6 ay ile 4 yıl arasında ağır hapis cezasına 
     çarptırılmaları isteniyor. 
     






</TEXT>
</DOC>
