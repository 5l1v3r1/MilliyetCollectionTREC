<DOC>
<DOCNO> 52244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/14/son/sondun16.html </URL>
<DATE> 2001/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Raporu Yunan basınında "Türkiye hazır değil" 
</HEADLINE>
<TEXT>

     Yunan basını, AB Komisyonu'nun yıllık ilerleme raporunun Türkiye'nin AB için hazır olmadığını ortaya koyduğu yorumunu yaptı. 
     Komisyon raporunun ''nazik'' bir dille yazılmış olmasına rağmen ''sert'' olduğunu ifade eden gazeteler, Türkiye'nin Anayasasında yaptığı değişikliklerin olumlu olmakla birlikte yeterli olmadığının vurgulandığını yazdılar. 
     Türkiye'nin aksine, Kıbrıs Rum Kesimi'nin üyeliğine yeşil ışık yakıldığını da belirten Yunan basını, AB Komisyonu'nun Genişlemeden Sorumlu Üyesi Günter Verheugen'in Türkiye'nin Kıbrıs'a ilişkin tutumunu sert bir dille eleştirdiğini de kaydetti. 
     Atina'da yayımlanan Katimerini gazetesi, ''Türkiye AB için hazır değil'' başlıklı haberinde, dün açıklanan raporların Rum Kesimi'nin üyelik için ''olgunlaştığını'' belirttiğini yazdı. 
     AB'nin 2004 yılına kadar Rum Kesimi'nin de dahil olduğu 10 yeni üyeye yeşil ışık yaktığını kaydeden To Vima, üyeliğe kabulün büyük bir olasılıkla 2003 yılında Yunanistan'ın dönem başkanlığında ilan edileceğini belirtti. 
     Komisyon raporunun Türkiye'nin kaydettiği ilerlemelere yer verdiğini, ancak Kopenhag kriterlerine uyum sağlanamadığını da vurguladığını belirten Ethnos, ''Kıbrıs'a evet, Türkiye'ye hayır'' başlıklı haberinde, Türkiye'nin üyelik müzakerelerine başlayamayacağını yazdı. 
     ''Ankara'ya tokat rapor'' başlığını kullanan Ta Nea ise Türkiye'nin Avrupa yolunda yaptığı değişikliklerin kağıt üzerinde kaldığını ve Kıbrıs'taki mevcut çıkmazdan da sorumlu olduğunu öne sürdü. Ta Nea, Türkiye'nin rapora sert tepki vermesinin beklendiğini de ileri sürdü. 
     Elefterotipiya gazetesi de Verheugen'in ''sözleri ağzında yuvarlamadan'' Rum Kesimi'nin ''tüm Kıbrıs'ı temsil ettiğini'' söylediğini belirttiği haberinde, AB'nin Türkiye ile müzakerelere başlamamakla birlikte gelişmelerin hızlanması amacıyla yeni bir süreç teklif ettiğini kaydetti. Elefterotipiya, ''AB, bu önerisiyle ya Türkiye'yi terfi ettirerek müzakerelerin kapısını araladı ya da Kıbrıs'ta tutumunu değiştirmesi umuduyla bu tavrı takındı'' dedi. 
     Komisyonun Türkiye'yi AB ile ilişkilerinde terfi ettirdiğini yazan Elefteros Tipos gazetesi ise ''Bu, Türkiye'nin bilinen taktiğidir. Her zaman şikayet eder ve daha fazla ister. Ama, bu arada demokratikleşme kağıt üzerinde ve Kıbrıs konusunda da Ankara'nın tutumu uzlaşmaz'' dedi. 
     






</TEXT>
</DOC>
