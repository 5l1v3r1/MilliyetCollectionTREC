<DOC>
<DOCNO> 80128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/24/son/sondun20.html </URL>
<DATE> 2002/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey Ligi Lideri Bossi "Faşist Le Pen, biz değiliz" 
</HEADLINE>
<TEXT>

     İtalya'da hükümet ortaklarından Kuzey Birliği'nin lideri Umberto Bossi, ''Faşist Le Pen, biz değiliz'' dedi. 
     İtalyan Corriere della Sera ve La Stampa gazetelerinde bugün yayımlanan demeçlerinde Bossi, Fransa'da cumhurbaşkanlığı seçimlerinin ilk turunda büyük başarı sağlayan aşırı sağcı Jean-Marie Le Pen ile ilgili olarak, ''Le Pen, göçmenleri denize dökmek istiyor. Biz ise gayet açık bir yasa istiyoruz. Biz, yasa çerçevesinde çalışan, samimi göçmen istiyoruz. Onlara yardım ediyoruz. Le Pen bir faşist. Biz demokratız'' ifadelerini kullandı. 
     Bossi, Almanya, Fransa ve İtalya'da halkın göçmenler konusunda büyük endişeleri bulunduğunu da ifade etti. 
     Liderliğini yaptığı Kuzey Birliği partisinin ne faşist ne de yabancı düşmanı olduğunu savunan Bossi, ''esas faşistlerin Avrupa solu olduğunu'' iddia etti. 
     Zaman zaman ülkenin kuzeyinde ayrımcı bir politika izleyen Kuzey Birliği partisinin lideri ayrıca, ''Le Pen, Avrupa'ya karşı burada noktayı koyuyor. Bizimle arasında çok büyük fark var. Biz süper devlet Avrupa'sına karşıyız. Federasyon Avrupası'nı savunuyoruz'' dedi. 
     





</TEXT>
</DOC>
