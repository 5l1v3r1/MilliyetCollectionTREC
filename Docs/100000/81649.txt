<DOC>
<DOCNO> 81649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/02/son/sondun29.html </URL>
<DATE> 2002/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat En zor badireleri atlatabilen adam 
</HEADLINE>
<TEXT>

     İsrail kuşatması altındaki karargahından çıkmasına izin verilen Filistin lideri Yaser Arafat, bir kez daha özgürlüğüne kavuşurken, yaşamı boyunca karşısına çıkan ve başarıyla aştığı zorlukların örneklerine bir yenisini daha ekledi. 
     Ömrünün 40 yılından fazlasını Filistin'in kurtuluş mücadelesine adayan Arafat, Ariel Şaron'un Mart 2001'de iktidara gelişiyle mücadelesinin en zor dönemlerinden biri de başladı. 
     Ancak Arafat, 34 gün süren İsrail kuşatmasından da zaferle çıkarak, Şaron'un Aralık'tan bu yana uyguladığı tecrit politikasına bir kez daha güçlü karakteriyle üstün geldi. 
     Şaron tarafından İsrail karşıtı terörün başlıca sorumlusu olmakla suçlanan Arafat, ikinci İntifada hareketinin başladığı Eylül 2000'den bu yana, İsraillilerin, liderliğini yürüttüğü Filistin Yönetimi'nin bütün simgelerinin bir bir yok ettiklerine tanıklık etti. 
     Mısır'ın başkenti Kahire'de Ağustos 1929'da doğan Muhammed Abdülrauf Arafat El Kudva adlı bebek, 17 yaşına geldiğinde Yahudi devleti kurulmasına karşı Filistinli gruplara katıldı. 1947-1948 Yahudi-Arap çatışmalarına, 1948'de de savaşa katılan Arafat, İsrail devletinin kurulmasıyla Kahire Üniversitesi'ne gitti ve inşaat mühendisi olarak mezun oldu. Arafat, bunun ardından Filistinli siyasi çevrelerde görünmeye başladı. 
     Mısır Devlet Başkanı Nasır'ın hoşnutsuzluğu üzerine Mısır'ı terk eden Arafat, İsrail'e karşı mücadelesinin adını ''El Fetih'' olarak koyarken tarihler 1959'u gösteriyordu. 
     1969'a gelindiğinde artık ''Ebu Ammar'' kod adıyla bilinen Arafat, 
     Filistin Kurtuluş Örgütü FKÖ İcra Komitesi'nin başkanlığına seçildi. 
     Dünyaya kendisini başındaki damalı poşusu ve haki yeşil askeri üniformasıyla tanıtan Arafat, daha sonraları siyasi komploları atlatmasına yarayacak güçlü kişiliğini, sezgisini ve Filistin davasına kendini adayışını, otoritesini artırmakta kullandı. 
     Serüvenlerle dolu yolculuğu onu Tunus'a götürdü. Arafat, 1970'te Ürdün'den, 1982'de de İsrail ordusunca Lübnan'dan kovulmuştu. 
     Başında olduğu birinci İntifada hareketi 1987 ve askeri seçenekten sonra İsrail ile müzakere yoluna giden Arafat, FKÖ, İsrail'in varlık hakkını tanıdıktan sonra 1988'de ilk kez kamuoyu önünde terörizmi kınadı. 
     1993'e gelindiğinde Arafat, dönemin İsrail Başbakanı İzak Rabin ve 
     onun Dışişleri Bakanı Şimon Peres ile Beyaz Saray'da Oslo Anlaşmaları'nı imzalıyordu. Bu, ''barışın üç mimarına'' 1994 Nobel Barış ödülünü getirecekti. 1994'te zaferle Filistin topraklarına dönen Arafat, 1996'da Filistin Yönetimi'nin Devlet Başkanı oldu. Rüyası, 1967'de işgal edilen Kudüs'ün Arap tarafına geri dönebilmek ve El Aksa Camisi'nde namaz kılabilmekti. Bu Ağustos'ta 73 yaşına basacak Arafat, Parkinson hastalığından kaynaklanan, sinirlerle ilgili sıkıntılarına rağmen hala 24 saatinin çoğunu çalışarak geçiriyor. 
     





</TEXT>
</DOC>
