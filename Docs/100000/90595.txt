<DOC>
<DOCNO> 90595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/18/son/sontur13.html </URL>
<DATE> 2002/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliyet Gazetesi, Milli Takım zaferi için yıldırım baskı yaptı.. 
</HEADLINE>
<TEXT>

     Milliyet gazetesi, Türkiye A Milli Futbol Takımı'nın Japonya'yı yenerek Dünya Kupası'nda çeyrek finale kalması üzerine yıldırım baskı yaptı. 
     ''BIG IN JAPAN'' sürmanşetiyle basılan gazete, 200 bin lira fiyatla İstanbul'da satışa sunuldu. 
     ''Ay Yıldızlı takımımız, Dünya Kupası 2. tur maçında, ev sahibi Japonya'yı seyircisi önünde devirerek ÇEYREK FİNALE YÜKSELDİ'' alt başlığının kullanıldığı gazetenin birinci sayfasında, spotlar halinde şöyle denildi 
     ''Sırada Senegal var. 48 yıl sonra Dünya Kupası'na giden milli takımımız, çeyrek finalde Senegal'le oynayacak. Kader golü Ümit'ten. Japonya önünde fırtına gibi maça giren Millilerimizin tek golünü Ümit Davala attı. 
     En iyi 8 takım arasındayız. Arjantin, Fransa, Portekiz, Rusya ve Meksika gibi devlerin elendiği kupada, turları teker teker geçiyoruz. 
     Futbol bayramı...Saat 09.30'da hayat durdu. Maç sonunda 70 milyon sokaklara döküldü. Türkiye karnaval yerine döndü.'' Milliyet gazetesinin yıldırım baskısının birinci sayfasında ayrıca, ''İşte o gol'' başlığı altında Ümit Davala'nın Japonya'ya attığı golün fotoğrafı yer aldı. 
     20 sayfalık gazetede, Türkiye ''A'' Milli Futbol Takımı'nın tarihi başarısına ilişkin ayrıntılı haber ve yorumlara 6 sayfa ayrıldı. 
     Milliyet gazetesi, Türkiye'nin Dünya Kupası'nda ikinci tura çıktığı 13 Haziran Perşembe günü de yıldırım baskı yapmıştı. 
     





</TEXT>
</DOC>
