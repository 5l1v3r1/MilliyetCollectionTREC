<DOC>
<DOCNO> 64828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/son/sonspo13.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'un davasında karar şubat ayı sonunda verilecek 
</HEADLINE>
<TEXT>

     Beşiktaş Teknik Direktörü Christoph Daum hakkında Koblenz Eyalet Mahkemesi'nde sürdürülen uyuşturucu davasının bugünkü duruşmasında, Daum'un avukatları, savcılığın delillerinin yetersiz olduğu gerekçesiyle davanın düşürülmesi talebinde bulundular. 
     Avukat Rolf Stankewitz, Daum hakkındaki bugünkü 15. duruşmada, savcılığın bulduğu tanıkların verdiği ifadelerin, daha önce poliste verdikleri ifadelerden farklı olduğu ve savcılığın tanıkları etkilemeye çalıştığı iddiasıyla davanın düşürülmesi gerektiğini söyledi. 
     Stankewitz, Daum'un daha önce hiç ceza almadığına işaret ederek, Daum'un yaptırdığı kokain testi sonuçlarına göre, müvekkilinin sadece 6 ay süreyle ayda bir kez kokain kullandığının belirlendiğini, yaptığı terapiden sonra da kokain kullanmadığını belirtti. 
     Savcılık Daum'u, 63 kez 3'er ya da 5'er gram kokain satın almakla ve 100 gram kokain almak için talimat vermekle suçluyor. 
     Daum hakkındaki kararın şubat ayı sonunda verilmesi bekleniyor. 
     






</TEXT>
</DOC>
