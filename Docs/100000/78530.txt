<DOC>
<DOCNO> 78530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/15/son/sontur17.html </URL>
<DATE> 2002/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Özürlü Zeliha'nın umudu Catherina Derviş... 
</HEADLINE>
<TEXT>

     Balıkesir'in Gönen İlçesi'nde oturan ortopedik özürlü Zeliha Öztürk, ameliyat olabilmek için Devlet Bakanı Kemal Derviş'in eşi Catherine Derviş'ten yardım istedi. 
     Zeliha'nın babası Salih Öztürk, bacakları yapışık olarak doğan kızının, daha önce 2 kez ameliyat olduğunu ve bacaklarının birbirinden ayrıldığını, yavaş yavaş yürümeye başladığını anlattı. 
     Kızının, 14 yıldan beri süren bu acısının sona ermesi, yaşıtları gibi koşup, oynayabilmesi için belinden son bir ameliyat daha olması gerektiğini kaydeden Öztürk, işsiz kaldığı ve sigortası olmadığı için bu ameliyatı yaptıramadığını söyledi. 
     Kızı Zeliha'nın, Devlet Bakanı Kemal Derviş'in eşi Catherina Derviş'e mektup göndererek yardım talep ettiğini belirten Öztürk, ''Ben ciğerlerimden rahatsızım, eşim ise şeker hastası. Kendi derdimizi unuttuk, tek isteğimiz, kızımızın yürüyüp koşabilmesini görebilmek. Derviş ailesinin bize yardım eli uzatacağına gönülden inanıyoruz. Ameliyat çok masraflı değilmiş, devlet hastanelerinde bile yapılabileceğini söylediler. Bize destek olurlarsa, ömrümün sonuna kadar dua eder, kendilerine minnettar oluruz'' dedi. 
     Zeliha Öztürk de, Catherine Derviş'i televizyonda gördüğünü ve çok sevdiğini belirterek, ''Ailemin beni yürütebilmek için nasıl çaba gösterdiğini biliyorum. Ancak, onların da ellerinden bir şey gelmiyor. 
     Belki yardımı olur diye Catherine Derviş'e mektup gönderdim. Mektubum eline ulaşırsa, bana yardım elini uzatacağına inanıyorum'' diye konuştu. 
     





</TEXT>
</DOC>
