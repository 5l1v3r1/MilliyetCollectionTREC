<DOC>
<DOCNO> 54747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/29/son/sonspo03.html </URL>
<DATE> 2001/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Transferde yeni dönem...2 futbolcu 225 torba çimentoya satıldı 
</HEADLINE>
<TEXT>

     Manisa Birinci Amatör Küme'de mücadele eden Sarıgöl Belediyespor, kulübün ihtiyaç duyduğu 225 torba çimentoyu temin etmek için 2 oyuncusunu başka kulübe satarak ilginç bir transfere imza attı. 
     Kulüp yöneticileri, maçlarını oynadıkları Sarıgöl 4 Eylül Stadı'nın futbol için daha elverişli bir konuma getirilmesi ve ışıklandırılması için çalışma başlattı. Ancak ekonomik zorluklarla karşılaşan yöneticiler bu arada 2 oyuncularına talip olan Çanakçıspor'a ''Bonservis bedeli olarak 225 torba çimento isteriz'' önerisini götürdü. 
     Aynı grupta yer alan Çanakçıspor da bu öneriyi kabul edince, 225 torba çimento karşılığı futbolcu transferi gerçekleşmiş oldu. Sarıgöl Belediyespor yöneticileri, talep edilen oyuncular Süleyman Özer ve Kamil İbik'in yanı sıra bu alışverişten duydukları memnuniyeti dile getirmek için jest yaparak Güven Erzincan ve İbrahim Baran'ı da Çanakçıspor'a verdi. 
     Kulüp Asbaşkanı Adnan Aygün, ''Kulüp tadilatı için çimento gerekliydi. Bizde bu yönteme başvurduk. Rakibimiz 4 tane değerli oyuncu kazandı, biz de stadımızı futbol oynamaya elverişli hale getirdik'' diye konuştu. 
     Çanakçıspor Kulübü Başkanı Mustafa Yıldırım da bu sezon ligde şampiyon olmak istediklerini belirterek, gelen oyuncularla kadrolarını güçlendirdiklerini kaydetti. 
     






</TEXT>
</DOC>
