<DOC>
<DOCNO> 72054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/guncel/gun07.html </URL>
<DATE> 2002/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürtuna, Erdoğan’ın ekibini siliyor 
</HEADLINE>
<TEXT>

     TOLGA ŞARDAN Ankara 

     İçişleri Bakanlığı’na bağlı Mülkiye başmüfettişlerinin yürüttüğü soruşturmalar nedeniyle zor günler yaşayan İstanbul Büyükşehir Belediye Başkanı Ali Müfit Gürtuna, eski başkan Recep Tayyip Erdoğan’ın yakın adamlarını tayin etmeye başladı. 
     Erdoğan’ın başkanlığı döneminde belediye ve bağlı şirketlerinde gerçekleştirilen ihalelerin İçişleri Bakanlığı’nca mercek altına alınmasıyla art arda soruşturma geçiren Gürtuna, geçen hafta başında sürpriz bir atama gerçekleştirdi. Daha önce İçişleri Bakanlığı müfettişlerinin uyarısı üzerine irticai faaliyetleri nedeniyle Türk Silahlı Kuvvetleri’nden ihraç edildikten sonra Erdoğan döneminde belediye kadrolarında göreve başlatılan 17 memuru görevden alan Gürtuna, şimdi de Erdoğan’ın belediyede en güvendiği isimler arasında sayılan Genel Sekreter Yardımcısı Dursun Ali Çodur’u görevden aldı. Gürtuna, belediyede yeniden yapılanma kapsamındaki atamada Çodur’u eski görevi İSKİ Genel Müdür Yardımcılığı’na geri gönderdi. 
     
     Önemli isim 
     Görevi sırasında İstanbul Büyükşehir Belediye Başkanlığı’nda çalışan laik ve Atatürkçü memurların sicillerini kasıtlı bozmak suçundan soruşturma geçiren Çodur, 1997 - 2000 yılları arasında belediyeye bağlı faaliyet gösteren ve halen Mülkiye müfettişlerinin incelemesi altındaki BİT’lerde aktif görev yaptı. 
     



 GÜNCEL 



















</TEXT>
</DOC>
