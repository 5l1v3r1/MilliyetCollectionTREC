<DOC>
<DOCNO> 74974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/27/son/sontur26.html </URL>
<DATE> 2002/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İGDAŞ sanığı Pınarcık, Almanya'da yakalandı... 
</HEADLINE>
<TEXT>

     Teşekkül oluşturarak İstanbul Gaz Dağıtım A.Ş. İGDAŞ ve İstanbul Halk Ekmek A.Ş'yi hayali ihaleler yoluyla dolandırdıkları iddiasıyla 83 sanık hakkında açılan dava kapsamında gıyabi tutuklu olarak aranan işadamı Ahmet Hamdi Pınarcık, Avusturya'dan Almanya'ya giriş yaparken yakalandı. 
     Dışişleri Bakanlığı'ndan Adalet Bakanlığı aracılığıyla, İGDAŞ ve Halk Ekmek'i dolandırdıkları iddiasıyla 83 sanık hakkında davanın açıldığı Eyüp 2. Ağır Ceza Mahkemesi'ne gönderilen yazıda, dava kapsamında gıyabi tutuklu olarak aranan Ahmet Hamdi Pınarcık'ın, Avusturya'dan Almanya'ya geçerken Loerrach Sınır Kapısı'nda yapılan pasaport kontrolü sırasında Sınır Koruma Servisi Elemanları'nca yakalandığı bildirildi. 
     Eyüp 2. Ağır Ceza Mahkemesi heyeti de bunun üzerine, Pınarcık'ın geçici olarak tutuklanması ve Türkiye'ye iadesinin sağlanması amacıyla Adalet Bakanlığı aracılığıyla Dışişleri Bakanlığı'na yazı gönderdi. 
     Eyüp Cumhuriyet Başsavcılığı'nca 83 sanık hakkında açılan davanın iddianamesinde, Pınarcık'ın ''Cürüm işlemek amacıyla teşekkül oluşturduğu'', ''İGDAŞ'tan alınan ihalelerde yöneticilerle yardımlaşarak ihale bedellerini tahsil edip teşekküle aktardığı'' ve ''İhalelere fesat karıştırdığı'' iddia ediliyor. 
     Lonca A.Ş'nin ortaklarından olan Pınarcık'ın, bu suçlardan dolayı 11 ile 15 yıl arasında ağır hapis cezasına çarptırılması isteniyor. 
     






</TEXT>
</DOC>
