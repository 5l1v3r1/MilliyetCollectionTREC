<DOC>
<DOCNO> 81136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/30/guncel/agun.html </URL>
<DATE> 2002/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Şeyda’nın bacakları için gereken yapıldı 
</HEADLINE>
<TEXT>

Ojeli protezleriyle tanıdığımız küçük Şeyda’nın bacaklarının proteze uyum sağlaması için defalarca kesildiği iddiaları, herkeste şok etkisi yaratmıştı. Ancak Giessen Üniversitesi’nden gelen resmi açıklamada, "Biz yanlış tedavi uygulandığına dair bir rapor tutmadık. Gerekli müdahale yapılmış" denildi 
     YILDIZ YAZICIOĞLU ANKARA 

     Giessen Üniversitesi Rektörü Prof. Dr. Stefan Hormuth, kamuoyunun ojeli protezleriyle tanıdığı 9 yaşındaki Şeyda Doğruyol hakkında öne sürülen, "Protezin uyması için bacaklarına defalarca operasyon yapıldı" şeklindeki iddiaların doğru olmadığını açıkladı. Hormuth, Hacettepe Üniversitesi Rektörü Prof. Dr. Tunçalp Özgen’e gönderdiği resmi yazıda, Doğruyol’la ilgili Türk doktorlar aleyhine kimseye görüş beyan etmediklerini, Şeyda’ya Türkiye’de gerekli müdahalenin yapıldığını dile getirdi. 
     
     Doğru mu diye sordu 
     Türk-Alman Sağlık Vakfı, geçirdiği hastalık nedeniyle Hacettepe Hastanesi’nde bacakları kesilen Şeyda’yı yeni protez taktırmak için Almanya’ya götürdü. Ancak Vakıf Başkanı Dr. Yaşar Bilgin, Giessen Üniversitesi Kliniği’nde yapılan kontrol sonucu hazırlanan rapora dayanarak, Şeyda’ya yanlış tedavi uygulandığını ve ilaç tedavisi yapılabileceği halde bacaklarının boş yere kesildiğini açıkladı. Bunun üzerine Özgen, Giessen Üniversitesi’ne bir yazı yazarak, böyle bir rapor hazırlanıp hazırlanmadığını sordu. 
     
     Böyle bir rapor yok’ 
     Almanya’dan dün gelen yanıtta da Hormuth, Şeyda’yı kliniklerinde Prof. Dr. Stürz’ün kontrol ettiğini belirterek, "Kesinlikle Türkiye’de yanlış tedavi uygulandığı yönünde bir rapor hazırlanmadığını" söyledi. Hacettepe Üniversitesi’ni zan altında bırakan kişiler hakkında dava açacaklarını bildiren Özgen de, "Zaten ilaç tedavisini biliyoruz. Elbette son çare olarak bir insanın bacakları kesilir. Bacak kesmek, hele de bir çocuğun asla yapmak istemeyeceği bir tedavi yöntemi. Dolayısıyla böyle bir suçlamayı kabul etmemiz mümkün değil" diye konuştu. 
     



 GÜNCEL 





















</TEXT>
</DOC>
