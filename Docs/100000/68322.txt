<DOC>
<DOCNO> 68322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/18/son/sonspo22.html </URL>
<DATE> 2002/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Altaylı'dan yaylım ateşi.. 
</HEADLINE>
<TEXT>

     Galatasaray ikinci başkanı Fatih Altaylı karşılaşmada, Fenerbahçeli futbolcular Andersson, Serhat ve Oktay'ın da kart görmesi gerektiğini söyledi. 
     Altaylı, karşılaşmayı izlemeye gelen FC Liverpool'un yardımcı antrenörünün hakem hakkında, ''Bu adamı İngiltere'de hakemlik değil, çiftlik kahyası yapmazlar'' diyerek son 15 dakikada stattan çıktığını belirterek, ''Futbol Federasyonu ve MHK, şapkalarını önüne koysunlar, Kuveyt'ten ve Birleşik Arap Emirlikleri'nden hakem varken, neden Dünya Kupası'nda Türk hakem yok. Çünkü Dünya Kupası'nda hakemlerden maçları adam gibi yönetmeleri, taraf tutmamaları isteniyor, böyle rezilliklere imza atmaları değil'' dedi. 
     Ali Aydın'ın gözlemcilerden 10 puan almış olabileceğine kendisinin inandığını vurgulayan Altaylı, ''Çünkü hakem, maç bittiğinde kendisini oraya atanların beklentilerini karşılamıştır. Ali Aydın'ın derbi maça atanmasıyla, ligde dengenin sağlanması amaçlanmıştır ve bu başarıldı. 
     Ama artık Türkiye Ligi'ni yönetenler ellerini çeksinler, bundan sonra lig dürüstçe geçsin. Galatasaray'ı sahadan çekilmek zorunda bırakmasınlar'' diyerek sözlerini tamamladı. 
     






</TEXT>
</DOC>
