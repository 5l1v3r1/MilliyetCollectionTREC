<DOC>
<DOCNO> 93020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/30/son/sonspo29.html </URL>
<DATE> 2002/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya üçüncüsüne muhteşem karşılama 
</HEADLINE>
<TEXT>

     17. Dünya Kupası'nda 3. olan A Milli Futbol Takımı, İstanbul'da büyük coşkuyla karşılandı. 
     Devlet Bakanı Fikret Ünlü, Futbol Federasyonu Başkanı Haluk Ulusoy, federasyon yönetim kurulu üyeleri, teknik heyet ve futbolcular ile eşleri ve çocuklarının yer aldığı A Milli Futbol Takımı kafilesini taşıyan THY'ye ait ''Aydın'' isimli özel uçak, saat 21.14'te İstanbul Atatürk Havalimanı'na indi. 
     Milli takım kafilesini karşılamak için aprona dek giren çok sayıda sporseverin izdihamı nedeniyle bir süre uçaktan inemeyen ve uçak merdivenlerinde bekleyen milliler, daha sonra alınan önlemlerle kendilerini bekleyen 2 katlı üstü açık otobüse geçtiler. 
     Boyunlarına çelenk takılan milli futbolcular, ellerindeki Türk bayraklarıyla otobüste renkli görüntüler oluşturdu. Aprona dek gelen çok sayıda sporseverin coşkusuna ortak olan ve birlikte tezahüratlar yapan milli futbolcular, halkla bütünleşti. 
     Milli futbolcuları taşıyan otobüs daha sonra taraftarların büyük sevgi gösterileri altında Taksim'de düzenlenecek tören için hareket etti. 
     





</TEXT>
</DOC>
