<DOC>
<DOCNO> 60559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/04/son/sondun16.html </URL>
<DATE> 2002/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan'dan Türkiye'ye talep ''Sınır kontrolunu arttırın'' 
</HEADLINE>
<TEXT>

     Bulgaristan, Türkiye'den, kaçakların geçişinin artması üzerine sınır kontrollerinin artırılması talebinde bulundu. 
     Bulgaristan Sınır Polisi Genel Müdürü Valeri Grigorov, özellikle son bir ay içinde Türkiye sınırından kaçak olarak Bulgaristan'a girenlerin sayısında önemli artış kaydedildiğini belirterek, bu konuda Türkiye'nin gerekli tedbirleri alması için Dışişleri Bakanlığı'na başvuruda bulunulduğunu bildirdi. 
     Bulgaristan sınır polisinin kendi tarafında güvenlik önlemlerini arttırdığını ifade eden Grigorov, sınır bölgesine takviye güçlerin de gönderildiğini açıkladı. 
     Bu arada sınır polisinden gelen talep üzerine Bulgaristan Dışişleri Bakanlığı'nın, Türkiye'nin Sofya Büyükelçiliği aracılığıyla durumu Ankara'ya bildirdiği öğrenildi. 
     Türkiye-Bulgaristan sınır bölgesinde son bir hafta içinde çoğu Kuzey Iraklı olmak üzere toplam 120 kaçak yakalandı. Yaklaşık 5 gün önce sınırı kaçak olarak geçmeye çalışanlardan 2'si donarak hayatını kaybetmişti. Sınır bölgesinde yakalanan kaçakların büyük bir bölümü Türkiye'ye geri gönderildi edildi. 
     






</TEXT>
</DOC>
