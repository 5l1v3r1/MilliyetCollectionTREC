<DOC>
<DOCNO> 75703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/01/ekonomi/eko03.html </URL>
<DATE> 2002/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Nadir’in bankasına el kondu 
</HEADLINE>
<TEXT>

İşadamı Asil Nadir’in KKTC’de faaliyet gösteren ve yönetimine daha önce el konulan bankası Kıbrıs Endüstri, Fon’a devredildi 
     Kuzey Kıbrıs Türk Cumhuriyeti’nde, işadamı Asil Nadir’in büyük hissedarı olduğu Kıbrıs Endüstri Bankası, Tasarruf Mevduatı Sigorta Fonu’na devroldu. 
     KKTC Merkez Bankası Yönetim Kurulu’ndan yapılan yazılı açıklamada, Kıbrıs Endüstri Bankası ile bankanın mudileri arasında yapılan protokol çerçevesinde, bankanın yeniden sağlıklı bir yapıya kavuşturulmasının hedeflenmesine rağmen, geçen 18 ay zarfında bankanın yapısında bir iyileşme sağlanamadığı, bu nedenle bankanın yönetim ve denetiminin Tasarruf Mevduatı Sigorta Fonu’na devredildiği belirtildi. 
     Açıklamada, bankanın tüm mevduatlarının, bir hafta içerisinde, KKTC Merkez Bankası ve Tasarruf Mevduatı Sigorta Fonu tarafından nakit olarak temin edilip, Kıbrıs Vakıflar Bankası’na devredileceği ve mevduat sahiplerinin serbest kullanımına sunulacağı kaydedildi. 
     KKTC Merkez Bankası açıklamasında, sağlıklı bir bankacılık sistemi için bankaların denetiminin kesintisiz sürdürüldüğü ifade edildi. Kıbrıs Endüstri Bankası’nın, Ocak 2000’de, mali durumu kötüleştiği için, yönetimine devlet tarafından el konulmuş, daha sonra mudilerle banka yönetimi arasında, bankanın daha sağlıklı bir yapıya kavuşturulması yönünde anlaşmaya varılarak 6 Ekim 2000 tarihinde protokol imzalanmıştı. 
     
     
     



 EKONOMİ 















</TEXT>
</DOC>
