<DOC>
<DOCNO> 71468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/08/son/sondun12.html </URL>
<DATE> 2002/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş ile Klerides'in görüşmesi sona erdi 
</HEADLINE>
<TEXT>

     KKTC Cumhurbaşkanı Rauf Denktaş, ''Hiçbir Rum içimize gelip yerleşemeyecek'' demediklerini belirterek, bunun zaman içinde kotaya bağlanacağını, Kıbrıs Türkünün güvenliği ve yeniden azınlık durumuna düşmemesi için bunun bir tedbir olduğunu söyledi. 
     Denktaş, Rum yönetimi lideri Glafkos Klerides ile görüşmesinin ardından Cumhurbaşkanlığına dönüşünde, basın mensuplarının sorularını yanıtladı. 
     Denktaş, gazetecilerin, Avrupa Birliği'nin genişlemeden sorumlu üyesi Günter Verheugen ile neler konuşacağını sorması üzerine şöyle dedi 
     ''AB'ye girişte, iki kurucu devlete dayalı, iki tarafı da müştereken temsil eden, etkili bir kuruluş olduğu takdirde, AB'ye hiçbirimiz 'Olmaz böyle şey' der mi Çünkü daha önce kedisine sorduğumda, 'Bizimle AB işlerinde müzakere edecek etkili bir kuruluş istiyoruz' demişti. Biz bunu yapıyoruz. Bu Rumlara karşı en büyük açılımımız olmuştur. Bazı konularda kısıtlama gerekiyor. Üç özgürlüğün kısıtlanması gibi... Bu konularda görüşlerini alacağız.'' Zorluk bulunduğunu ifade eden Denktaş, zorluğun, Rumların Türk tarafının istediği şeyleri ''AB'ye girişte engeldir'' diye reddetmesinden kaynaklandığını kaydetti. 
     Denktaş, bir gazetecinin, ''üç özgürlüğün kısıtlanmasının belli bir zaman içinde kalkıp kalkmayacağını'' sorması üzerine, istediklerinin kalıcı temeller olduğunu belirterek, ''Hiçbir Rum içimize gelip yerleşemeyecek demiyoruz. Bu bir kotaya bağlanacaktır, zaman içinde. Kotayla mümkün olacak. Her iki taraf için de böyle olması gerekir'' dedi. 
     Denktaş, güvenlik ve Kıbrıs Türkünün yeniden azınlık durumuna gelmemesi için bunun bir tedbir olduğunu ve bazı ülkelerde uygulandığını söyledi. 
     






</TEXT>
</DOC>
