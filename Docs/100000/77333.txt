<DOC>
<DOCNO> 77333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/son/sondun24.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bill Clinton bu kez Naomi Campbell ile yakınlaştı 
</HEADLINE>
<TEXT>

     ABD başkanlığı yaptığı dönemlerde adı birçok kadınla seks skandallarına karışan Bill Clinton'ın, ünlü manken Naomi Campbell ile arkadaşlığını ilerlettiği ileri sürüldü. 
     İnternetteki ''peoplenews'' sitesinin haberine göre, Clinton ve Campbell, Groucho kulübündeki bir partide biraraya geldiler ve Clinton siyah mankeni Ritz Hotel'deki suitine davet etti. 
     İkilinin aralarında konuştukları gizemini korurken, kendilerine yakın bazı kaynaklar, ''Clinton'ın diplomasiye meraklı Campbell'a diplomasi konularında bazı öğütler vermiş olabileceğini'' öne sürdü. 
     Naomi Campbell'in arkadaşlarından biri, ''Sayın Clinton, ilk karşılaştıklarında Naomi'ye çok sıcak davrandı. Naomi de onu çekici ve eğlendirici buldu. Naomi o günden bu yana onunla görüşmekten zevk alıyor'' dedi. 
     Campbell, geçen ay, İngiltere'de yayımlanan bulvar gazetesi Mirror'a, özel hayatın mahremiyetine saygı göstermediği gerekçesiyle açtığı davayı kazanmıştı. 
     Londra Yüksek Mahkemesi, ünlü mankenin bir uyuşturucu tedavi merkezini terk ederken çektiği resimleri basan gazetenin yayımcısı MGN şirketini 3 bin 500 sterlin yaklaşık 6,6 milyar lira tazminat ödemeye mahkum etmişti. 
     Mirror muhabirleri, Campbell'in resmini, geçen yıl Londra'daki ''Adsız Uyuşturucu Bağımlıları'' Narcotics Anonymous derneğinden çıkarken çekmişlerdi. 
     

     
</TEXT>
</DOC>
