<DOC>
<DOCNO> 67121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/11/son/sontur11.html </URL>
<DATE> 2002/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis'te "sigara içilmesin sakız çiğnesinler" kampanyası 
</HEADLINE>
<TEXT>

     TBMM'de ''Sigara yasağı'' uygulanması istendi. TBMM Başkanlığı'dan, 146 milletvekili ile 70 gazetecinin imzalarını taşıyan bir dilekçe ile özel bölümlerin dışında sigara içilmesine izin verilmemesi istendi. 
     DSP İstanbul Milletvekili Ahmet Tan ile tüm siyasi partilerden bir grup milletvekili parlamentoda düzenledikleri basın toplantısıyla TBMM'nin kendi çıkarttığı sigara yasağı ile ilgili yasaya uymasını istediler. Tan, milletvekilleri adına yaptığı açıklamada, Meclis'in kendi çıkarttığı yasayı çiğneyerek sigara içilmesine izin vermesinin büyük eksiklik olduğunu söyledi. 
     TBMM'nin halka örnek olma gibi bir görevi bulunduğunu belirten Tan, ''Meclis duman altında. Hiçbir biçimde sağlıklı çalışma olanağı yok. Günde Meclis'e gelen 13 bin seçmenin de sigara içmesiyle ortam otogara dönüyor'' dedi. 
     Tan, TBMM Başkanı Ömer İzgi'nin de sigaradan kaynaklanan kirlilikten şikayetçi olduğunu bildirerek, TBMM Başkanlık Divanı'nın kısa sürede önlem alacağına inandığını kaydetti. 
     Dünyada kendi ismiyle sigara satan tek Meclis'in TBMM olduğunu da ifade eden Tan, öncelikle bundan vazgeçilmesini istedi. 
     
     Çiller ve Kutan da imzaladı 
     TBMM Başkanlığı'na sunulmak üzere hazırlanan dilekçede, DYP Genel Başkanı Tansu Çiller, SP Genel Başkanı Recai Kutan, Dışişleri Bakanı İsmail Cem, Kültür Bakanı İstemihan Talay, Çevre Bakanı Fevzi Aytekin, TBMM Başkanlık Divanı'nın bazı üyeleri, bazı komisyon başkanları, grup başkanvekilleri ile çok sayıda milletvekili ve basın mensubunun imzaları da bulunuyor. 
     Dilekçede, ''Vatandaşlara sağlıklı bir yol gösteren ve içmeyenleri koruma altına alan yasanın, bu yasayı çıkaran TBMM'de dikkate alınmaması ve yok sayılması büyük bir çelişkidir'' denildi. 
     
     Sakız çiğnesinler 
     Basın toplantısına katılan DSP Ankara Milletvekili Oğuz Aygün, aynı zamanda tıp doktoru da olduğunu anımsatarak, ''Tıpta nikotin bağımlılığı diye birşey yok. Bu tamamen psikolojik nedenleri olan bir davranış'' dedi. Aygün, tüm insanların psikolojik olarak ağzına birşey alma gereksinimi içinde olduğunu bildirerek, ''Dünya sakız çiğniyor. 
     Anadolu'da ayıp karşılanır ama keşke bizimkiler de sakız çiğnese'' dedi. 
     Aygün, Kuranıkerim'de ''Kendine hükmedemeyen insan başkalarına da hükmedemez'' şeklinde bir ayet bulunduğunu, herkesin bunu da dikkate alması gerektiğini ifade etti. Gazetecilerin Başbakan Bülent Ecevit'in de sigara içtiğini anımsatması üzerine Aygün, ''Başbakan artık hiç sigara içmiyor'' dedi. 
     






</TEXT>
</DOC>
