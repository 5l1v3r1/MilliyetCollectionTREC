<DOC>
<DOCNO> 66042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/05/son/soneko23.html </URL>
<DATE> 2002/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
4 milyar liraya Jaguar... 
</HEADLINE>
<TEXT>

     Tasfiye amacıyla satışa çıkarılan araçların ihalesinde, 4 milyar liraya Jaguar, 210 milyon liraya kamyon satıldı. 
     Maliye Bakanlığı TASİŞ Genel Müdürlüğü İstanbul Tasfiye İşletme Bölge Müdürlüğü tarafından satışa çıkarılan ve aralarında Jaguar, Chreysler, Mercedes, BMW, Volvo, Volkswagen, Audi ve Opel gibi lüks markaların da bulunduğu 87 araçtan 37'si satıldı. 
     Satışa esas bedelleri 60 milyon lira ile 21 milyar 527 milyon lira arasında değişen 87 araç, Kadıköy Küçükbakkalköy'deki İstanbul Tasfiye İşletme Bölge Müdürlüğü'nde açık artırma yoluyla satışa sunuldu. Açık artırmada 87 araçtan 37'si alıcı bulabilirken, diğer 50 araç 12 Şubat Salı günü aynı yerde tekrar ihale edilecek. 
     Çok sayıda kişinin ilgi gösterdiği açık artırmada lüks araçlardan 6 Mercedes, 7 BMW, 4 Volkswagen ve 2 Opel marka otomobil alıcı buldu. 
     Artırmada satışa esas bedeli 21 milyar 527 miyon lira olan 1993 model hasarsız Mercedes 600 SL ile satışa esas bedeli 9 milyar 906 milyon 424 bin lira olan hasarsız Volvo'ya ise talip çıkmadı. 
     
     Sudan ucuz Jaguar 

     Yüzde 10 hasarlı olan ve 2 milyar 935 milyon liradan açık artırmaya konulan 1988 model Jaguar marka otomobil, çekişmeli satıştan sonra 4 milyar 20 milyon liraya satıldı. Hasarsız olan 1991 model Pontiac Transport SE ise 5 milyar 92 milyon liradan başlayan artırma sonucu 6 milyar 520 milyon liraya yeni sahibinin oldu. Hasarsız 1983 model Chreysler Lebonon da 1 milyar 419 milyon liradan 3 milyar 90 milyon liraya kadar yükselen kişide kaldı. 
     Yine hasarsız olan ve 9 milyar 441 milyon liradan satışa sunulan 1996 model Mercedes E 200 model otomobil de, çekişmeli geçen satışın sonunda 15 milyar 100 milyon lirayla günün en yüksek fiyatla satılan aracı oldu. Artırmada, yüzde 20 hasarlı olarak 60 milyon liradan satışa sunulan ve 210 milyon liraya alıcı bulan 1971 model BMC marka kamyon ise günün en ucuz aracı ünvanını aldı. Yüzde 5 hasarlı olan ve 2 milyar 964 milyon liradan satışa sunulan 1978 model Neoplan otobüs ise 5 milyar 710 milyon liraya satıldı. Artırmada ayrıca, fiyatı 128 milyon liradan açılan yüzde 25 hasarlı 1978 model Murat 131 A 460 milyon liraya, 250 milyon liradan satışa çıkarılan hasarsız 1976 model Lada ise 500 milyon liraya alıcı buldu. 37 aracın satışından toplam 139 milyar 487 milyon lira gelir elde edildi. 
     






</TEXT>
</DOC>
