<DOC>
<DOCNO> 54823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/30/siyaset/siy02.html </URL>
<DATE> 2001/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP kapıyı araladı 
</HEADLINE>
<TEXT>

CHP, yeni oluşumculara "Dön" çağrısına hazırlanırken, Fikri Sağlar, "Erdal İnönü’nün bıraktığı yerden kararlılıkla yürüyeceğiz" dedi 
     EZELHAN ÜSTÜNKAYA Ankara 

     Erdal İnönü’nün kararı, yeni oluşumcuları ve CHP’yi hareketlendirdi. CHP yeni oluşumculara "dön çağrısını" bugünkü Merkez Yönetim Kurulu MYK toplantısında karara bağlayacak. CHP eski Genel Sekreteri Ertuğrul Günay, dün yaptığı yazılı açıklamada "CHP merkez yönetimi, yakın geçmişte uyguladığı dışlayıcı, suçlayıcı, itici davranışlar yerine, kavrayıcı, birleştirici, hoşgörülü ve özverili yeni arayışlar oluşturmak görevi ile karşı karşıya. CHP - DSP ayrımını ortadan kaldırabilecek yeni ve büyük bir bütünleşmenin kapısını aralayabilir" çağrısında bulundu. 
     Günay’ın açıklamasına yeni oluşumculardan sert tepki gelirken, Fikri Sağlar, "Binlerce insan CHP’den ayrıldı, milyonlarca insan CHP’ye sırtını döndü. CHP, Türkiye’nin de gündeminde değil, bizim de gündemimizde değil. CHP diye bir parti bizim için söz konusu değil. CHP’den ayrılma nedenlerimiz hala devam ediyor" dedi. 
     Sağlar, "İnönü’nün bıraktığı yerden kararlılıkla yürüyeceğiz. Liderlik soruları tuzak. Türkiye’yi 2050’lere taşıyacak kadroyu oluşturacağız" diye konuştu. 
     Gökkuşağı projesi ile "solda birleşme çağrısı yapan" ÖDP yönetimi ise gelişmeleri izlemekle yetiniyor. ÖDP Genel Başkan Yardımcısı Haydar İlker, solda birleşme açısından tabanda sorun olmadığını belirterek, "Merkezdeki zaaflardan dolayı birleşme hayata geçmedi. Soldan sosyalistlere kadar birliktelik istiyoruz. Türkiye ya sola dönüp çıkacak ya da sağla ceberrut içinde devam edecek" dedi. 
     



 SİYASET 














</TEXT>
</DOC>
