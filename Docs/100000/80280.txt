<DOC>
<DOCNO> 80280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/25/spor/spo17.html </URL>
<DATE> 2002/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Altın gole sınırlama      UEFA, gelecek yıldan itibaren "Altın Gol" kuralını Avrupa kupalarında uygulamayacak. UEFA İcra Komitesi, tartışılan bu kuralın, Şampiyonlar Ligi, UEFA Kupası ve Intertoto Kupası’nda uygulanmayacağını açıkladı. Finallerde eşitlik bozulmaz ve iki 15’er dakikalık uzatmada sonuç değişmezse, penaltı atışlarına geçilecek. 
     
Ghader zirvede      ULUSLARARASI 38. Cumhurbaşkanlığı Bisiklet Turu’nun Bodrum - Marmaris arasındaki 3. etabını Brisasporlu Mızbani Ghader ilk sırada tamamladı. İlk 80 kilometresi yağış altında koşulan 165 kilometrelik etapta Ghader, 4.36.54’lük derecesiyle tekerlek farkıyla birinciliği kazandı. Yarışta bugün Marmaris - Fethiye etabı koşulacak. 
     
Heidenreich intihar etti      OLİMPİYAT şampiyonu ABD’li yüzücü Jerry Heidenreich, 52 yaşında Texas’ta hayatına son verdi. Evinde ölü bulunan şampiyon sporcunun, geçen yaz felç geçirdikten sonra sağlığına tekrar kavuşamadığı ve intihar ettiği bildirildi. Heidenreich, 1972 Münih Yaz Olimpiyat Oyunları’nda, 2 altın, 1 gümüş, 1 bronz madalya kazanmıştı. 
     
Lüksemburg’a yenildik      TENİSTE Bayanlar Federasyon Kupası Avrupa - Afrika 1. Eleme Grubu müsabakaları Antalya’da başladı. 4 grupta toplam 16 takımın tek devreli lig usulüne göre mücadele ettiği karşılaşmaların ilk gününde, D Grubu’nda yer alan Türkiye, ilk maçında Lüksemburg’a 2 - 1 yenildi. Manavgat’ta üç gün sürecek karşılaşmaların ikinci gününde Türkiye, Yugoslavya ile karşılaşacak. 
     



 SPOR 
























</TEXT>
</DOC>
