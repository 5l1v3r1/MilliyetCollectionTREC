<DOC>
<DOCNO> 72991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/16/son/sontur07.html </URL>
<DATE> 2002/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Soymak için girdikleri markette kafayı çekince yakalandılar 
</HEADLINE>
<TEXT>

     Antalya'da, bir marketi soyduktan sonra içeride içki içen iki hırsız, bir de şarkı söylemeye kalkınca, polis tarafından suçüstü yakalandı. 
     Antalya'nın Turgutreis Caddesi üzerindeki ''Canan Market''i soyduktan sonra içerde içki içmeye başlayan Dursun Akiş 39 ve Resul İşitmen 54 , alkolün etkisiyle şarkı söylemeye başlayınca yakayı ele verdiler. 
     Marketin bulunduğu Doğan Apartmanı sakinlerinin polisi arayarak, ''Marketin içinde şarkı söyleyenler var'' ihbarında bulunmasının ardından markete operasyon düzenleyen polis, aşırı derecede alkollü olan Akiş ve İşitmen'i, suçüstü yakaladı. 
     Çok sayıda tekel ve gıda maddesini poşetledikten sonra markette içki içtikleri belirlenen hırsızlar, karakola götürülürken ayakta durmakta güçlük çektiler. Bahçelievler Karakolu'nda gözaltına alınan Dursun Akiş ve Resul İşitmen'in, daha önce hırsızlık suçundan hüküm giydikleri öğrenildi. 
     






</TEXT>
</DOC>
