<DOC>
<DOCNO> 67805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/son/sondun17.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Mülteci kampından kaçmak için yangın çıkarttılar 
</HEADLINE>
<TEXT>

     İngiltere'nin Bedford kentindeki mülteci kampında mültecilerin kamptan kaçabilmek amacıyla dün akşam çıkarttıkları yangının kontrol altına alınması çalışmaları halen sürdürülüyor. 
     Bedford'un Yard's Wood bölgesinde bulunan kamptaki yangının ilk saatlerinde yaralanan üç güvenlik görevlisinin, tedavi altına alındığı bildirildi. 
     Bedfordshire İtfaiyesi yetkilileri, kampın idare binalarında başlayan ve giderek büyüyen yangının 400 mültecinin kaldığı bloklara da sıçradığını, burada kalanların boşaltılmasına çalışıldığını belirtti. 
     Kamptaki 400 mültecinin, iltica talepleri reddedilmiş ve ülkeden sınırdışı bekleyen kişiler olduğu, bir bölümünün yangından yararlanarak kaçmayı başardığı sanılıyor. Ancak polisin şu ana kadar kaç kişinin kaçmayı başardığına dair bir veriye sahip olamadığı da kaydedildi. 
     15 itfaiye aracı ve 80'den fazla itfaiye erinin bütün çabalarına 
     rağmen genişlemesinin önüne geçilemeyen yangının hala kontrol altına alınamamış olması üzerine bu sabah erken saatlerde Northamptonshire ve Cambridge'den de itfaiye ekiplerinin yardıma çağrıldığı belirtildi. Yardımcı ekiplere rağmen kampın idare binalarının tümüyle yandığı, mültecilerin kaldıkları binaların da yüzde 50 oranında tahribata uğradığı bildirildi. 
     
     Planlı bir sabotaj 
     İngiltere'nin Bedford kenti yakınlarındaki mülteci kampında çıkan yangının planlı bir sabotaj olduğu polis yetkilileri tarafından açıklandı. 
     Halen yangının söndürülmesi çalışmalarının sürdüğünü kaydeden Bedford Emniyet Müdürü Cliff Dickson, yangının büyük ölçüde kontrol altına alındığını açıkladı. 
     Düzenlenen basın toplantısında konuyla ilgili bilgi veren Dickson, çıkan yangının önceden planlanmış ve bütün aşamaları kontrollü olarak sahnelenen bir sabotaj olduğuna inandıklarını bildirdi. 
     Olayla ilgisi görülen 7 erkek ve 1 kadın mültecinin gözaltına alındığını belirten Dickson, iltica başvurusu reddedilmiş bazı mülteci adaylarının da yangından yararlanarak kaçtığının tahmin edildiğini bildirdi. 
     Kaçanların kaç kişi olduğunun bilinmediğini belirten polis yetkilisi, bugün öğle saatlerinde sayım yapılacağını, böylece rakamların ortaya çıkacağını kaydetti. 
     Yangın sırasında mülteci kampında 400 kişi bulunuyordu. Yangın çıkan blokların kısa sürede boşaltılması sayesinde olayda ölen olmadığı, yaralanan 4 kişinin ise hastaneye kaldırıldığı belirtiliyor. 
     






</TEXT>
</DOC>
