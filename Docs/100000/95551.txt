<DOC>
<DOCNO> 95551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/13/son/sontur07.html </URL>
<DATE> 2002/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "ANAP samimi ise hem hükümet hem AB demez" 
</HEADLINE>
<TEXT>

     DYP Genel Başkanı Tansu Çiller, ANAP'ın Avrupa Birliği AB konusunda samimi olması durumunda ''hem hükümet, hem de AB dememesi gerektiğini'' söyledi. 
     Çiller yaptığı yazılı açıklamada, AB yasaları ve seçimin hemen yapılması konusunda samimi olanların TBMM açılmasına destek vermeleri gerektiğini iddia etti. Türkiye'ye ilişkin AB raporunun Eylül ayında yazılmaya başlanacağını anımsatan Çiller, şunları kaydetti 
     ''ANAP, AB konusunda samimi ise hem hükümet, hem koltuk, hem de AB diyemez. 22 Temmuz'da Meclis'in açılmasını öngören önergeyi TBMM Başkanlığı'na sunduk. Gelsinler, desteklesinler. AB konusunda samimiyetlerini göstersinler.'' Bu öneriyi daha önce ANAP Genel Başkanı Devlet Bakanı ve Başbakan Yardımcısı Mesut Yılmaz'a yaptıklarını, ancak Yılmaz'ın hükümeti seçtiğini iddia eden Çiller, ''Bu tercih, AB trenini kaçırtmaktadır'' görüşünü savundu. 
     ''3 Kasım'da seçim'' olsun diyenlerin de bu önergeyi desteklemeleri gerektiğini belirten Çiller, Yüksek Seçim Kurulu'nün 1 Eylül'de karar alınması halinde seçimlerin 3 Kasım'a yetişmeyeceğini ifade ettiğini kaydetti. Çiller, şu görüşleri savundu 
     ''Meclis'e hemen açalım, önce seçim tarihini belirleyelim. 
     Seçimin Aralık ayından önce bu yıl içinde yapılması, belirsizliğin giderilmesi açısından zorunludur. 
     Sonra Meclis'e makul bir süre tanıyalım. O kısa sürede Kopenhag zirvesine yetiştirmek üzere uyum yasalarını çıkartalım. Seçim ve siyasi partiler yasalarında milletin istediği değişiklikleri gerçekleştirelim. Hükümet modellerinin tartışılmasından daha önemli olan, bunların yapılmasıdır.'' Çiller, bu yönde atılacak adımları şartsız destekleyeceklerini kaydetti. 
     





</TEXT>
</DOC>
