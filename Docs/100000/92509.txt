<DOC>
<DOCNO> 92509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/son/sontur26.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP'den AK Partili Arınç'a tepki.. 
</HEADLINE>
<TEXT>

     MHP TBMM Grup Başkanvekilleri İsmail Köse ve Mehmet Şandır, AK Parti Grup Başkanı Bülent Arınç'ın partilerine yönelik sözlerine tepki gösterdiler. 
     Köse ve Şandır, TBMM'de düzenledikleri basın toplantısında AK Parti TBMM Grup Başkanı Bülent Arınç'ın dün partisinin grup toplantısında MHP'ye yönelik sözlerini eleştirdiler. 
     İsmail Köse, Arınç'ın hem MHP'ye hem de Genel Başkanlarına ''ağır hakaretlerde bulunduğunu'' ifade ederek, cevapsız bırakmalarının mümkün olmadığını söyledi. Köse, şunları kaydetti 
     ''Demokrasinin siyasi terbiye ve nezaket kurallarıyla beslenen nazik yapısını, kaba, seviyesiz ve hatta ahlaksız sınırlarını zorlayan bir üslupla zedeleyen siyasi aktörlere cevap vermekte zorlanıyoruz. MHP'nin terbiye ve üsluba riayeti esas alan yaklaşımı bu tür sokak kavgası üslubuna tenezzül eden zihniyeti millete havale etmek şeklinde olacaktır. Ancak, partimiz ve onun genel başkanına yapılan hakaret, aynı şekilde hakaret sahibine geri dönecektir. Ciddi kimlik bunalımı içinde bunalan, bazı güç odaklarından aferinler ve takdirler almak uğruna bütün mukaddeslerinden, fikirlerinden bir çırpıda vazgeçenlerin başkalarına cesaret testi yapmaları gülünçtür.'' Köse, MHP Genel Başkanı Devlet Bahçeli'nin görüşlerini her yerde tutarlı bir şekilde dile getirdiğini anlatan Köse, ''Ama asıl sıkıntı içinde olanlar Cumhurbaşkanı nezdinde gerek PKK terörist başı ve arkadaşlarının affı konusundaki mutabakat önerileri gerekse de devletimizin temellerine konulacak dinamitle ilgili bölücülük faaliyetlerine iştirak edenler, milletten almış oldukları menfi mesajdan sonra U dönüşü yaparak çukura düşmüşlerdir'' dedi. 
     
     ''SON DEFA İKAZ EDİYORUZ'' 
     Bu tür sözlerin daha önce de sarf edildiğini ve özür dilenmediğini söyleyen Köse, ''Biraz dikkatli olmalarını rica ediyoruz ve son defa da ikaz ediyoruz'' şeklinde konuştu. 
     Köse, millet önünden özür dilenmesi gerektiğini ve bunun da ''siyasi terbiyenin tescili için'' gerekli olduğunu ifade ederek, şunları kaydetti 
     ''Yoksa MHP'nin böyle bir özüre de ihtiyacı yoktur. Çünkü yel kayadan bir şey götürmez ama siyaset yaptığımız bir ortamda meseleleri çok daha sıkıntılı noktalara götürür. 
     Kişi kurt kapanına düşmüştür ve nefesimiz enselerindedir. Nerede, ne konuşurlarsa, hangi davranışlarda olurlarsa bundan sonra takipsiz kalmayacaktır. Maksatları, hedefleri nedir onlar takip edilecek ve millete bunlar deşifre edilecektir.'' İsmail Köse, AK Parti'lilerin Çankaya Köşk'ünde yapılan zirvedeki sözlerinin MHP tarafından deşifre edildiğini ve bütün rahatsızlıklarının bundan kaynaklandığını öne sürdü. 
     
     ''HARAM LOKMAYI ÇIKARSINLAR'' 
     Mehmet Şandır ise MHP'nin idam konusundaki tavrının açık ve net olduğunu ifade ederek, AK Parti'nin bu konudaki görüşlerinin belli olmadığını savundu. Şandır, ''Abdullah Öcalan'ın affedilmesi sonucunu getirecek bir hukuki düzenlemeden yana mıdırlar Bunu topluma açıklasınlar. Yoksa MHP'nin bu konudaki söyledikleri gayet açıktır'' dedi. 
     AK Parti'nin bu konudaki düşüncelerinin net olmadığını öne süren Şandır, şunları kaydetti 
     ''Eğer Abdullah Öcalan'ı affedip, kendilerine genel başkan yapacaklarsa ellerini kollarını bağlayan hiçkimse yoktur. Kendilerine hayırlı olsun. MHP'yi bahane etmesinler, çamur atmasınlar. Milletimiz tüm gerçekleri biliyor. 
     Onlar önce kendi genel başkanlarını anlatabilsinler. 
     Kursaklarından haram lokmayı çıkarsınlar. Mahkeme kapılarında ne işleri olduğunu bu millete anlatsınlar. Biz Sayın Arınç'ı dikkate almıyoruz, O'nu ciddiye almıyoruz. 
     Bizim idamla ilgili politikalarımızı tanımladığı alçaklık 
     tabirini kendine iade ediyoruz. Bizim hiç oya tahvil etmek gibi bir niyetimiz yoktur. Merdi kıddi sırkatin söyler, sırkatini söyleyecek kadar cesaretleri yoksa bu meydanlara çıkmamaları lazım.'' Köse, ANAP'ta Meclis'in olağanüstü toplantıya çağrılması konusunda milletvekillerinden imza toplandığını belirten bir gazeteciye şu yanıtı verdi ''Hayırlı olsun. MHP'nin düşünceleri açıktır. Hiçbir gayri resmi komisyonda bulunmayacaktır. Böyle korsan komisyonlar kurdurarak, milletten kaçırarak, milletten bazı şeyleri gizleyerek yapılan korsan toplantıları MHP'nin iştirak etmesi ne mümkündür ne de katkısı olacaktır.'' İsmail Köse, AB sürecine ilişkin çalışmaların belli olduğunu, ''korsan'' tanımıyla idam ve dil konusunda çalışma yapacak ayrı bir komisyonu kastettiğini söyledi. İdam cezasına ilişkin tüm dosyaların TBMM Genel Kurulu onayına tabi olduğunu anlatan Köse, ayrım yapmaksızın tüm dosyaların Meclis'e getirilmesi gerektiğini kaydetti. Köse, Başbakan Ecevit'in sağlığı konusundaki bir soruyu yanıtlarken, ''Düzelmezse o bizim meselemiz değil, Sayın Ecevit ve eşlerinin meselesidir'' dedi. 
     





</TEXT>
</DOC>
