<DOC>
<DOCNO> 61968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/13/dunya/dun02.html </URL>
<DATE> 2002/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Rakipler ortak oluyor 
</HEADLINE>
<TEXT>

Kafkasların iki büyük rakibi Rusya ve Türkiye, askeri işbirliği anlaşması imzalayacak. Rus Genelkurmay Başkanı bu amaçla Ankara’ya geliyor 
     ANKARA Milliyet 

     Türkiye, Kafkaslardaki en büyük rakibi Rusya ile askeri işbirliği anlaşması imzalayacak. Anlaşma, Türk ve Rus Genelkurmay Başkanları arasında imzalanacak. 
     Genelkurmay Başkanlığı yaptığı yazılı açıklamada Rusya Genelkurmay Başkanı Org. Anatoliy Kvashnin’in yarın Türkiye’ye geleceğini açıkladı. Açıklamada, ziyaret sırasında Türkiye ile Rusya Federasyonu arasındaki askeri ilişkilerin hukuki zeminini oluşturararak, ilişkilerin geliştirilmesini sağlayacak "Askeri Alanda İşbirliği Çerçeve ve Askeri Eğitim İşbirliği" anlaşmasının imzalanacağı da duyuruldu. 
     Askeri işbirliği anlaşması, Sovyetler Birliği’nin parçalanmasından bu yana Kafkaslarda söz sahibi olmak için büyük mücadele yürüten Ankara ve Moskova açısından tarihi bir öneme sahip. 
     
     Kafkaslarda mücadele 
     Kafkas petrolünü dünyaya kendi toprakları üzerinden taşımak isteyen iki ülke bölgede etkinliklerini artırmak için birbirlerine karşı ittifaklar da kuruyor. Moskova yönetimi, Kazakistan, İran ve Ermenistan ile yakınlaşırken, Ankara da buna karşılık Azerbaycan ve Gürcistan’ı yanına çekmeye özen gösteriyor. 
     



 DÜNYA 











</TEXT>
</DOC>
