<DOC>
<DOCNO> 82464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/06/son/sontur13.html </URL>
<DATE> 2002/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet Genel Müdürü'ne göre otel baskıncısı terörist 
</HEADLINE>
<TEXT>

     Emniyet Genel Müdürü Kemal Önal, İstanbul'daki The Marmara Oteli'nde gerçekleştirilen rehin alma olayıyla ilgili olarak, ''Bir kişi elinde silahla 5 yıldızlı otele giriyor ve belli bir süre oradaki masum vatandaşları kendi niyetleri doğrultusunda rehin alıyorsa, bunun terörist eylem olup olmadığı tartışmasının anlamsız olduğunu düşünüyorum'' dedi. 
     Emniyet Genel Müdürü Önal, Karayolları Genel Müdürlüğü konferans salonunda düzenlenen Karayolu Trafik Haftası Açılış Toplantısı öncesinde gazetecilerin sorularını cevaplandırdı. 
     Bir gazetecinin İstanbul'daki The Marmara Oteli'nde, 4 Mayıs günü silahlı bir kişi tarafından gerçekleştirilen rehin alma olayına ilişkin sorusu üzerine Önal, olayın yapılış itibariyle kötü bir şey olduğunu belirterek, ''Ancak zamanlaması itibariyle de üzerinde önemle durulması gereken bir olay. Tam turizm mevsiminin başladığı bugünlerde, böyle bir hava yaratılması hiç dostane bir davranış değil. 
     Bunun örneklerini daha önce de gördük. Araştırmalarımız o yöndedir, devam ediyor'' diye konuştu. 
     Olayda örgüt bağlantısı olup olmadığı sorusuna Önal, bu konuda bir şey söyleyemeyeceğini, incelemelerin çeşitli cephelerden sürdüğünü, çıkacak sonuca göre işlem yapılacağını anlattı. 
     Bir gazetecinin, ''Bu tür olaylara müsamaha ile bakıldığına ilişkin eleştiriler var'' sözleri üzerine Önal, ''Bir kişi elinde silahla 5 yıldızlı otele giriyor ve belli bir süre oradaki masum vatandaşları kendi niyetleri doğrultusunda rehin alıyorsa, bunun terörist eylem olup olmadığı tartışmasının anlamsız olduğunu düşünüyorum'' dedi. 
     





</TEXT>
</DOC>
