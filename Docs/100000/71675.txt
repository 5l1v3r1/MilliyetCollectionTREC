<DOC>
<DOCNO> 71675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/09/son/sonspo15.html </URL>
<DATE> 2002/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant "Antalyaspor maçında 4 forvet ile oynayacağız" 
</HEADLINE>
<TEXT>

     Fenerbahçe Teknik Direktörü Werner Lorant, Antalyaspor maçında 4 hücum oyuncusuyla oynayacaklarını söyledi. 
     Antalyaspor ile yarın karşılaşacak olan Fenerbahçe, bugün Antalya'ya gelerek Belek'te bulunan Arcadia Otel'de kampa girdi. Otele gelir gelmez bir basın toplantısı düzenleyen Werner Lorant, Antalyaspor maçının kendileri için çok önemli olduğunu ve şu anda yalnızca bu maçı düşündüklerini belirterek, ''Antalyaspor maçında 4 hücum futbolcusuyla oynayacağız. Antalyaspor karşısında çok açık bir futbol oynayıp gevşememiz gerekir. Takımda kimlerin oynayacağı kafamda. Bu maç saatine dek bende kalacak'' dedi. 
     Lorant, Revivo'nun 1 haftadır antrenmanlara çıkmadığının hatırlatılması üzerine de, ''Revivo gibi oyuncular 1-2 antrenman yapsalar yeterli olur. Revivo'nun durumu belli değil. Bugün yapacağımız antrenmandan sonra durumu netlik kazanacak. Ancak ben o oynayacak gibi kendimi hazırlıyorum. Revivo oynamazsa onun yerine Oktay veya Ali Akdeniz de oynayabilir'' diye konuştu. 
     Bu akşam yapılacak olan Galatasaray-Beşiktaş maçını izleyeceğini ama bu maçın kendilerini etkilemeyeceğini de ifade eden Lorant, maçın berabere bitmesinin takımı strese sokmayacağını, futbolda stresin olmaması gerektiğini, bu maçı değil yarın yapılacak olan Antalyaspor maçını düşündüklerini bildirdi. 
     Lorant, transferler hakkında da görüşlerini açıklayarak, ''Sezon boyunca transfer için birçok oyuncunun ismi geçiyor. Bu normal. Bu konuda konuşmak istemiyorum. Transferler hakkında hiçbir şey bilmiyorum ve ben kimseyle görüşmedim. Yönetimin de benden habersiz transfer görüşmeleri yapacağına inanmıyorum'' diye konuştu. 
     
     Basınla sorun yok 
     Geçen hafta Fenerbahçe antrenmanının basına kapatılmasıyla ilgili bir soruyu da yanıtlayan Lorant, konuşmasını şöyle tammaladı 
     ''Benim adımı kullanarak futbolcular hakkında yazılar yazıldı. Ben buna izin vermem. Ben bu olayı bir futbol maçına benzetiyorum. Bir oyuncu kötü oynayıp takımı etkiler. Bunun yüzünden tüm takım cezalandırılır. Gazetecilerin biri hata yaptı. Bu cezadan herkes yararlandı. Ama benim için konu kapandı. Herşey eskisi gibi güzel olacak.'' 
     






</TEXT>
</DOC>
