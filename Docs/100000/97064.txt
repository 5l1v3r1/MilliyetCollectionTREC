<DOC>
<DOCNO> 97064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/21/guncel/gun06.html </URL>
<DATE> 2002/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Jet-ski’ler koç gibi çarpıştı 
</HEADLINE>
<TEXT>

     SADİ NERGİZDAL Antalya DHA 

     Antalya’nın Alanya ilçesi sahilinde, Hollandalı turistler Alex Vansteenwuk ile Mark Adricgem’in kiraladıkları iki jet-ski, kafa kafaya çarpıştı. Kazada ağır yaralanan Vansteeinuk, yoğun bakımda tedavi altına alındı. 
     Tatil için Türkiye’ye gelen Hollandalı turistler Vansteenwuk 20 ile Adricgem 19 , Selam Otel’de konaklamaya başladı. Dün öğleden sonra otelin sahiline inen iki arkadaş, Anılgan Su Sporları Merkezi’nden iki jet-ski kiraladı. Yaklaşık 10 dakika eğitim alan turistler, daha sonra çok yakın mesafade yan yana denize açıldı. Güvenlik şeridinin dışında sahilden 200 metre uzakta jet-ski keyfi yapan turistler, 10 dakika sonra kıyıya doğru dönüşe geçti. 
     
     Sahile 15 metre kalmıştı 
     Manevralarla ilerleyen iki jet-ski, sahile 15 metre kala kafa kafaya çarpıştı. Kazada, denize fırlayan Adricgem’in burnu bile kanamazken, ağır yaralanan Vansteenwuk kaldırıldığı Özel Can Hastanesi’nde yoğun bakım ünitesine alındı. Genç turistin hayati tehlikesi sürüyor. 
     



 GÜNCEL 



















</TEXT>
</DOC>
