<DOC>
<DOCNO> 63178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/20/ekonomi/eko06.html </URL>
<DATE> 2002/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Fonlara vergi teşviği sürmeli’ 
</HEADLINE>
<TEXT>

Yatırım fonlarına 2002 sonuna kadar tanınan vergi avantajının devam etmesi gerektiğini söyleyen Yusuf Ziya Toprak, "Piyasa başka türlü büyümez" dedi 
     AYFER YILDIZ 

     Sermaye piyasasının büyümesi ve geniş bir tabana ulaşmasında kurumsal yatırımcının önemli bir payı bulunduğuna değinen Kurumsal Yatırımcılar Derneği KYD Başkanı Yusuf Ziya Toprak, "Kurumsal yatırımcı, yatırım fonları, yatırım ortaklıkları gibi enstrümanlar yolu ile küçük birikimlerin biraraya geldiği havuzlara katılan yatırımlardır. Türkiye'de 1 milyona yakın fon yatırımcısı bulunuyor. Hisse senedi yatırımcısı sayısı ise 1.2 milyon. Türkiye'deki fon büyüklüğü ise 4.7 katrilyon. Bunun genişletilmesi kurumsal yatırımcı ile sağlanır" şeklinde konuştu. 
     Yatırım fonlarına getirilen vergi teşviğinin 31 Aralık 2002 tarihinde sona erecek olması ile sermaye piyasalarına olan ilginin azalacağına belirten Toprak, vergi muafiyetinin devamının bir an önce sağlanması gerektiğini söyledi. Yatırım fonlarının şu anda önemli oranda vergiye tabi olduğunu ifade eden Toprak, "B tipi fonlar, günlük değer artışının yüzde 11'i oranında, A tipi fonlar ise yaptıkları repolar nedeniyle yüzde 24 oranında stopaj ödüyor. Bahsedilen düzenleme ile yatırım fonlarının kendilerinin ve katılımcılarının da beyanname verme yükümlülüğü doğacak" dedi. 
     
KYD Fon Endeksi oluşturuldu      Yusuf Ziya Toprak, iki aydır yayınladıkları KYD Fon Endeksleri'nin yatırımcıların sağlıklı yatırım kararı alabilmelerinde yol gösterici olacağını belirterek, "KYD'nin oluşturduğu KYD Fon Endeksi bu işi yapanların oluşturduğu bir endekstir. Yatırımcı, KYD Fon Endeksleri'ni takip ederek, alternatif yatırım araçları ile karşılaştırma yaparak, risklerini minimize edecek sağlıklı bilgilere ulaşabilir" dedi. Piyasa değeri ve katılımcı sayısı en yüksek A ve B tipi 50'şer fonun piyasa değeri, ağırlıklı yöntem kullanılarak, günlük olarak hesaplanan endekslerde 1 Ocak 2000 tarihi 100 olarak kabul edildi. KYD'nin oluşturduğu www.kyd.org.tr adresinden ulaşılabileceğini söyleyen Toprak, yatırım fonlarıyla ilgili tüm bilgilerin yatırımcıların kullanımına açık olduğunu ifade etti. 
     



 EKONOMİ 















</TEXT>
</DOC>
