<DOC>
<DOCNO> 88987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/10/son/sondun20.html </URL>
<DATE> 2002/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Parlamentosu genişleme raporu 12 Haziran'da oylanacak 
</HEADLINE>
<TEXT>

     Avrupa Parlamentosu genel kurulu, 12 Haziran Çarşamba günü yapacağı oturumda, AB'nin genişlemesine ilişkin hazırlanan raporu tartışarak oylayacak. 
     Alman Hıristiyan Demokrat Elmar Brok tarafından hazırlanan rapor ve bu rapora bağlı karar tasarısında, Türkiye'den de reform hareketini devam ettirmesi isteniyor. 
     AB ile tam üyelik müzakerelerini başlatmış 12 aday ülkenin durumlarının incelendiği rapor ve bu rapora bağlı karar tasarısı, geçen ay Brüksel'de yapılan Dış İlişkiler Komisyonu toplantısında kabul edilmişti. 
     Karar tasarısında, tam üyelik müzakerelerini başlatmamış olan Türkiye'ye ilişkin bir paragrafa yer veriliyor. Bu paragrafta, Ankara'dan, ''demokratikleşme süreci açısından temel oluşturan anayasal reformlara devam edilmesi'' istenerek, 2001 sonundan bu yana ''pozitif sonuçlar alındığı'' ifade ediliyor ve ''insan hakları alanında gerçek ve belirgin gelişmeler kaydedilmesi'' beklentisi dile getiriliyor. 
     Karar tasarısına, komisyonda oylanan değişiklik önergesi çerçevesinde yapılan eklemede, Türkiye'nin AB'ye üyelik sürecinde, taraflar, süratli ve etkili şekilde katılım stratejisini uygulamaya çağrılıyor, AB'nin bu alanda katkı ve desteğinin artırılması isteniyor. 
     Tasarıda Türkiye, Kıbrıs sorununun çözümüne ilişkin müzakereleri desteklemeye de çağırılıyor. 
     Karar tasarısında, ''2004 yılında tam üyeliği hedefleyen'' 10 aday ile ''2004'ten sonra tam üye olabilecek'' Bulgaristan ve Romanya için ayrı bölümler bulunuyor. 
     
     RAPORUN KIBRIS BÖLÜMÜ 
     Kıbrıs bölümünde, ''Klerides-Denktaş görüşmelerinin devam etmesinden duyulan memnuniyet'' yansıtılırken, ''Kıbrıs Cumhuriyeti'ne Rum Kesimi AB'ye tam üyelik perspektifi verilmesinin, sorunun çözümü yönünde olumlu etkisi olduğu'' iddia ediliyor. 
     ''AB'ye adaylığın sadece bir tek ve hükümran Kıbrıs devletine açık olduğu'' yazılan karar tasarısında, bu devletin ''iki bölgeli ve iki toplumlu'' olabileceği, ancak uluslararası alanda ve karar mekanizmasında tekvücut olması gerektiği savunuluyor. 
     Karar tasarısında, Kıbrıs'ta tarafların müzakerelere iyiniyetle devam etmeleri, uzlaşma aramaları istenerek, Haziran 2002'e kadar sonuca ulaşma hedefine değiniliyor ve bu görüşmelerdeki zaman etkeninin, Kıbrıs Rum kesiminin tam üyelik müzakereleri takvimini etkilemeyeceği, bu müzakerelerin 2002 sonunda tamamlanacağı ifade ediliyor. 
     Tasarıda, Helsinki kararlarına atıfta bulunularak, soruna çözüm getirilmemesi halinde dahi Rum kesiminin AB'ye katılabileceği mesajı veriliyor. 
     





</TEXT>
</DOC>
