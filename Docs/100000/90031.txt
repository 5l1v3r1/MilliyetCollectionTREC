<DOC>
<DOCNO> 90031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/15/son/soneko07.html </URL>
<DATE> 2002/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ege'nin hedefi 2005'te 5 milyar dolarlık ticaret hacmine ulaşmak 
</HEADLINE>
<TEXT>

     Ege Serbest Bölgesi Kurucu ve İşleticisi A.Ş. ESBAŞ Yönetim Kurulu Başkanı Kaya Tuncer, ESBAŞ'ın, Türkiye'nin en hızlı gelişen, en fazla yabancı sermaye yatırımına sahip ve en fazla teknolojik ürünün üretildiği endüstri merkezi konumuna geldiğini söyledi. 
     Tuncer, ESBAŞ'ın, 1991 yılından bugüne kadar toplam 10 milyar dolar ticaret hacmi yaratarak, ekonomiye katkı sağladığını, 160 milyon dolar yatırım gerçekleştirdiğini belirtti. Bu yatırımların yüzde 78'inin yabancı sermaye yatırımı olduğunu bildiren Kaya Tuncer, ''Hedefimiz, 2012 yılında 25 bin çalışanı ile 5 milyar dolar ticaret hacmine ulaşmaktır'' dedi. 
     İşsizliğe ciddi çözümler getirmek için çaba harcadıklarını belirten Tuncer, bölgelerinin iş arayanların ''umut'' kapısı haline geldiğine işaret etti. 
     Doğu Avrupa ülkelerinde ucuz işçilik ve yabancı yatırımcılara sağlanan imkanlar, kolaylıklar ve teşviklerin, rekabet üstünlüğü sağladığını belirten Tuncer, şu görüşleri dile getirdi 
     ''Böyle bir dönemde, serbest bölgelerde yatırımı bulunan yerli yabancı tüm yatırımcılar, Türkiye'den daha fazla teşvik ve daha az bürokrasi uygulamaları beklemektedir. Oysa, 1985 yılında yürürlüğe giren 3218 Sayılı Serbest Bölgeler Yasası ile sağlanan vergi muafiyeti, teşviklerinin kaldırılması veya sınırlandırılmasına yönelik bazı görüş ve gayretlerin tehdidi altında geleceklerinden endişe etmektedirler. Yatırımların hızlandırılması ve özellikle yabancı yatırımcıların Türkiye'deki serbest bölgelere çekilmesi gereken böyle bir dönemde bu tür görüşleri ileri sürmek ya da savunmaya çalışmak yatırımcıları tedirgin etmekte, başka ülkelerde yatırım kararı almalarına neden olmaktadır.'' Tuncer, bazı Amerikan firmalarının yatırımlarını, Polonya ve Macaristan gibi ülkelere kaydırma konusunda çalışmalar yaptıklarını öğrendiklerini belirtti. 
     
     ''YABANCI SERMAYE ÜRKÜTÜLMEMELİ'' 
     Sermaye ortamının oluşturulmasında devamlılığın ''esas'' olduğunu kaydeden Tuncer, ''Ekonomik kararlarda istikrar korunmalı, daha özendirici ve teşvik edici programlar uygulamaya konulmalıdır. Türkiye bir taraftan ekonomik krizden çıkmaya çalışırken, diğer taraftan krizi atlatabilmemiz için gerekli olan yabancı sermaye yatırımlarını ürkütmemelidir'' dedi. 
     Kaya Tuncer, Başbakan Yardımcısı Mesut Yılmaz'ın, Serbest Bölgeler Yasası ile ilgili beklentilerinin en kısa zamanda çözümleneceğine ilişkin ''umut' verdiğini, bunun da sevindirici olduğunu dile getirdi. 
     ESBAŞ'ın üstlendiği misyona uygun olarak bugüne kadar gelişimini sürdürdüğünü bildiren Tuncer, bölgenin, Türkiye'nin en hızlı gelişen, en fazla yabancı yatırımına sahip ve en fazla teknolojik ürünün üretildiği endüstri merkezi konumunda olduğunu kaydederek, şöyle devam etti 
     ''Ekonomik krize rağmen, 2001 yılında da istihdamda 1400 kişilik artış sağlanmıştır. Bir takım yanlış uygulamalar ile bu gelişimin sekteye uğratılmaması için ESBAŞ olarak gerekli mücadeleyi vermekteyiz, vermeye de devam edeceğiz.'' 
     





</TEXT>
</DOC>
