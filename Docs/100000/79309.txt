<DOC>
<DOCNO> 79309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/19/son/sonspo13.html </URL>
<DATE> 2002/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneydoğu'da ilk dağ tırmanışı korucular eşliğinde oldu 
</HEADLINE>
<TEXT>

     Güneydoğu Anadolu Bölgesi'ndeki ilk dağ tırmanışı sona erdi. Aralarında Dağcılık Federasyonu Başkanı Alaattin Karaca'nın da yer aldığı toplam 14 kişilik ekip, geçici köy korucuları eşliğinde Batman'ın Sason İlçesi yakınlarında bulunan 2 bin 900 metre yüksekliğindeki Mereto Dağı'na yaptığı tırmanışını başarıyla tamamladı. 
     Dağcılık Federasyonu Başkanı Karaca, dağın zirvesinde yaptığı açıklamada, Mereto Dağı'na tırmanışın çok iyi geçtiğini ve tırmanışı sağlıklı tamamlamanın önemli olduğunu belirterek, ''Bizde diğer spor dalları gibi şampiyon olmak yok. Önemli olan sorunsuz tamamlamaktır. Bu dağ ile ilgili ileride çeşitli programlarımız olacak'' dedi. 
     Federasyon yönetim kurulu üyesi Faruk Gülşen ise Mereto Dağı'nın birçok özelliğiyle meşhur olduğunu ifade ederek, ''Temmuz ya da Ağustos ayında fotoğraf sanatçıları ve turizmcilerle birlikte kapsamlı bir tanıtım gezisi yapmayı düşünüyoruz'' diye konuştu. 
     





</TEXT>
</DOC>
