<DOC>
<DOCNO> 53739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/23/son/soneko06.html </URL>
<DATE> 2001/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da "altın" bulundu 
</HEADLINE>
<TEXT>

     Antalya'da, ''altın'' bulunduğu bildirildi. 
     Maden İşleri Genel Müdürlüğü'nnden alınan bilgiye göre, Antalya'nın Boğaçayı bölgesinde, ülke ekonomisi için oldukça ''umutlu'' görülen, altın rezervi bulundu. 
     Yetkililer, adı gizli tutulan bir Türk firmasının Boğaçayı bölgesinde yaptığı araştırmalarda, toprakta, altın taneciklerine rastladığını bildirdiler. Bunun üzerine bu firmadan sonra, Maden İşleri Genel Müdürlüğü tarafından da, Boğaçayı'nda inceleme yapıldığını kaydeden yetkililer, bölgeden alınan numunelerde, ayrı ayrı 13 gram, 8 gram ve 7 gram altın tespit edildiğini söylediler. 
     Bulunan örneklerle bölgedeki altın madeni rezervinin dünya standartları ölçeğinde olabileceğini belirten yetkililer, Boğaçayı bölgesinde 20 ton altın rezervi tahmin edildiğini ifade ettiler. 
     Firmanın yaptırdığı araştırma sonuçlarının ''sevindirici ve umut verici'' olduğunu ifade eden yetkililer, bununla birlikte, bu bölgede altın aramak için öncelikle Mahalli Çevre Kurulu'nun izni ve ÇED raporu gerektiğini bildirdiler. 
     Öte yandan, altın aramayı planlayan firmanın da ÇED raporu alabilmek için Çevre İl Müdürlüğü'ne başvuruda bulunduğu öğrenildi. 
     Maden İşleri Genel Müdürlüğü yetkilileri, bölgenin yapısı itibariyle buradaki altının su kullanılarak çıkarılabileceğini, siyanür gibi kimyasal maddeler kullanılmasına gerek olmayacağını kaydettiler. 
     






</TEXT>
</DOC>
