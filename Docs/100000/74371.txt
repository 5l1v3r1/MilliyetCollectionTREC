<DOC>
<DOCNO> 74371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/24/son/sonspo06.html </URL>
<DATE> 2002/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgili "Beşiktaş'ın değişime değil, istikrara ihtiyacı var" 
</HEADLINE>
<TEXT>

     Kongre çalışmaları kapsamında geldiği İzmir'de üyelerden büyük ilgi gören Beşiktaş Kulübü Başkanı Serdar Bilgili, kulübün değişime değil istikrara ihtiyacı olduğunu söyledi. 
     Serdar Bilgili, İzmir Beşiktaşlılar Derneği'nin, Hilton Oteli'nde düzenlediği toplantıya katıldı. Salonu dolduran İzmirli üyelerin yoğun ilgisi ve tezahüratlarıyla karşılanan Bilgili, konuşmasında, icraatları hakkında bilgi vererek, 2 yıllık süreçte sözlerinin yüzde 70'ni yerine getirdiğini, yüzde 30'luk kısmını da yeni dönemde 
     getirmeyi amaçladığını anlattı. 
     Süleyman Seba gibi efsane bir başkanın ardından görev almanın zorluklarını yaşadıklarını ve sıkıntılı bir geçiş dönemini atlattıklarını belirten Bilgili, şunları kaydetti 
     ''Şu anda Beşiktaş'ta değişime ihtiyaç yok, istikrara ihtiyaç var. 
     Taşlar yerine oturmaya başlamışken, kimsenin başkanlık ihtirası uğruna dengeleri bozmaya hakkı yok. Eğer ortada çok önemli bir başarısızlık varsa, ya da yöneticiler heyecanlarını kaybetmişse, ya da Allah korusun bir yolsuzluk durumu varsa yönetimler değişir. Beşiktaş'ta şu anda bunlardan hiçbiri sözkonusu değil. Aday arkadaşlar maalesef Beşiktaş etiğine, adabına aykırı, kişiselleşen, kırıcı söylemler içine girdiler. Bundan rahatsızlık duyuyoruz.'' Son dönemde daha önce ismini hiç duymadığı kişilerin ''Büyük Beşiktaşlılar'' adıyla öne çıktığını, bundan ''rahatsızlık duyduğunu'' kaydeden Bilgili, ''Daha önce neredeydiniz Oysa Beşiktaş'a hizmet için illa yönetici olmak gerekmiyor. İşte Nevzat Demir, 1.5-2 milyon dolarlık bir hizmeti kulübe sunmuştur, kendisine şükran duyuyoruz'' dedi. 
     Bilgili, daha sonra üyelerin çeşitli konulardaki sorularını yanıtladı. 
     Beşiktaş'ın en az 3 şampiyonluğunun elinden alınarak Galatasaray'a verildiğini öne süren bir üyenin bu konudaki görüşlerini sorması üzerine Bilgili, ''Beşiktaş'ın şampiyonluklarının elinden alındığı bir gerçek. Son 2 yıllık süreçte ise haksızlığa uğradığımız görüşünde değilim. Gerek federasyonda, gerek FIFA ve UEFA'da hakkımızı en iyi şekilde savunuyoruz'' dedi. 
     Bilgili, Futbol Federasyonu'nun Beşiktaş'ın ''ikinci yıldızı'' takmasını kabul ettiğini de bildirdi. 
     Üyeler, yoğun ilgi gösterdikleri Bilgili'den imza alarak, birlikte fotoğraf çektirdiler. 
     İzmir Beşiktaşlılar Derneği Başkanı Emin Önal da istikrar için Bilgili'yi destekleme kararı aldıklarını söyledi. 
     Serdar Bilgili'nin, İzmir'den özel bir uçakla takımının maçını izlemek üzere Rize'ye gideceği bildirildi. 
     






</TEXT>
</DOC>
