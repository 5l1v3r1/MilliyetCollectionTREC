<DOC>
<DOCNO> 52531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/16/ekonomi/eko08.html </URL>
<DATE> 2001/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasada bahar havası 
</HEADLINE>
<TEXT>

     ORHAN TEKEOĞLU 

     Türkiye ile IMF arasındaki görüşmelerin olumlu gitmesi, ek kaynak beklentisi ve dolardaki hızlı düşüşle önceki gün yüzde 4.63 yükselen borsa, dün de yüzde 5.24 artarak eski hareketli günlerine döndü. Endeks son iki günde yüzde 10’un üzerinde yükseliş yaşarken, 5 Temmuz’dan bu yana ilk kez 11.000’in üzerine çıktı. 
     IMF’den gelecek açıklamaları bekleyerek güne hızlı başlayan endeks, ilk aşamada 10.850’deki direncini aşarak 10.958’i gördü ve 11.000 puana yaklaştı. Endeks ilk seansı yüzde 3’lük artışla 10.958’den kapattı. 
     
İş C ve Garanti’ye talep      Borsa, IMF İcra Direktörü Horst Köhler’in Türkiye ile olan görüşmelerde olumlu sonuç çıktığını söylemesi ile ikinci seansa yeni bir moralle girdi. Borsanın lokomotif hisselerinden olan ve uzun süredir hareketsiz kalan İş Bankası C ’nin hareketlenmesi, endeksin 11.000 puanın üzerine çıkmasında etkili oldu. Endeks kapanışta yüzde yüzde 5.24’lük artışla 11.193 puana çıktı. İş Bankası C yüzde 12.07 ve Garanti Bankası hisseleri de yüzde 14.71 prim yaptı. 
     Dünkü toplam 818.9 trilyon liralık işlem hacminin yüzde 25’ini İş Bankası C , Garanti ve Yapı Kredi hisseleri oluşturdu. 
     Endeks 70 sentteki psiklojik direncini dün hızla geçti. Dolar bazında 3 Eylül’de 48 sentte bulunan endeks dün 74 sente çıkarak dolar bazında yüzde 54.1’lik artış gösterdi. 
     
Dolar düşüşte      Günlerdir ek kaynağın tutarının netleşmesini bekleyen dövizde düşüş sürüyor. Piyasaların açık olduğu saatlerde bir açıklama gelmemesine karşın dolar, 20 bin lira kadar düşerek günü 1 milyon 515 bin - 1 milyon 523 bin aralığından noktaladı. Uzmanlar, kaynağın açıklanmasıyla dolarda kısa süreli bir yukarı hareket bekliyor. 
     
Faiz de gevşedi      Dövizden çıkarak yön arayan paranın bir kısmının bonoya yönelmesi faizleri aşağıya çekiyor. Gecelik maliyetlerle başabaş noktasına geldiği için düşüşün sınırlı kaldığı piyasada faiz dün yarım puanlık düşüşle günü yüzde 76.87’yle kapattı. Uzmanlar, düşüşün yüzde 59’da tutulan gecelik faizin indirilmesine bağlı olacağını iddia ediyor. 
     



 EKONOMİ 




















</TEXT>
</DOC>
