<DOC>
<DOCNO> 53892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/24/son/sondun05.html </URL>
<DATE> 2001/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD medyası, 11 Eylül olaylarından sınıfta kaldı 
</HEADLINE>
<TEXT>

     Amerikan medyası, 11 Eylül terörist saldırıları ve Afganistan'daki savaşın nedenlerini 
     halka anlatmakta başarısızlıkla suçlandı. 
     Woodrow Wilson düşünce kuruluşunda Princeton Üniversitesi tarafından düzenlenen bir panelde, özellikle televizyon kanallarının haber sunucularının, yanlış bilgiler vermelerine rağmen, bunları düzeltme zahmetine bile katlanmadıklarına işaret edildi. 
     ABD'de New York ve Washington'da 11 Eylül günü gerçekleştirilen terörist saldırılar sırasında, Washington'da anıtlar ve parkın bulunduğu Washington Mall'da yangın çıktığı ve Amerikan Dışişleri Bakanlığı'na yakın bomba yüklü bir aracın patladığı yolundaki haberler televizyon kanallarında yayınlanmıştı. 
     Dünya Ticaret Merkezi kuleleri ve Pentagon'daki saldırıların ardından ortaya çıkan bu haberler, panik havasını artırmıştı. 
     Haberlerin doğru olmadığı anlaşılmasına karşılık, hiçbir basın kuruluşu bu konudan bir daha bahsetmedi. 
     Katılımcılar arasında Columbia Üniversitesi Gazetecilik Okulu Dekanı Thomas Golstein, Salon.com haber sitesinin Washington büro şefi Kerry Lauerman, Nation dergisinin Washington muhabiri John Nichols, Gazetecilikte Adillik ve Tutarlılık FAIR kuruluşunun analisti Steve Rendall yer aldı. 
     Nichols, CNN'in 11 Eylül olaylarını sunuşunu, ''propaganda'' olarak nitelerken, CBS televizyonunun sunucusu Dan Rather'ın, komedi şovu olan David Letterman'da çıkarak, ''ABD Başkanı benden ne isterse yapmaya hazırım. Medyada savaşa ilişkin haberlere kısıtlama getirilebilir'' yolundaki sözlerini eleştirdi. 
     Eski bir savaş muhabiri olan John Nichols, medyanın, savaşın nedenleri ve askeri stratejiye ilişkin yeterli bir tartışma sunamadığını belirtti. 
     Panelin katılımcıları, CNN'in uluslararası yayındaki haberlerinin doğru ve yeterliliğine karşılık, Amerika yayınlarının taraflı olduğunu kaydetti. 
     FAIR analisti Rendall ise ''televizyonlarda hiçbir tartışma görmedik. Medya, eski askeri ve istihbarat yetkilileriyle röportajlar yayınladı. Ancak farklı fikirleri karşı karşıya getiren tartışma programları olmadı. Karşı taraf, karşı görüş neredeydi Bu uzmanlar mevcut. Ancak medyadan kimse onları aramadı. Medya bize çok kötü hizmet verdi'' dedi. 
     Rendall, paneldeki bir soru üzerine, gazetecilerin aynı anda hem yurtsever hem de bağımsız olabileceğini söyledi. Rendall, ''gazeteciler de insandır ve siyasi yelpazenin farklı bölümlerinin parçalarıdır. Bir gazetecinin yurtsever olmaya elbette hakkı vardır'' diye konuştu. 
     ABD'de 11 Eylül olaylarından sonra bazı gazeteciler, televizyon haberlerini sunarken, Amerikan bayraklı kravat taktıkları için, tarafsız gazeteciliğe ters düşmekle suçlanmışlardı. 
     






</TEXT>
</DOC>
