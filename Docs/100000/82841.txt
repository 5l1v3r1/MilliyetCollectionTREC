<DOC>
<DOCNO> 82841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/son/sonspo07.html </URL>
<DATE> 2002/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen "mezunları" dünyayı sallıyor.. 
</HEADLINE>
<TEXT>

     Erkekler Birinci Basketbol Ligi'nde yer alan ve Avrupa'da elde ettiği başarılarla Türk basketboluna büyük hizmetlerde bulunan Efes Pilsen, bünyesinden çıkardığı oyuncu ve teknik adamların başka takımlarda elde ettiği başarılarla basketbola damgasını vurdu. 
     Lacivert-beyazlılarda uzun yıllar antrenörlük yapan ligde kazandırdığı şampiyonlukların yanı sıra Avrupa'da takımına kupa sevinci yaşatan Aydın Örs, uzun zaman yardımcılığını yapan Ergin Ataman, Efes Pilsen altyapısında yetişen Hüseyin Beşok, Mirsad Türkcan, Hidayet Türkoğlu ile 1 yıl forma giyen İbrahim Kutluay uluslararası alanda aldığı başarılarla Efes Pilsen'in gururu oldu. 
     
     Aydın Örs Milli başarı sağladı 
     Efes Pilsen'de şampiyonluklar yaşayan Avrupa Koraç Kupası'nı takımına kazandıran antrenör Aydın Örs, A Milli Erkek Basketbol Takımı'nı 32. Avrupa Basketbol Şampiyonası'nda 2. yaparak bir ilke daha imza attı. 
     Aydın Örs, milli takımı 2. yaparak ABD'de yapılacak Dünya Basketbol Şampiyonası'na da gitmesini sağladı. 
     
     Ataman'dan bir ilk... 
     Efes Pilsen'de Aydın Örs döneminde yardımcı antrenörlük yapan, geçen sezon da kısa süreliğine başantrenör olarak çalışan Ergin Ataman ise, İtalya'nın Montepaschi Siena takımına Avrupa Saporta Kupası'nı kazandırarak Avrupa'nın bir kulübünde kupa alan ilk Türk antrenör oldu. 
     Ergin Ataman, takımına ayrıca İtalya Kupası'nda final oynattı. 
     
     Oyuncular da başarılı 
     Efes Pilsen altyapısında yetişmiş veya kısa süreli de olsa oynamış oyuncular da gittikleri takımlarda iyi performans göstererek başarılı oldu. 
     Lacivert-beyazlı takımın altyapısında yetişen Hidayet Türkoğlu, NBA'deki başarılı oyunuyla göz dolduruyor. Sacremento Kings takımında oynayan Hidayet, u sezon ilk 5'te kendine yer bularak başarılarına bir yenisini ekledi. 
     Yine Efes Pilsen patentli olan ve NBA'de forma giyen ilk Türk oyuncu unvanını elinde bulunduran Mirsad Türkcan ise CSKA Moskova'da ortaya koyduğu performansla takımının başarısına büyük katkı yaptı. 
     Mirsad, Avrupa Ligi'nde mücadele eden CSKA Moskova formasıyla ilk turda en değerli oyuncu seçilerek başarılarını sürdürdü. 
     İsrail'in Maccabi Elite Tel viv takımında oynayan Hüseyin de Efes Pilsen'in bir başka gurur kaynağı oldu. Hüseyin, özellikle Avrupa Ligi 2. tur son maçında TAU Ceremica karşısındaki oyunuyla takımının dörtlü finale kalmasında büyük katkı sağlamıştı. 
     
     Diğerleri... 
     Efes Pilsen altyapısında yetişen ve bu sezon Montepaschi Siena takımında forma giyen Alpay Öztaş da Avrupa'daki ilk sezonunda kupa sevinci yaşadı. 
     Bu arada başka takımlarda basketbola başlayan ve Efes Pilsen'de geçmiş dönemlerde oynayan İbrahim Kutluay ile Damir Mulaömeroviç de Panathinaikos ile Avrupa Ligi şampiyonluğu yaşayan eski lacivert-beyazlı oyuncular oldu. 
     
     Özerhun "Hepsiyle gurur duyuyoruz" 
     Efes Pilsen Menajeri Engin Özerhun, kendi takımlarında geçmiş dönemlerde yer almış sporcu ve teknik adamların uluslararası arenada elde ettiği başarıların kendilerini de gururlandırdığını söyledi. 
     Özerhun, eski Efes Pilsenlilerin elde ettiği başarıların kendilerine de prestij kazandırdığını belirterek, ''İbrahim Fenerbahçe altyapısında yetişmişti. Bizde de bir yıl oynadı ve daha sonra Avrupa'ya transfer oldu. Panathinaikos ile de büyük bir başarı elde etti. Antrenör Aydın Örs, Ergin Ataman ile oyuncular Hidayet Türkoğlu, Hüseyin Beşok, Mirsad Türkcan, Alpay Öztaş ve İbrahim Kutluay'ın başarıları bizi gururlandırıyor. Bu da doğru insanlarla çalışmanın başarı getirdiğini gösteriyor. Doğruları yaptığınızda Avrupa'da önemli yerlerde olabiliyorsunuz'' diye konuştu. 
     





</TEXT>
</DOC>
