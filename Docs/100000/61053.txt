<DOC>
<DOCNO> 61053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/07/son/sontur09.html </URL>
<DATE> 2002/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Umut Operasyonu davasının karar davası başladı 
</HEADLINE>
<TEXT>

     Gazeteci-yazar Uğur Mumcu suikastının faillerini yakalamak amacıyla başlatılan, daha sonra ortaya çıkan bağlantılar üzerine Prof. Dr. Ahmet Taner Kışlalı, Prof. Dr. Muammer Aksoy ve Doç. Dr. Bahriye Üçok'un öldürülmesi gibi 22 olayı kapsayan ''Umut Operasyonu'' davasının 20. duruşması saat 10.30'da başladı. 
     Ankara 2 No'lu DGM'de görülen davanın bugünkü duruşmasına, 15'İ tutuklu 24 sanık, sanık ve müdahil avukatları katılıyor. 
     Duruşma nedeniyle yoğun güvenlik önemleri alındığı görüldü. 
     Mahkeme Başkanı Hüseyin Eken, 7 Aralık'taki oturumda, dosyanın, eksiği bulunmadığı takdirde hüküm hazırlanmak üzere incelemeye alındığını bildirmişti. 
     
     İstenen cezalar 
     Esas hakkındaki mütalaaya göre, Gazeteci-yazar Uğur Mumcu'nun öldürülmesi olayına katıldığı ve cürüm işlemek için teşekkül oluşturduğu iddiasıyla hakkında idam istemiyle dava açılan Abdullah Argun Çetin ile sanıklar Musa Koca, İsmail Koçhan, Şeref Dursun ve Adnan Yükdağ'ın, üzerlerine atılı suçları işlediklerine dair yeterli kanıt bulunmadığından, beraatlerine karar verilmesi talep ediliyor. 
     
     9'u hakkında idam 
     Mütalaada, sanıklar Ferhan Özmen, Necdet Yüksel, Rüştü Aytufan, Yusuf Karakuş, Muzaffer Dağdeviren, Abdülhamit Çelik, Fatih Aydın, Hasan Kılıç ve Mehmet Şahin'in, Türk Ceza Kanunu'nun TCK ''Anayasal düzeni zorla bozmaya kalkışmak'' hükmünü düzenleyen 146 1. maddesine göre idamları isteniyor. 
     Sanıklar Murat Nazlı, Adil Aydın, Mehmet Gürova, Mehmet Kassap, Hakkı Selçuk Şanlı ve Talip Özçelik hakkında, TCK'nın ''yasadışı örgüt üyesi olma'' hükmünü içeren 168 2 ve 3713 sayılı Terörle Mücadele Kanunu'nun ''ceza artırımını'' öngören 5. maddesine göre, 15'er yıldan 22 yıl 6'şar aya kadar ağır hapis cezası istenen mütalaada, sanık 
     Mehmet Ali Tekin hakkında ise TCK'nın ''yasadışı örgüt yöneticiliğini'' düzenleyen 168 1 ve 3713 sayılı Yasa'nın 5. maddesi uyarınca 22 yıl 6 aydan az olmamak üzere ağır hapis talep ediliyor. 
     Sanıklar Derviş Polat ve Yüksel Pekdemir hakkında ise TCK'nın ''yasadışı örgüte yardım ve yataklık'' fiilini içeren 169 ve 3713 sayılı Yasa'nın 5. maddesi uyarınca 4 yıl 6'şar aydan 7 yıl 6'şar aya kadar ağır hapis talep edilen mütalaada, yasadışı örgüt mensuplarına yardım ettiği iddiasıyla yargılanan sanık Arif Tarı hakkındaki davanın ise 4616 sayılı Şartla Salıverilmeye, Dava ve Cezaların Ertelenmesine Dair Kanun kapsamında ertelenmesi isteniyor. 
     






</TEXT>
</DOC>
