<DOC>
<DOCNO> 92757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/29/siyaset/siy03.html </URL>
<DATE> 2002/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Komutanlar , al ya da öde’yi sordu 
</HEADLINE>
<TEXT>

Ecevit’siz Milli Güvenlik Kurulu toplantısında "enerji" ve "kaçak mazot girişi" konuşuldu. İnsan kaçakçılığının önlenmesi için yasa çıkarılması kararlaştırıldı 
     SEÇKİN ÜREY Ankara 

     Başbakan Bülent Ecevit’in rahatsızlığı nedeniyle katılamadığı Milli Güvenlik Kurulu’nda kaçak mazot girişi ve insan kaçakçılığının önlenmesi konusunda adımlar atılması kararlaştırıldı. 
     Cumhurbaşkanı Ahmet Necdet Sezer başkanlığında Çankaya Köşkü’nde yapılan toplantıda enerji politikaları, Güneydoğu’daki kaçak mazot ticareti ve yasadışı göç konuları ele alındı. 
     Enerji Bakanı Zeki Çakan ve bürokratları MGK’ya "Türkiye’nin 2000 - 2010 dönemine ilişkin enerji ihtiyacı ve bu ihtiyacın karşılanma şekilleri" konulu bir brifing sundu. Brifing sonrasında komutanlar, Çakan ve bürokratlarına ekonomik kriz nedeniyle tüketimin düşmesi nedeniyle doğalgazda yıl sonunda "al ya da öde"ye girilip girilmeyeceğini sordu. Çakan da buna karşılık, yıl sonunda "al ya da öde"ye girilmeyeceğinin garantisini verdi. 
     
     Berke Barajı örneği 
     Komutanların hidroelektrik enerjisi üretiminin neden düşük seviyede olduğunu sorması üzerine, bürokratlar kuraklık nedeniyle barajlardaki su seviyesinin düşüklüğü yüzünden üretimin kısıldığını söyledi. Üretim düşüklüğünün nedenlerine örnek olarak Uzan Grubu’na ait Berke Barajı’nı gösteren bürokratlar, "Berke’de de üretim tam kapasite yapılmıyor. Düşük su seviyesinde yapılan üretim maliyetleri yükseltiyor. Bu yüzden Berke Barajı’nda bazı tribünler çalıştırılmıyor" dedi. 
     Toplantının ikinci bölümünde de Habur Sınır Kapısı’ndan yapılan kaçak mazot ticareti ele alındı. Devlet Bakanı Tunca Toskay ve Devlet Bakanı Mehmet Keçeciler’in davet edildiği bu bölümde kurulun asker kanadının kaçak ham petrol ve mazot girişinin önlenmesi üzerinde durduğu ve PKK’nın bu faaliyetlerin organizasyonu üzerindeki etkinliğini aktardığı belirtildi. 
     
     Yasadışı göç 
     MGK, Avrupa ve ABD’nin Türkiye’ye yönelttiği "İnsan kaçakçılığı konusunda Türkiye’ye görev düşüyor" uyarısını da masaya yatırdı. Polis ve jandarmanın yasadışı göçün önlenmesi için yaptıkları değerlendirilirken, insan kaçakçılığı ile mücadele için İçişleri ve Adalet Bakanlıkları’nca hazırlanan yasa tasarısı hakkında bilgi sunuldu. Tasarının göçmen kaçakçılığı ile insan ticaretini ayrı bir suç olarak tasnif ettiği cezaları ağırlaştırarak suçta kullanılan vasıtaların müsaderesini esas alarak caydırıcı nitelik taşıdığı ifade edildi. Kanunun yeni yasama döneminde Meclis’ten hızla geçirilmesi benimsendi. 
     



 SİYASET 















</TEXT>
</DOC>
