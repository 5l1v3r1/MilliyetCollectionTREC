<DOC>
<DOCNO> 97686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/son/sondun09.html </URL>
<DATE> 2002/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin'de AIDS hastaları için yaz kampı. 
</HEADLINE>
<TEXT>

     Çin'de Jilin kenti Hastalıkları Önleme Merkezi, Birleşmiş Milletler Çocuk Fonu ve Birleşmiş Milletler AIDS'le Mücadele Komiserliği tarafından AIDS hastaları için yaz kampı düzenlenecek. 
     Ülkenin kuzeydoğusundaki Jilin kentinde Ağustos ayı başlarında düzenlenecek kampın ana konusu ''sevgi'' olacak. 
     Çin Uluslararası Radyosu'nun haberinde, bu kampın düzenlenmesiyle AİDS hastalarına yönelik anlayışın artırılması, onlara daha iyi yaşam koşulları sunulması, hastaların üzerindeki toplumsal baskının ve ailelerinin yükünün azaltılması amaçlanıyor. 
     Çin'de AIDS hastalarının sayısı 100 bini bulurken, uzmanlar, Çin'de HIV ve AIDS virüsü taşıyanların sayısının 850 binden fazla olduğunu belirtiyorlar. 
     





</TEXT>
</DOC>
