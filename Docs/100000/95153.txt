<DOC>
<DOCNO> 95153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/11/son/sontur08.html </URL>
<DATE> 2002/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Operanın devi Carreras, konser vermek için İzmir'e geliyor... 
</HEADLINE>
<TEXT>

     - Dünyaya operayı sevdiren üç tenordan biri olarak bilinen Jose Carreras, 16. Uluslararası İzmir Festivali'nin gala konserini, 20 Temmuz'da Efes Antik Tiyatro'da verecek. 
     İzmir Kültür, Sanat ve Eğitim Vakfı İKSEV tarafından düzenlenen 16. Uluslararası İzmir Festivali kapsamında gala konserini verecek Carreras, 19 Temmuz'da İzmir'e gelecek. 
     İKSEV yetkililerinden alınan bilgiye göre, Kuşadası Fantasia Otel'de kalacak olan Carreras, İKSEV yetkililerine ''henüz'' özel isteklerini iletmedi. 
     Ünlü tenora özel bir mönü ya da başka özel bir şey isteyip, istemediğinin sorulduğu, ancak cevabının İKSEV'e henüz iletilmediği öğrenildi. Carreras'ın cevap mektubunun gelecek hafta kendilerine ulaşmasını beklediklerini kaydeden İKSEV yetkilileri, tenorun 22 Temmuz'da İzmir'den ayrılacağını bildirdiler. 
     Jose Carreras'ın Efes Antik Tiyatro'da 20 Temmuz Cumartesi saat 21.30'da başlayacak konserine, şef David Gimenez yönetimindeki İzmir Festival Orkestrası eşlik edecek. 
     Konsere, ''opera dünyasının parlayan yıldızı'' olarak nitelendirilen soprano İsabel Rey de katılacak. 
     Foto muhabirleri ve kameramanların, geniş güvenlik önlemleri altında yapılacak konserin yalnızca sonunda görüntü almalarına izin verilecek. 
     Konser için 20 Temmuz Cumartesi akşamı 18.00 ve 19.30 saatleri arasında Sabancı Kültür Merkezi'nin yanından otobüsler kaldırılacak. 
     





</TEXT>
</DOC>
