<DOC>
<DOCNO> 55135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/02/siyaset/siy01.html </URL>
<DATE> 2001/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Son dersimiz iftar 
</HEADLINE>
<TEXT>

Sivas’ta MHP Kadın Kolları’nın verdiği iftarda salon boş kalınca liseli öğrenciler getirildi. Dersten çıkıp iftara katılan öğrenciler, "Biz de ne olduğunu anlamadık" dediler 
     ERAYDIN AYTEKİN - ORHAN KOÇYİĞİT SİVAS DHA 

     MHP Sivas Kadın Kolları’nın üniversite öğrencileri için verdiği iftar yemeğine beklenen ilgi olmayınca, Kongre Lisesi öğrencileri imdada yetişti. 
     120 kişi olarak düzenlenen iftar yemeğinde salonun yarısı boş kaldı. 
     Yemeğe masrafları karşıladığı belirtilen Tarım ve Köy İşleri Bakanı Hüsnü Yusuf Gökalp’in eşi Melek Gökalp ile Sivas Valisi Lütfullah Bilgin’in eşi Sezgi Bilgin de katıldı. 
     İftar saati geldiğinde salonun yarısı boş kaldı. Bunun üzerine devreye giren kadın kolları yöneticileri yemeğin düzenlendiği Öğretmenevi’nin hemen yanındaki Kongre Lisesi’nden yardım istedi. Müdür Yardımcısı Haluk Doğan, 60 kişilik bir sınıfın yemeğe gitmesine izin verdi. Dersten çıkıp iftar yemeğine katılan öğrenciler, "Biz de ne olduğunu anlamadık. Bize öğretmenevine gitmemizi söylediler. Geldik iftarımızı açtık. Yemeği kimin düzenlediğini bile bilmiyoruz" dediler. 
     İftar yemeğinin parasını kimin verdiği de tartışma konusu oldu. Parayı Tarım Bakanı Gökalp’in kardeşi İl Sağlık Müdürü Fikri Yücel Gökalp’in başında bulunduğu kurumun ödediği iddia edildi. MHP Kadın Kolları’ndan yapılan açıklamada ise yemeğin masrafının Bakan Gökalp’in eşi Melek Gökalp tarafından karşılandığı kaydedildi. 
     Öğretmenevi görevlileri ise iftar yemeğinin rezervasyonunu Sağlık İl Müdürlüğü’nün yaptığını, ücreti de yine kendilerinin ödediğini söyledi. 
     



 SİYASET 








</TEXT>
</DOC>
