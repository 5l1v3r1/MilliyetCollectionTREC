<DOC>
<DOCNO> 91059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/son/sontur24.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP'li Ceylan ile ANAP'lı Topçu yumruklaştı.. 
</HEADLINE>
<TEXT>

     Plan ve Bütçe Komisyonu'nda Maden Kanunu değişikliği görüşmeleri sırasında MHP Tokat Milletvekili Lütfi Ceylan ile ANAP Sinop Milletvekili Yaşar Topçu yumruklaştı. 
     Komisyonda, AK Parti Bursa Milletvekili Altan Karapaşaoğlu'nun tasarı üzerinde konuşması sırasında, Maden Mühendisleri Odası Başkanı Mehmet Torun da ANAP'lı Topçu'ya tasarıya ilişkin görüşlerini aktarıyordu. 
     Bu sırada Lütfi Ceylan, Topçu ve Torun'un yüksek sesle konuşmasını eleştirerek, ''Çıkın dışarıda konuşun, terbiyesizlik yapmayın'' dedi. Topçu ise Ceylan'a tepki göstererek, ''Terbiyesiz diye seviyesize derler. Bana terbiyesiz demeye hakkınız yok. Ben bunun hesabını sorarım'' karşılığını verdi. 
     Tartışmaların sürmesi üzerine Komisyon Başkanı Metin Şahin, çalışmalara bir süre ara verdi. Ceylan ve Topçu arasında daha sonra şu tartışma yaşandı 
     Ceylan Dışarı çık sor öyleyse. Nasıl soracaksan sor bakalım . 
     Topçu Burası kabadayılık yeri değil ama gel. Siz yanlış yere gelmişsiniz. 
     Ceylan Haydi çık o zaman. 
     
     YUMRUKLAŞMA 
     Lütfi Ceylan, daha sonra yerinden kalkarak Topçu'nun üzerine yürüdü ve yumruk savurdu. Ceylan'ın yumruğu, geri çekilen Topçu'nun omuzuna geldi. Karşılık vermeye çalışan Topçu ise arkadaşlarınca engellendi. 
     Topçu'nun, ''Fiili tecavüzde bulunuyor bunlar. Dışarıdaki kabadayılılklarını buraya taşıyorlar'' şeklindeki sözlerine MHP Kars Milletvekili Arslan Aydar tepki gösterdi. Aydar, ''Bunlar deme. Bunlar deyince işin rengi değişir, olay farklı yere taşınır. Sizi de tanıyoruz. Bunun altından kalkamazsınız'' şeklinde konuştu. 
     Daha sonra Lütfi Ceylan arkadaşları tarafından salondan çıkarıldı. Topçu ise bazı üyelerin kendisini salon dışına çıkarmak istemesi üzerine ''Niye çıkacağım yahu. Adam suratıma vururken ne yapayım yani...'' dedi. 
     Verilen aradan sonra komisyondaki görüşmelere tekrar başlandı. 
     





</TEXT>
</DOC>
