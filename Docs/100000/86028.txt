<DOC>
<DOCNO> 86028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/25/spor/spo04.html </URL>
<DATE> 2002/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
"Az hasarla atlattık" 
</HEADLINE>
<TEXT>

Trabzonspor Başkanı Özkan Sümer, birçok yanılgıya ve yanlışa rağmen, çok zarar görmediklerini söyledi. Sümer, "Bundan sonra kulübü özenle korumamız lazım" dedi 
     UMUT EKEN 

     Gereksiz yatırım 
     BORDO - Mavili kulübün patronu Özkan Sümer çarpıcı açıklamalar yaptı. Sümer, yönetimi devraldıkları zamandan önceki yıl transfere 25 milyon dolarlık yatırım yapıldığını hatırlattı. Başkan, "Bu kadar harcamadan elimize kalan tek oyuncu yok. Sadece 2 milyon 850 bin dolara kiralanmış bir Sergen var. Onun da oynadığı maç sayısı 21. 90 dakika forma giydiği karşılaşma sayısı ise sadece 3. Oktay’ı da, ihtilaflı sözleşme nedeniyle elimizden çıkarmak zorunda kaldık. 1 milyon 850 bin dolar ödenen, ama bir kez oynamayan yabancımız da var" dedi. 
     
     "Bakımdan çıktık" 
     SÜMER, bu kadar yanılgılar ve yanlışlar içersinde bile Trabzonspor’un yıkımı çok az hasarla atlattığı da ifade etti. Başkan, "Buna bir başka kurumun dayanması mümkün değildi. Bu da Trabzonspor’un büyüklüğünün göstergesi" diye konuştu. Özkan Sümer, "Zorlukları aşmak kolay değil. Geçenlerde de söyledim Trabzonspor yoğun bakımdan çıktı. Ama yoğun bakımdan çıktıktan sonra tam olarak sağlıklı kalacağının garantisi yok. Artık kulübün çok özenle korunması lazım. Az yanlış yapmalı ve hepimiz hata yaptığımızı kabul etmeliyiz" dedi. 
     
     "İlgi alanı değişti" 
     BAŞKAN, Trabzonspor’da sadece saha sonuçlarını önemseyen kitlelerin, artık kulübün sorunlarıyla da ilgilendiğini belirtti. Sümer, "Bu Trabzonspor için az kazanım değil. Fenerbahçe, Beşiktaş ve Galatasaray ticari hamle içindeler. Stadlarını üretici hale getirdiler. Bizim böyle olanağımız, İstanbul gibi potansiyelimiz olmadığı için yok. Fiziki şartların, ticari amaçlı kullanılması Trabzon için elverişli değil. Biz, futbolcu üretim şartlarını iyileştirmeliyiz. Karadeniz’deki kulüpler bizi alt yapı gibi görüyor" vurgulamasını yaptı. 
     
     "Hata yaptım" 
     ÖZKAN Sümer, çok kritik dönemlerde yığınla hata yaptığını da itiraf etti ve şunları söyledi "Aklıma gelen bir - ikisini söyleyeyim. İki adet referanslı oyuncu aldık. Oysa ekonomik şartlarımız elvermiyordu. Hem o mevkideki eksiğimiz kapanmadı, hem de yüklü bir bedel ödedik. Ayrıca hiç bireysel karar vermedim. Hep yönetimimle birlikte karar verdim. Hoca seçimlerimizi de çok daha iyi yapabilirdik. Bunu iyi olup olmadıkları için değil, Trabzonspor’a uygunlukları açısından söylüyorum. Yine de kimseyi suçlu bulmadık." 
     
     ’Para ve ün çözüm değil 
     TRABZONSPOR Teknik Direktörü Samet Aybaba, çok ünlü ve paralı oyuncu almanın çözüm olmadığını söyledi. Aybaba, seyircinin, halkın ve tüm camianının birlikte hareket etmesi gerektiğini ifade ederek, "Trabzonspor’un geçmişini bir kenara bırakıp, gelecek için sağlıklı mesajlar vermeliyiz. Yaşanılan her kötü sonuçtan sonra taraftarı bunun altında kalıyor" dedi. Samet Aybaba, Murat Sözkesen işinin büyük oranda bittiğini ifade ederek, Asper ile ilgilendiklerini açıkladı. 
     



 SPOR 


























</TEXT>
</DOC>
