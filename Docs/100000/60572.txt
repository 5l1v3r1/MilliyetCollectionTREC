<DOC>
<DOCNO> 60572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/04/son/soneko12.html </URL>
<DATE> 2002/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası bilançosunda değişiklik... 
</HEADLINE>
<TEXT>

     Merkez Bankası, bankalararası para piyasasında kendisi aracılığı ile gerçekleştirilen ve Banka'nın taraf olmadığı Türk Lirası işlemlerinin, bilançonun aktif ile pasif kalemlerinde netleşmeden gösterileceğini bildirdi. 
     Merkez Bankası'ndan yapılan açıklamada, Banka'nın Finansal Raporlamalarının Uluslararası Muhasebe Standartları'na uyumu kapsamında bir takım düzenlemeler yapıldığı belirtildi. 
     Bu çerçevede, 31 Aralık 2001 tarihinden itibaren, bankalararası para piyasasında Merkez Bankası'nın aracılığı ile gerçekleştirilen ve Banka'nın taraf olmadığı Türk Lirası işlemleri bilançonun aktifinde ve pasifinde ''Açık piyasa işlemleri B. diğer kalemlerinde netleştirilmeden gösterilecek. 
     Merkez Bankası'nın altın mevcudu 31 Aralık 2001 tarihinde Londra piyasasında saat 11 00'de kote edilen 1 ons altın 276,50 dolar eşitliği üzerinden değerlendirilecek. 
     Merkez Bankası Kanunu'nun ilgili maddesi çerçevesinde, ihracatçıların vadeli satışlarından doğan alacaklarının finansmanı amacıyla dövizi natık senet ve vesaik karşılığı kullandırılan ve Bilançonun aktifinde ''Dış Krediler'' kaleminde izlenen kabul finansmanı kapsamındaki krediler, ''İç Krediler, Bankacılık Sektörü Kredileri, Reeskont Kredileri'' kaleminde izlenecek. 
     Bilançonun aktifinde '' Döviz Borçluları A. Konvertibl b.Muhabir Hesaplar'' kaleminde alış bedeli ile izlenmekte olan uluslararası finansal kuruluşlar tarafından çıkarılmış menkul kıymetler uluslararası piyasalardaki fiyatları üzerinden değerlendirilecek. 
     Merkez Bankası'nın çalışanları ile ilgili olarak ileri tarihlerde ödemekle yükümlü olduğu emekli ikramiyeleri ve kıdem tazminatları ile dönem karı üzerinden ilgili mevzuat hükümlerine göre hesaplanan vergi ve fon payları için ayrılacak karşılıklar bilançonun pasifinde Karşılıklar kaleminde izlenecek. 
     






</TEXT>
</DOC>
