<DOC>
<DOCNO> 73836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/21/son/sonspo10.html </URL>
<DATE> 2002/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
"Şike Çetesi" davasına Yimpaş Yozgatspor da müdahil oldu 
</HEADLINE>
<TEXT>

     Yimpaş Yozgatspor Kulübü de ''şike çetesi'' iddialarıyla ilgili olarak İstanbul'da açılan davaya müdahil oldu. 
     Şike iddialarında mağdur olmaları nedeniyle vekalet verdikleri 2 avukatın başvurusunun mahkeme tarafından da kabul edildiğini belirten kulüp başkanı Mehmet Kaplan, ''Biz şov yapmadık ve yapmayacağız da. 
     Ama hakkımızı sonuna kadar arayacağız'' dedi. 
     Resmi başvurularda gecikilmesinin nedenini ''Ek deliller topladık ve titiz bir çalışma yaptık'' diye açıklayan Kaplan, yargı sürecinin uzayabileceğini, bu nedenle avukatların yapacakları çalışmalar sonucunda ''yürütmeyi durdurma'' kararı alınabileceğini söyledi. 
     Yimpaş Yozgatspor'un ''yurtdışında oynanan bahislerin kurbanı'' olduğuna da işaret eden Kaplan, bunun nedenine de ilginç bir yorum getirdi ve şunları anlattı 
     ''Yurtdışında büyük bir Yozgatlı kitlesi var. Bu kitlenin de takımımızın Birinci Süper Lig'e çıkmasıyla birlikte ilgileri kendi takımlarına daha da yoğunluk kazandı. Yurtdışındaki bu ilgi bahisçilerin iştahını kabarttı. Bahislere maçlarımız dahil edildi. 
     Yurtdışındaki hemşehrilerimiz de iyi futbol oynayıp, iyi de sonuçlar alabilen kendi takımlarına bahis oynayınca, olan takıma oldu. Bizim yalnızca Gaziantepspor maçında değil diğer bazı maçlarımızda da aynı şeylerin olduğunu düşünüyoruz. Bunlar için deliller topluyoruz. 
     Bazıları mahkemeye de intikal ettirilecek. Bu konuda gereken çalışma titizlikle sürdürülüyor.'' Öte yandan 23 Mart Cumartesi günü sahasında yapacağı Diyarbakırspor maçının hazırlıklarını sürdüren kırmızı-siyahlı ekip, galibiyete koşullandı. Teknik direktör Uğur Tütüneker, bu maçı kazanmaları durumunda ligde kalma umutlarının daha da artacağını söyledi. 
     






</TEXT>
</DOC>
