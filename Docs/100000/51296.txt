<DOC>
<DOCNO> 51296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/08/son/soneko08.html </URL>
<DATE> 2001/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İthal oto satışları geriledi... Hangi otomobil kaç tane satıldı... 
</HEADLINE>
<TEXT>

     Türkiye'de Ocak-Ekim dönemindeki ithal otomobil ve hafif ticari araç satışları, bir önceki yılın aynı dönemine göre 198 bin 183 adet düştü. 
     Geçen yıl 10 aylık dönemde toplam ithal araç satışı 268 bin 864 düzeyinde gerçekleşirken, bu yıl aynı dönemdeki satışlar yüzde 73.7 gerilemeyle 70 bin 681 oldu. 
     Eski adı İthal Otomobilleri Türkiye Mümessilleri Derneği olan Türkiye Otomotiv Distribütörleri Derneği'nden yapılan açıklamaya göre, geçtiğimiz Ekim ayında 4 bin 150'si otomobil, 1.309'u da hafif ticari araç olmak üzere toplam 5 bin 409 ithal araç satıldı. 
     Otomobil satışlarında Opel 1.031 adet ile ilk sırayı alırken, Renault 597 adet ile ikinci, Peugeot 581 adet ile üçüncü oldu. Hafif ticari araç satışlarında ise Volkswagen 370 adet ile birinci, Renault 267 adet ile ikinci, Mitsubishi ise 139 adet ile üçüncü sırayı aldı. 
     Ekim'de Ferrari, Kia, Lotus, MG, Maserati, Rolls Bentley, Rover, Tata, TVR-Caterham hiç satış yapamayan markalar olurken, Porsche'nin 2 adet satması dikkat çekti. 
     İthal otomobil satışlarında 10 aylık dönemde ise Renault 11 bin 804 adet ile birinci, Opel 9 bin 402 adet ile ikinci, Volkswagen 7 bin 
     408 adet ile üçüncü sıraya yerleşti. 
     
     KDV indiriminden memnunlar 
     Türkiye Otomotiv Distribütörleri Derneği Yönetim Kurulu Başkanı Yüksel Mermer, otomotivi de kapsayan KDV indirimini şükran ve takdirle karşıladıklarını bildirdi. 
     Mermer, yaptığı yazılı açıklamada, otomotiv distribütörlerini temsil eden dernek olarak, içinde bulunulan güç dönemin atlatılması ve zararın asgari düzeye indirilebilmesi için alınmasını gerekli gördükleri önlemleri, ilgili bakanlıklar ve hükümete sunduklarını hatırlattı. 
     Hükümetin sektöre bakışının sıkıntılı dönemlerde dahi olumlu olacağına yönelik ilk işareti Ek Taşıt Alım Vergisi'nde yapılan indirim ile gördüklerine işaret eden Mermer, açıklamasında şu görüşlere yer verdi 
     ''Her ne kadar bu önlem oldukça geç uygulanmış olsa da Hükümetimizin iyi niyet ve anlayışını göstermesi bakımından cesaret verici ve takdirle karşıladığımız bir davranış olarak değerlendirdik. 
     Büyük durgunluktan diğer sektörlerden daha fazla zarar gördüğü kesin olan otomobil sektörü için sağlanan kısmi de olsa KDV indirimini, sorunlarımızın Hükümetimiz tarafından dikkate alındığının ve çözümü için çaba gösterildiğinin önemli bir ikinci adım olarak değerlendiriyor ve şükran ve takdirle karşıladığımızı bildiriyoruz.'' 
     






</TEXT>
</DOC>
