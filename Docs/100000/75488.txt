<DOC>
<DOCNO> 75488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/30/son/sondun09.html </URL>
<DATE> 2002/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem "2002 yılında AB konusunda netleşme olması lazım" 
</HEADLINE>
<TEXT>

     Dışişleri Bakanı İsmail Cem, 2001 yılının dış politika açısından iyi biten bir yıl olduğunu, 2002'nin de aynı biçimde sona ermesi için AB konusunda bir netliğin oluşması gerektiğini söyledi. 
     Cem, Yunanistan, Bulgaristan ve Romanya Dışişleri Bakanları ile dün akşam yaptığı, Ankara ve Atina'nın Bulgaristan ve Romanya'nın NATO üyeliklerine desteklerini konu alan, ilki Türkiye'nin girişimiyle İstanbul'da yapılan toplantı için geldiği Atina'dan Ankara'ya hareket etmeden önce, Türk gazetecilerin çağrılı olduğu bir basın toplantısı yaptı. 
     Cem, Türkiye'nin Atina Büyükelçisi Yiğit Alpogan'ın da katıldığı, Büyükelçilik binasındaki toplantıda, 2002 yılı sonu itibariyle hem Türkiye'nin hem de AB'nin biraz daha gayret göstermeleri halinde bu yılın da 2001 gibi iyi bitebileceğini kaydetti. 
     Türkiye'nin geçen yıl iyi planlanmış bir dış politika izlediğini belirten Cem, şunları söyledi 
     ''Türkiye'yi dış politika açısından çok iyi bir yere getirmiştik. 
     Kıbrıs'ta Sayın Denktaş'ın girişimi, daha önce de söylediğim gibi bu son anda düşünülmüş bir şey değildir. Ağustos 1988'deki konfederasyon önerisinden itibaren izlenen çok dikkatli bir dış politikanın yarattığı ortamın sağladığı seçeneklerin en iyisi olan bir girişimdir. 
     Ayrıca 2001'de Avrupa Güvenlik ve Savunma Politikası konusunda üçlü anlaşmaya vardık. Çok iyi bir şekilde bitirmiştik 2001'i. Şimdi 2002'nin de böyle bitmesini istiyoruz ama bunun için AB konusunda bir 
     netliğin ortaya çıkmış olması lazım müzakereler bağlamında. Ben vaktin hala çok geç olmadığı inancındayım.'' AB'nin Türkiye'yi üyeliğe kabul etmekte, Türkiye'nin birlik üyesi olmakta kararlı olduğunu kaydeden Cem, bu yaklaşımların karşılıklı menfaatlere dayanan son derece sağlıklı tutumlar olduğunun altını çizdi. Cem, AB ile ilişkilerin iyi gitmemesi halinde Türk-Yunan ilişkilerinin kötü etkilenmesi olasılığını konu olan sorulara ise ''Kuşkusuz her şey birbiriyle bağlantılı ama bir unsura kızıp bütünü tehlikeye atmak gibi bir yaklaşımımız yok'' dedi. Türkiye ile Yunanistan arasındaki ilişkilerin iyi gittiğini belirten Cem, çok yakın geçmişe kadar tabu olarak kabul edilen Ege gibi bir konuda bile görüşmeler yapılabildiğine ve bu konuda ilerleme kaydedilebileceğine inandığını söyledi. Yunan tarafıyla yapılan görüşmelerde bir tıkanmaya ilişkin sinyal olmadığını ve şu an görüşmelerin yolunda gittiğini belirten Cem, ''Çok ciddi bir politika izliyoruz ve ilişkilerimizi çok dikkatli götürüyoruz. Hem biz hem de Yunanistan'' dedi. 
     
     Kıbrıs görüşmeleri 
     Kıbrıs konusunun ise çok zor bir mesele olduğunu ancak iyi bir noktaya varmasını umduğunu belirten Cem, devam eden sürecin Rum tarafı için de ciddi bir fırsat, imkan olduğunu vurguladı. 
     Kıbrıs'ın çevresindeki etkenlerin de bozguncu bir tutum içinde olmadığını belirten Cem, ''Türkiye'nin, Yunanistan'ın, AB'nin tutumu yapıcı. Sözgelimi Yunanistan engel çıkarıyor diyemem, haksızlık olur. 
     AB de uzlaşma istiyor. Ancak Helsinki kararlarının ilgili maddesini hatırlatmak isterim. Çözüm bulunamadığı takdirde AB ilgili tarafların tutumlarına bakarak karar verecektir. Tarafların serbest iradesiyle varabilecekleri anlaşma esastır. AB'den güçlük beklemiyorum, neticede AB tarihindeki en önemli dış politika başarısını elde etmiş olacaktır'' diye konuştu. 
     
     Ortadoğu krizi 
     Ortadoğu krizine de değinen Cem, Dışişleri Bakanlığı'nın ''Türkiye nasıl katkı sağlayabilir Ne yapılabilir'' noktaları temelinde bu konu üzerinde çok çalıştığını belirtti. 
     Cem, şunları kaydetti 
     ''Daha önce de söylediğim gibi bu iki milletin müşterek intihar süreci. Bu görüşümü AB'deki ve ABD'deki muhataplarıma da aktardım. 
     Maalesef haklı çıktım. Bu konuda doğru olanı yapmayı çalışıyoruz. Dün Müsteşarımız Uğur Ziyal, İsrail Büyükelçisi'ni çağırarak, köşeli bir şekilde Sayın Arafat'ın can güvenliği konusunda Türkiye'nin tutumunu anlattı. Belki yalnızca iki tarafın değil ilgili tüm tarafların katılacağı çok üst düzey bir toplantı yapılarak yeni bir süreç başlatılabir ve tarafların uymaları istenir.'' 
     






</TEXT>
</DOC>
