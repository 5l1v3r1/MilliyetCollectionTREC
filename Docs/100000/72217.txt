<DOC>
<DOCNO> 72217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/son/sontur12.html </URL>
<DATE> 2002/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sendika başkanı seçildi, kapıda üç kurban kestirdi 
</HEADLINE>
<TEXT>

     Belediye ve Mahalli İdare Çalışanları Birliği Sendikası Bem-Bir-Sen Genel Başkanı Emin Dindar'ın, sendikanın Yenikapı'daki Genel Merkez binası önünde yaptığı basın açıklaması sırasında 3 kurban kesildi. 
     Sendika binası önüne ayakları bağlı halde 3 koyunun getirilerek kaldırıma bırakılmasından sonra konuşan Dindar, önceki gün gerçekleştirilen Bem-Bir-Sen Genel Kurulu'nda genel başkanlığa seçildiğini hatırlatarak, geçtiğimiz bayramda kurban kesemeyen memurlar için 3 kurban adadığını söyledi. 
     Dindar, ''Bu kurbanlardan birini Ankara'daki hükümete adıyorum. 
     Büyükşehir belediyelerinin parasını kesmesinler ki, memur kurbanlık alabilsin. Diğerini belediye başkanlarına. Üçüncüsünü ise sendika ağalarına adıyorum. Gelin, memurların hakları için el ele verelim'' dedi. 
     Daha sonra kurbanlardan birini kesen Dindar'ın alnına, koyunun kanı sürüldü. Diğer koyunlar da kesildikten bir süre sonra minibüse konuldu. 
     






</TEXT>
</DOC>
