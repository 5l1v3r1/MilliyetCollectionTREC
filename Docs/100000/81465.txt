<DOC>
<DOCNO> 81465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/01/son/soneko06.html </URL>
<DATE> 2002/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin dalgalı kura devam kararı aldı 
</HEADLINE>
<TEXT>

     Arjantin'de göreve yeni başlayan Ekonomi Bakanı Roberto Lavagna, Arjantin pesosunun ABD Dolar karşısında serbest dalgalanmasının devam edeceğini söyledi. 
     Devlet Başkanı Eduardo Duhalde'nin mali krizin derinleşmesi üzerine, geçen hafta yeniden sabit kur uygulamasına geçilebileceği sözlerinden rahatsız olan Uluslararası Para Fonu IMF , Lavagna'nın kararını memnuniyetle karşıladı. 
     IMF Dış İlişkiler Direktörü Tom Dawson, ''aşırılıklardan kaçınmanın en iyi yolunun piyasaya müdahale etmemek'' olduğunu iddia ederek dalgalı kur uygulamasının sürmesini doğru bir karar olarak niteledi. 
     Arjantin'in en sert eleştirmenlerinden ABD Hazine Bakanı Paul O'Neil de kararı, ''iyi bir işaret'' olarak değerlendirdi. 
     
     YENİ KÖTÜ HABERLER 
     Nakit kaçışının bankacılık sistemini çökerme tehlikesine karşı geçen hafta banka şubelerinin kapalı tutulduğu Arjantin'de, yetkililerin ''en kötü aşamanın atlatıldığını'' açıklamalarına rağmen, sektörden kötü haberler gelmeye devam ediyor. 
     İspanya'nın Santander Central Hispano bankası, Arjantin'deki şubelerinde yalnızca 3 aylık faaliyetlerini finanse etmeye yetecek kadar nakit para kaldığını bildirdi. 
     Nakit sıkıntısı nedeniyle Merkez Bankası tarafından faaliyetlerine 30 gün ara verilen ve bu süre içinde sisteme taze para enjekte etmesi 
     istenen Kanada merkezli Nova Scotia bankası da, yeni para girişi yapmayacağını açıkladı. Nova Scotia'dan yapılan açıklamada, Arjantin hükümetinin bankacılık sisteminin çalışma kurallarını açıklığa kavuşturmadığı sürece Arjantin'deki şubelerine yeni para girişi yapılmayacağı bildirildi. 
     
     AYDA YÜZBİN KİŞİ YOKSULLUĞA DÜŞÜYOR 
     Arjantin halkının ekonomik kriz yüzünden yoksullaşması da sürüyor. 
     Devlet İstatistik Kurumu'ndan yapılan açıklamada, Ekim ve Mart arasındaki altı aylık süre içinde, her ay 100 bin kişinin yoksulluk sınırının altına düştüğü belirtildi. 
     Kurum açıklamasında, başkentin bulunduğu Büyük Buenos Aires bölgesinde, bölge nüfusunun yaklaşık yüzde 40'ını oluşturan 12 milyon kişinin yoksulluk sınırının altında yaşadığı bildirildi. 
     Arjantin nüfusunun üçte biri, büyük Buenos Aires bölgesinde yoğnlaşmış bulunuyor. 
     Gayri resmi tahminler ise ülke genelinde her iki Arjantinli'den birinin yoksulluk sınırının altında yaşadığını gösteriyor. 
     





</TEXT>
</DOC>
