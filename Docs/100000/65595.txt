<DOC>
<DOCNO> 65595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/02/son/sontur06.html </URL>
<DATE> 2002/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Sosyal patlama olmaz" 
</HEADLINE>
<TEXT>

     Devlet Bakanı Kemal Derviş, yaşanan sürecin ekonomi yönetimi ve vatandaşlar açısından ciddi bir sınav niteliğinde olduğunu belirterek, "Temel makroekonomik göstergelere bakıldığında tüm kesimlerin ortak özverisi ile bu sınavın önemli bir bölümünün başarıyla tamamlanmış olduğu görülmektedir" dedi. 
     Derviş, "sosyal patlama" söylemlerine ise, "Türkiye'de sosyal bir patlama yaşanacağı konusundaki yorumlar hem doğru değildir, hem de bütünlüğü ve eşgüdümü baltalamaya yöneliktir" diye tepki gösterdi. 
     Kemal Derviş, SP Ankara Milletvekili Zeki Çelik'in, Türkiye ve Arjantin'in karşılaştırılması ve vatandaşın içinde bulunduğu ekonomik sorunlara hangi çözümlerin düşünüldüğüne ilişkin yazılı soru önergesine gönderdiği yanıtta, iki ülke arasında oldukça büyük farklılıklar bulunduğunu anlattı. Derviş şöyle dedi 
     "Sosyal ve ekonomik alandaki farklılıklar nedeniyle Arjantin'de yaşanan olaylardan yola çıkarak benzeri etkilerin Türkiye'de de olacağını söylemek doğru bir yaklaşım sayılamaz. Unutulmamalıdır ki içinden geçmekte olduğumuz süreç hem ekonomi yönetimi olarak hem de vatandaşlar olarak ciddi bir sınav niteliğindedir. Fakat temel makroekonomik göstergelere bakıldığında tüm kesimlerin ortak özverisi ve fedakarlığı ile bu sınavın önemli bir bölümünün başarıyla tamamlanmış olduğu görülmektedir." Çelik'in " Türkiye Arjantin değil, sosyal patlama olmaz' açıklamalarının dayanağı nedir " sorusuna da Bakan Derviş, "Farklılıklar ve sürecin geldiği nokta açısından, Türkiye'de sosyal bir patlama yaşanacağı konusundaki yorumlar hem doğru değildir, hem de bütünlüğü ve eşgüdümü baltalamaya yönelik söylemlerdir" yanıtını verdi. 
     Derviş, ekonomik aktivitelerin canlanmasını sağlamak amacıyla Hükümetin gerekli önlemleri almaya devam ettiğini kaydederken, "Mali sistemin yeniden yapılandırılması için alınan önlemler neticesinde ekonomi ve krizler karşısındaki kırılgan yapısını kaybedecek hem de reel sektöre sağlanacak kredi imkanları ile yeni istihdam alanları yaratılacaktır" dedi. 
     Ekonomik programın önemli ayaklarından olan sıkı maliye politikasının toplumun zayıf kesimlerini korumaya yönelik olarak sosyal alandaki reel harcamaların arttırılacağını taahhüt ettiğini anlatan Kemal Derviş, "Bu amaçla 2002 yılında eğitim, sağlık ve sosyal korumayı içeren harcama kalemlerinin GSMH'daki payının yüzde 14.5'i aşması beklenmektedir" açıklamasını yaptı. 
     
     Arjantin-Türkiye 
     Devlet Bakanı Derviş, Arjantin ve Türkiye karşılaştırmasını yaparken de şu örnekleri verdi 
     "-Latin Amerika'nın önemli ve büyük ekonomilerinden biri olan Arjantin'de 2000 yılı itibariyle kişi başına düşen milli gelir yaklaşık 7 bin 792, Türkiye'de ise 3 bin 95 ABD Dolarıdır. 
     -Türkiye'nin 2000 yılı itibariyle dış ticaret dengesi 26.7 milyar ABD Doları açık verdi. 2001 yılı ilk on ayında 
     ise dış ticaret açığımız 4.3 milyar ABD Doları düzeyine düştü. Arjantin'de ise 2000 yılı itibariyle dış ticaret dengesi 1.1 milyar ABD Doları fazla verdi. 2001 yılı ilk on ayında ise Arjantin 4.6 milyar ABD Doları dış ticaret fazlası sağladı. -2000 yılı itibariyle Arjantin'in gayrı safi milli hasılası 285 milyar ABD doları düzeyinde seyretti. Aynı dönem itibariyle Türkiye'nin GSMH'si ise 201.3 milyar ABD Doları olarak gerçekleşti. -2000 yılı itibariyle Arjantin'in ihracatının ithalatı karşılama oranı yüzde 104 iken bu oran aynı dönem itibariyle Türkiye için yüzde 51 olarak gerçekleşti. 2001 yılının ilk on aylık döneminde ise ihracatın ithalatı karşılama oranı Arjantin'de ve Türkiye'de sırasıyla yüzde 125 ve yüzde 87 olarak gerçekleşti." 
     






</TEXT>
</DOC>
