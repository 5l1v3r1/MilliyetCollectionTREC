<DOC>
<DOCNO> 50704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/05/son/sondun15.html </URL>
<DATE> 2001/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD uçaklarının hedefi Talokan kenti civarındaki mevzilerdi 
</HEADLINE>
<TEXT>

     Amerikan B-52 bombardıman uçakları, bugün Afganistan'ın kuzeyindeki Talokan kenti civarında Taliban mevzilerini hedef aldı. 
     Taliban rejimine karşı savaşan Kuzey İttifakı sözcüsü Muhammed Ebil, B-52'lerin Tacikistan sınırı yakınındaki Talokan'ın yaklaşık 50 kilometre kuzeydoğusunda bulunan 3 yeri bombaladığını ve Amerikan jetlerinin de kentin doğusunu vurduğunu söyledi. 
     Talokan, Eylül 2000'de Taliban güçlerinin eline geçinceye kadar muhalefetin başkenti durumundaydı. Talokan kentini ele geçirmeye çalışan muhalif güçler, 5. haftasına giren Amerikan bombardımanına rağmen bu hedefinde önemli bir ilerleme kaydedemedi. 
     Merkezi Pakistan'da bulunan Taliban yanlısı Afgan İslami Ajansı AIP da Amerikan savaş uçaklarının dün gece batıdaki Herat kentinde havaalanında bulunan Taliban'ın 11. tabur ve askeri tesislerini vurduğunu, bombardımanda 2 kişinin öldüğünü duyurdu. 
     Ajans, savaş uçaklarının Mezarışerif kentinin yaklaşık 103 kilometre güneyinde Keşhendeh bölgesine yaptığı saldırıda bomba isabet eden bir evde 6 sivilin öldüğünü de bildirdi. 
     AIP'in sivil kayıplara ilişkin haberleri bağımsız kaynaklarca doğrulanmadı. 
     






</TEXT>
</DOC>
