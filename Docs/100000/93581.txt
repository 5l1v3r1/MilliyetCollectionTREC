<DOC>
<DOCNO> 93581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/04/guncel/gun04.html </URL>
<DATE> 2002/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ezdiği yaya can verdi 
</HEADLINE>
<TEXT>
Bakan Aytekin’in oğlu cezaevinde 
     GURBET GÖKÇE TEKİRDAĞ DHA 

     Çevre Bakanı Fevzi Aytekin’in hız tutkusuyla tanınan oğlu Gönenç Aytekin 19 , Tekirdağ’da bir yayaya çarparak ölümüne neden oldu. Kazada 8’de 6 kusurlu bulunan Gönenç Aytekin tutuklandı. 
     Otelcilik ve Turizm Lisesi mezunu Gönenç Aytekin, 34 BF 0901 plakalı "Volkswagen Polo" marka otomobiliyle önceki gün saat 18.30’da sahilde gezintiye çıktı. Aytekin, İskele Kavşağı’nda karşıdan karşıya geçmeye çalışan İsmail Uçkan’a 37 çarptı. Ağır yaralanan Uçkan, Devlet Hastanesi’ne kaldırılırken yolda öldü. 
     Kazadan sonra gözaltına alınan ve geceyi Polis Merkezi’nde geçiren Gönenç Aytekin’in alkolsüz olduğu belirlendi. Trafik ekipleri ise 8’de 6 oranında kusurlu olduğu yönünde rapor tuttu. Görgü tanıkları da Aytekin’in kırmızı ışıkta geçtiğini öne sürdü. Gönenç Aytekin ifadesinde, "Yeşil ışık yanıyordu. Diğer arabaların önünden geçip önüme düştü. Frene bastım ama olmadı. Çok üzgünüm" dedi. Aytekin, sevk edildiği Sulh Ceza Mahkemesi’nde kaza sonucu ölüme neden olmaktan tutuklanarak cezaevine konuldu. 
     
     Bakan Çok üzgünüm 
     Çevre Bakanı Fevzi Aytekin ise gözaltındaki oğlu ile görüştükten sonra, "Çok üzgünüm. Ölenin yakınlarına Allah sabır versin. Kendimi çok huzursuz hissediyorum. Bununla ilgileneceğinize gidip Tekirdağspor’u araştırın. Zaten ölen çocuk küçükken menenjit geçirmiş ve yüzde 60 özürlü raporu var" dedi. 
     



 GÜNCEL 

















</TEXT>
</DOC>
