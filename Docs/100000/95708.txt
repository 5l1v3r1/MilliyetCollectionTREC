<DOC>
<DOCNO> 95708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/15/dunya/adun.html </URL>
<DATE> 2002/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Chirac’ı vuracaktı 
</HEADLINE>
<TEXT>

Paris’teki milli gün kutlamalarında, Cumhurbaşkanı Chirac’a tüfekle bir el ateş eden neo-Nazi saldırgan ikinci eli ateşleyemeden kıskıvrak yakalandı 
     PARİS Milliyet 

     Fransa’da "milli gün" olarak kutlanan Fransız Devrimi’nin yıldönümü münasebetiyle düzenlenen törenler, Fransa Cumhurbaşkanı Jacques Chirac’ın üstü açık tören aracından halkı selamlayarak geçişi sırasında, kaldırımda biriken kalabalığın arasındaki bir neo - Nazi teröristin tüfeğini Cumhurbaşkanı’na doğrultarak ateşlemesiyle gölgelendi. 
     Paris’in ünlü Champs - Elysees Bulvarı’nın Zafer Takı’na yakın kesiminde meydana gelen olay, polisin atak davranmasıyla büyümeden önlendi ve Maxime Brunerie adlı 25 yaşındaki saldırgan ikinci eli ateşleyemeden kıskıvrak yakalandı. Saldırganın 22 kalibrelik tüfeği tören alanına bir gitar kutusu içinde getirdiği anlaşıldı. Görgü tanıkları, Chirac’ın geçişinin hemen ardından saldırganın gitar kutusundan tüfeğini çıkararak ateşlediğini ancak çevredeki insanların bağırışları üzerine polisin hemen harekete geçtiğini anlattılar. 
     France 2 televizyonu Brunerie’nin polise verdiği ilk ifadede "Silahımı Chirac’ı öldürmek amacıyla ateşledim" dediğini haber verdi. Saldırganın daha önce aşırı sağcı eylemlere katılmış bir kişi olduğu belirtildi. Chirac’ın eşi Bernadette Chirac da, saldırganın niyetinin kocasını öldürmek olduğunu söylerken, "Amaç, apaçık ortada" dedi. Törenler saldırı olayına rağmen aksamadan devam etti. Chirac’ın ise kendisine karşı düzenlenen saldırıdan tören sırasında haberdar dahi olmadığı haber verildi. 
     
Tüfek gitar kutusundaydı      Tüfeğini bir gitar kutusunun içine gizleyerek tören alanına getiren ruhsal dengesi bozuk olduğu belirtilen saldırgan polis tarafından anında etkisiz hale getirildi. Cumhurbaşkanı Chirac ise kendisine karşı düzenlenen saldırıdan habersiz halkı selamlayarak törene devam etti. 
     



 DÜNYA 










</TEXT>
</DOC>
