<DOC>
<DOCNO> 72156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/son/sondun31.html </URL>
<DATE> 2002/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail basını "Savaşın nedeni ABD temsilcisi Anthony Zinni" 
</HEADLINE>
<TEXT>

     ABD'nin bölgeye özel temsilcisi Anthony Zinni'yi gönderme kararıyla başlattığı barış girişimi savaş getirdi. İsrail Ordusu, Filistinlilere karşı Lübnan savaşından bu yana en geniş kapsamlı askeri operasyonlarını başlatırken, Filistinliler bu operasyonların Zinni'nin misyonunu tamamen geçersiz kılacağını belirttiler. 
     Yediot Ahronot Gazetesi, yorumunda, sert operasyonların nedeninin Zini'nin ziyareti olduğunu belirtti. Gazete, Başbakan Ariel Şaron'un sert operasyonlarını Zinni gelinceye kadar sürdüreceğini, kazanılan toprakları Zinni ile görüşmelerde pazarlık kartı olarak kullanmayı planladığını öne sürdü. 
     Yorumda, ''İsrail Ordusu, Zinni ile yapılan görüşmeler sırasında teker teker kritik noktalardan çekilerek, böylece kalabalık bir odaya bir keçinin sokulup çıkarılmasından sonra hissedilen yapay ferahlık duygusunun yaratılacağı'' görüşü savunuldu. 
     Bir askeri yetkilinin, ''operasyonların amacının, Zinni ile yapılacak görüşmelere güçlü oturmak'' şeklindeki sözlerine yer verilen yorumda, ''galip İsrail'' imajıyla Filistinlilerin morali bozulurken, intihar saldırılarıyla sarsılan İsrail halkının moralinin düzeltilmesinin amaçlandığı kaydedildi. 
     
     "Saldırılar sürerse operasyonlar da sürer" 
     Bu arada, Şaron'un danışmanı Raanan Gissin, Zinni'nin gelişinden sonra da Filistinlilerin saldırılarını sürdürmesi halinde askeri operasyonların süreceğini söyledi. 
     Gissin, IMRA ajansına verdiği demeçte, öncelikle derhal bir ateşkese gidilmesini içeren Tenet belgesinin uygulanabilmesi için de önce görüşmeler yapılması gerektiğini söyledi. Gissin, belgeye dayanarak kimsenin İsrail'i kendini savunma hakkından alıkoyamayacağını belirtti. 
     Bu sözler, Zinni'nin Tenet belgesini taraflara uygulatmada büyük güçlükle karşılaşacağının işareti olarak değerlendirilirken, Şaron'un izlediği taktik konusunda da kafaları karıştırdı. 
     
     Şaron'un taktiği kafaları karıştırdı 
     Şaron'un diplomatik platformda yumuşama işaretleri verirken sert operasyonlarla Filistinlileri vurmayı sürdürmesi sağın da kafasını karıştırdı. 
     ''Filistinlilere verilen ödünler'' nedeniyle kaolisyondan ayrılma kararı alan aşırı sağ, devam eden sert askeri operasyonlar nedeniyle şaşkına döndü. Likud'lu bakanlar da Şaron'un taktiğini anlayamamaktan yakındı. Eğitim Bakanı Limor Livnat, ''Kafamız karıştı. Bir yandan vuruyoruz, öte yandan görüşmeye oturuyoruz. Bu çelişki bizi rahatsız ediyor'' dedi. 
     Kamu düzeni Uzi Landau'nun da, ''7 günlük sessizlik'' kuralından vazgeçtiği için Şaron'a ''Nereye doğru gidiyorsun Ne oldu da başaşağı döndün Bize danışmadığına göre bu attığın adımları hangi güvenlik uzmanlarına danışıyorsun '' dediği belirtildi. 
     İşçi Partili bakanlar ise ''7 günlük sessizlik'' kuralının zaten İsrail tarafından konulan bir önkoşul olduğunu hatırlatarak, bundan vazgeçilmesinin temel bir değişiklik olmadığını sadece bir taktik değişikliği olduğunu belirttiler. 
     






</TEXT>
</DOC>
