<DOC>
<DOCNO> 52040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/13/son/sondun04.html </URL>
<DATE> 2001/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey İttifakı Herat kentine de girdi... 
</HEADLINE>
<TEXT>

     Afganistan'da Kuzey İttifakı'nın, başkent Kabil'den doğudaki Celalabad kentine giden yolda ilerlediği bildirildi. 
     Merkezi Pakistan'da bulunan Afgan İslami Basın Ajansı, Kuzey İttifakı'nın, Kapisa eyaletini aldıktan sonra, Kabil'den 50 kilometre uzaklıktaki yolu ele geçirdiğini duyurdu. 
     Ajans, Taliban karşıtı güçlerin, Kabil-Celalabad yolu üzerindeki Naglu barajını ele geçirdiklerini, Taliban'ın, askerlerini Kabil'den yaklaşık 70 kilometre uzaklıktaki Sarobi kentinde topladığını belirtti. 
     
     İsmail Han Herat'ta 
     Bu arada, Kuzey İttifakı komutanlarından İsmail Han'ın, 4 bin savaşçısı ile sabaha karşı, Afganistan'ın batısında bulunan Herat kentine girdiği bildirildi. 
     Komutanın sözcüsü, uydu telefonuyla yaptığı açıklamada, İsmail Han'ın, Badgis eyaletinin kontrolünü eline aldıktan sonra Herat'a girdiğini söyledi. 
     Sözcü, Herat'ta tam kontrolü sağladıklarını kaydetti. 
     Taliban, Herat'ı ele geçirdiği 1995 yılında, İsmail Han'ı zorunlu olarak kentten ayrılmaya itmişti. 
     






</TEXT>
</DOC>
