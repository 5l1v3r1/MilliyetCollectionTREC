<DOC>
<DOCNO> 65974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/05/spor/yurundul.html </URL>
<DATE> 2002/02/05/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Galatasaray’ı bekleyen tehlikeler 
</HEADLINE>
<TEXT>

     Galatasaray’ın bugüne kadar Avrupa ve lig kulvarında zorlu trafikteki başarılarında en önemli etken, makina gibi işleyen oturmuş sistemdir. Aslında Lucescu genelde iyi işler yaptı. İki senedir fazla sayıda kilit oyuncuları yurt dışına transfer oldular. Yeni gelenlerle aynı düzene devam etmek, bütün futbolcuları her an hazır halde tutabilmek hiç de kolay değil. Hele Hakan Şükür’e alternatif bulmak ise imkansız. 
     Ligin ikinci yarısında Galatasaray’da saha içinde belirgin bir kopukluk var. Oyunun kontrolü istenilen biçimde süreklilik kazanmıyor. Takımın artıları bölüm bölüm sahneye çıkıyor. Bizce en önemli rahatsızlık orta sahanın yeni teşekkülü. Lucescu’nun bu bölgede düşündüğü isimler Batista, Ayhan, Berkant, Hasan Şaş ve Ergün. Ergün’ü de zaman zaman defansın solunda görevlendiriyor. Batista koşan, yürekli, savaşçı iyi bir oyuncu. Ancak biraz dağınık. Ayrıca arkadaşlarının özelliklerini yeterince tanımıyor. Berkant kuvvetli, yetenekli, golcü, ama oyunu çabuk düşünemiyor, pas seçimlerini yanlış yapıyor. Ve de kontrolsüz. Hasan Şaş, yapısı itibarıyla ön planda adam eksilten dripling yapmayı unutuyor. Ayhan çok formda, faydalı ama ön libero özelliklerine sahip değil. 
     Lucescu’nun eldeki kadroya göre ana taktik ilkesi, yüksek tempolu presle rakibi kendi sahasına hapsetmek, gerektiği zamanlarda da kontrollü anlayışa geçip oyuna her an hükmedebilmek. Ancak yeni orta saha kontrollü anlayışı uygulayamıyor. Hep ileriye doğru oynamayı ve presi düşünüyorlar. Bu yüzden deplasmanlarda iyi direnen, ayağa paslarla ileriye çabuk ve organize çıkabilen takımlar, Galatasaray kalesinde üretkenlik sağlıyor. Ön libero özelliklerine sahip olmayan Ayhan, rakip ataklarda yer seçimini ayarlayamıyor, defans blokuyla yakın bütünleşmeyi sağlayamıyor. Tandem uygulamasının da bu eksiklikleri kaldırması mümkün değil. Lucescu’nun bir çözüm bulması şart. 
     Galatasaray’ı önümüzdeki haftalarda hem lig, hem Avrupa kulvarında bekleyen ciddi tehlikeler var. Emre ve Hasan Şaş sakatlandı. Emre çıktıktan sonra Antalyaspor hava toplarından, Galatasaray savunmasına açık bir üstünlük sağladı. Altı gün arayla hayati önem taşıyan iki Liverpool sınavı var. Capone da cezalı. Batista’nın da oynamayacağı düşünülürse Bülent Akın, Suat gibi defansif yönleri iyi orta saha oyuncularını hazır hale getirmek lazım. Hakan Ünsal kazanılmalı. Ayrıca sakatlık problemleri ağır trafikten daha da fazlalaşabilir. Ligdeki deplasmanlar da çok zor olacak. Puan cetvelinin dibi ateşten gömlek. Galatasaraylı futbolcuların tansiyonu yüksek maçları kaldıracak sinir yapıları da yok. Hele yorgunluk bu handikapı daha da arttırır. Kısacası Lucescu için sıkıntılı günler kapıda... 
     



 SPOR 


























</TEXT>
</DOC>
