<DOC>
<DOCNO> 98045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/26/ekonomi/eko05.html </URL>
<DATE> 2002/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa başkanına temettü sınırı... 
</HEADLINE>
<TEXT>

İMKB başkanlarının bundan sonra alacağı ikramiye, huzur hakkı ve primler, yıllık ücret toplamını geçemeyecek 
     Bakanlar Kurulu’nun, borsa başkanının temettü gelirlerinin yıllık ücret tutarıyla sınırlandırılmasına yönelik olarak, menkul kıymet borsalarının kuruluş ve çalışma esasları hakkındaki yönetmelik değişikliği kararı, Resmi Gazete’de yayımlandı. 
     
     Başkanın payı azaltıldı 
     Değişikliğe göre, borsa başkanı ve personelinin, borsayı temsilen görev yapmakta olduğu iştiraklerden alacağı ikramiye, huzur hakkı, prim ve her ne ad altında olursa olsun, benzeri yıllık nakdi menfaatlerin toplamı, aynı yıl içinde borsadan aldığı yıllık ücret toplamını geçemeyecek. 
     Bu düzenleme, Takasbank’tan aldığı yüksek temettü miktarı tartışma konusu olan İMKB Başkanı Osman Birsen’i de etkileyecek. Takasbank’ın 22 Mart’ta yapılan Genel Kurulu’nda, 2001 yılı karı olan 40 trilyon 783 milyar liradan 1.8 trilyon lirasının, temettü ikramiyesi olarak Yönetim Kurulu Başkanı Osman Birsen ile bankanın öteki yöneticileri ve personeline dağıtılması kararı alınmıştı. 
     Takasbank Yönetim Kurulu’nun dağıtılacak ikramiyeyi 2.4 trilyon lira olarak belirleyen önerisi daha sonra 1 trilyon 811 milyar lira olarak kabul edilirken, Birsen’in alacağı pay da yüzde 13.59’dan, yüzde 12.87’ye düşürülmüştü. Bu orana göre Birsen’in alacağı brüt temettü ikramiyesi 233 milyar lira olarak hesaplanmıştı. 
     



 EKONOMİ 


















</TEXT>
</DOC>
