<DOC>
<DOCNO> 84702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/spor/spo09.html </URL>
<DATE> 2002/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bafana Bafana, kötü yolda 
</HEADLINE>
<TEXT>

G.Afrika yeni hocası Sono ile sabit bir takım kurmasına rağmen, Afrika Kupası’nda yaşadığı kötü tecrübe ile Dünya Kupası için iyi sinyaller vermedi 
     B Grubu 

     En büyük favori olarak gittikleri Afrika Kupası’nda ilk dört maçın üçünde gol atamayarak ve çeyrek finalde Mali’ye elenerek büyük hayal kırıklığı yaşadılar. Ve Portekizli hocaları Queiroz’la yollarını ayırıp, Jomo Sono’yu göreve getirdiler. 
     Sono sadece Avrupa’da oynayan oyunculara değil, kendi liglerindekileri de kadroya almaya başladı ve daha sabit bir takım kurdu. Queiroz bunu hiç yapamamış ve elemelerde 42 oyuncu kullanarak kupaya gitme hakkı kazanan takımlar arasında bu dalda 4. olmuştu. İyi bir savunmaları vardı. Elemelerde hiç yenilmeyip, sadece 3 gol yediler. Ama Afrika Kupası’nda 3 maçta 4 gol gördüler kalelerinde. Bunun yanı sıra Avrupa’da oynayan futbolcuları, Mc Carthy, Fortune ve Barlett eski formlarında değiller. Peki Sono’nun planı daha başarılı mı oldu Hayır Gruptan çıkmaları gerçek bir sürpriz olur. Hatta puan almaları bile... 
     
Yıldız adayı      Bennie McCarthy 
     DÜNYA Kupası finallerinde gol atan ilk Güney Afrikalı oyuncu McCarthy. Bennie Seven Stars’tan Ajax’a geldiği dönemde müthiş bir çıkış yapmış ve büyük kulüplerin izlediği oyuncu olmuştu. 19 yaşında bir cevherdi, ama beklenen çıkışı yapamadı. En büyük kulüplere gidemedi. Celta Vigo’ya transferinin ilk senesinde 8 gol attı, ama sonra iki sezonu boş geçirip, Porto’ya kiralandı. Portekiz’deki performansı daha iyiydi ve 11 maçta 12 gol atmayı başardı. Şimdi bu Dünya Kupası onun yine 4 yıl önceki cevhere dönüşmesi için büyük fırsat 
     

</TEXT>
</DOC>
