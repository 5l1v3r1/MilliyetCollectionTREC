<DOC>
<DOCNO> 63870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/24/guncel/agun.html </URL>
<DATE> 2002/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
1 bakanlık 2 skandal 
</HEADLINE>
<TEXT>
Biz 10 indirimi boşuna tartışmışız 
Aynı firmanın aynı adlı ilaçlarına dört katı fiyat farkı verildiği ortaya çıktı. Bir yandan taneyle ilacı savunan bakanlık, bir yandan da firmaların tablet sayısı artırma talebini onayladı... 
     AYŞEGÜL AYDOĞAN İstanbul 

     Sağlık Bakanlığı, tasarruf amacıyla "tane ile ilaç" ve "ilaç fiyatlarında indirim" konularını büyük tartışmalarla Türkiye’nin gündemine taşırken, iki ayrı skandala imza attı. 
     İlaçların üzerinde yazılı bulunan fiyattan yüzde 10 indirim uygulaması başlatan bakanlık, aynı firma tarafından üretilen ve aynı adı taşıyan ilaçlara üç - dört katı fiyat farkı verdi. Haftalardır taneyle ilacı savunan bakanlık, firmaların kutulardaki tablet sayısını artırma talebine de onay verdi. 
     Yıllardır 500 miligramlık dozu piyasada bulunan 14 tabletlik Proxacin’in 9 milyon 820 bin lira bir süre önce 750 miligramlık dozları piyasaya sürüldü. Yeni dozajlı ilaç da 14 tabletlik ancak etiket fiyatı ise tam 32 milyon 550 bin lira... 
     İdealist Eczacılar Derneği Başkanı Nezih Bayındır, ilaçta indirim tartışılırken ilaç fiyatlarını artıran nedenler üzerinde durulmadığını söyleyerek, "Sorgulanması gereken konu bu. Firmalar ilaçlarının yeni formlarını çıkararak ya da miligramlarını artırarak, fiyatlarının yükselmesine neden oluyor" iddiasında bulundu. 
     
     Amaç aldatmak’ 
     Tablet sayısını artırmayı da "aldatmaca" olarak tanımlayan Bayındır, şu görüşleri savundu "Bunlar ilaç fiyatlarını artırmak, ilacın tüketimine yönelik yapılan oyunlar. 
     Avrupa’da içinde 30 tane olan ilaçlar Türkiye’de 28 tablet üretilmektedir. Çünkü Emekli Sandığı, Bağ - Kur gibi kurumlar raporlu hastalarda bir aylık ilacı karşılamaktadırlar. 28 tane kullanınca hasta ikinci kutuyu almak zorunda kalıyor. Bakanlığın firmaların getirdiği ilaç fiyatındaki artış teklifini onaylamak için 10 günlük bir süresi var. İnceleme yapmıyorlar. Bakanlık görevini ihmal ediyor." 
     
Bakanlık İlaçların yeni formu pahalı      Sağlık Bakanlığı İlaç Eczacılık Genel Müdürü Orhan Canbolat, piyasada sadece biyoeşdeğerlik çalışması yapılan ilaçların fiyatının arttığını söyledi. İlaçların piyasaya yeni çıkan formlarına ruhsat alabilmeleri için biyoeşdeğerlilik şartı getirdiklerini kaydeden Canbolat, "Biyoeşdeğerlik araştırmasıyla orjinalinin aynısıdır ya da değildir deniyor. Eşdeğer olunca da orijinal ilacın fiyatına yaklaştırmak gerekiyor. Bu nedenle aynı ilacın yeni formları daha pahalı oluyor" dedi. Canbolat, tablet sayısının artırılmasına da sıcak bakmadıkları ancak bazı hastalıkların tedavisi gereği firmaların taleplerine onay verdiklerini söyledi. 
     
Eczacılar Odası Haksız bir rant      İstanbul Eczacı Odası Başkanı Zafer Kaplan, "Bunlar çarpıcı örnek. Biyoeşdeğerlilik çalışması yapılsa bile fiyatlar bu kadar artmamalı. Orjinal ilaçtan yüzde 30 - 40 daha ucuz olması lazım eşdeğer ilacın. Bizde eşdeğer ilaç amacına uygun uygulanmıyor. Haksız bir rant elde ediliyor" diye konuştu. Fako İlaç’tan Arif Yiğit ise, "Piyasada böyle bir çarpıklık var. Firma açısından da ters bir durum. Neden bu kadar fiyat farkı diye sürekli soruluyor. Artık 750’lik kullanılır hale geldi. 500’lüğün biyoeşdeğerliğini yaptırmadık, çünkü etkisi azaldı. Bir süre sonra pazardan kaldıracağız" dedi. 
     

</TEXT>
</DOC>
