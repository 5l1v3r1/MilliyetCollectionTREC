<DOC>
<DOCNO> 85289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/son/sonspo03.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbolda "üç büyükler" kayıp... 
</HEADLINE>
<TEXT>

     Futbolda şampiyonlukları kendi aralarında paylaşan ve bu sezon ''Yıldız Savaşları'' yapan ''Üç büyükler'' Galatasaray, Fenerbahçe ve Beşiktaş, basketbolda play-off finaline ve şampiyonluğa hasret kaldılar. 
     Basketbolda bu sezon da play-off final serisi iki müessese kulübü Efes Pilsen ile Ülkerspor arasında yapılırken, ''Üç büyükler'' 2001-2002 sezonunda hem Türkiye Kupası'nda hem de play-off finalinde yer almadılar. 
     Türkiye Kupası'nda Aydın'da yapılan maçlarda Fenerbahçe'yi eleyen Galatasaray, Darüşşafaka'ya elenirken, Beşiktaş, Çanakkale'de Ülkerspor'a mağlup olunca, ''Üç büyükler''den hiçbiri dörtlü finalde mücadele edemedi. 
     12 takımlı ligi Beşiktaş 7., Galatasaray 8., Fenerbahçe'de 9. tamamladı. Play-off birinci turunda eşleştiği ezeli rakibi Galatasaray'ı eleyen Fenerbahçe, 2. turda Efes Pilsen'e iki maçta da boyun eğdi. İlk turda İTÜ'yü saf dışı bırakan Beşiktaş ise, 2. turda Ülkerspor'a üstünlük kuramadı ve elendi. 
     
     PLAY-OFF'DA FİNALİ UNUTTULAR 
     1983 sezonundan beri uygulanan play-off'da ''Üç büyükler'' final oynamayı unuttu. 
     4 kez play-off finalisti olan Fenerbahçe, en son 1994-95 sezonunda final oynadı. Finalde 4-2'lik seri ile şampiyonluğu Ülkerspor'a kaptıran sarı-lacivertliler, bir daha play-off finali oynayamadı. 
     Ezeli rakibi gibi 4 kez play-off finali oynayan Galatasaray ise, en son 1989-90 sezonunda finalist oldu. Paşabahçe'ye 3-1 üstünlük kurarak şampiyon olan Galatasaray, bir daha finale çıkamadı. 
     Galatasaray ile Fenerbahçe, play-off final serisinde tarihte bir kez karşı karşıya geldi. 1984-85 sezonunda yapılan final serisinde rakibine 2-1 üstünlük kuran sarı-kırmızılılar, şampiyonluğa ulaştı. 
     ''Üç büyükler'' içinde play-off final heyecanı yaşayamayan tek kulüp Beşiktaş oldu. Siyah-beyazlılar, bugüne dek play-off'da finale çıkmayı başaramadı. 
     
     BİTMEYEN ŞAMPİYONLUK HASRETİ 
     Erkekler Birinci Ligi'nde ''Üç büyükler'' şampiyonluğa hasret kaldılar. 
     Ligde Fenerbahçe 10, Galatasaray 11, Beşiktaş ise tam 26 yıldır şampiyonluk yüzü görmedi. 
     1990-91 sezonunda play-off finalinde TOFAŞ'a 3-2 üstünlük kurarak ilk ve tek şampiyonluğuna ulaşan Fenerbahçe, bu sezondan sonra 1992-93'de Efes Pilsen ve 1994-95 sezonunda da Ülkerspor ile final oynamasına rağmen, kupayı kazanamadı. 
     Futbolda şampiyonluk sayısını 15'e çıkaran ve basketbolda ''3 Büyükler'' içinde 4 şampiyonlukla en fazla şampiyonluk kazanan takım durumunda bulunan Galatasaray, son şampiyonluğunu 1989-90 sezonunda yaşadı. Sarı-kırmızılılar, play-off finalinde 1984-85'de Fenerbahçe'ye, 1985-86'da da Efes Pilsen'e üstünlük kurarak, iki yıl üst üste şampiyonluk kupasını müzesine götürmüştü. 
     ''Üç büyükler'' içinde şampiyonluğa en uzun süre hasret kalan takım olan Beşiktaş ise, 1974-75 sezonunda ilk ve tek şampiyonluğunu kazandı. 
     
     MÜESSESE KULÜPLERİ ŞAMPİYONLUĞA AMBARGO KOYDU 
     Basketbolda müessese kulüpleri son 10 sezondur şampiyonluğa adeta ambargo koydular. Fenerbahçe'nin şampiyon olduğu 1990-91 sezonunun ardından 1991-92 sezonundan beri Efes Pilsen 5, Ülkerspor 3 ve ligden çekilen TOFAŞ da 2 kez şampiyonluk kupasını müzelerine götürdü. 
     Bu sezon da yine Efes Pilsen veya Ülkerspor, play-off final serisi sonunda şampiyonluk sevinci yaşayacak. 
     





</TEXT>
</DOC>
