<DOC>
<DOCNO> 83081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/son/sonspo09.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray 2. Başkanı "Yabancı transferinde acelemiz yok" 
</HEADLINE>
<TEXT>

     Galatasaray Kulübü İkinci Başkanı ve Basın Sözcüsü Ali Dürüst, yabancı transferinde acele edip stres yaşamaya gerek bulunmadığını söyledi. 
     Dürüst, Florya Metin Oktay Tesisleri Basın Merkezi'nde medya mensuplarının yapılacak transferlerle ilgili sorularını yanıtladı. 
     Transferde şu anda yabancı oyuncularla ilgili netleşen bir durumun söz konusu olmadığını dile getiren Dürüst, ''Teknik direktörümüz Fatih Terim, yabancı oyuncularla konuşup kiralık durumda bulunanlarla ilgili kararını verecek. Henüz netleşen bir şey yok. Giden oyuncular belli olduktan sonra transferlerimizi yaparız'' diye konuştu. 
     Sergen için Siirt Jet-Pa Spor ile görüştüklerini ve gelişmeleri beklediklerini söyleyen Dürüst, Terim'in bu oyuncunun kalmasını istediğini dile getirdi. 
     
     Mondragon'da indirim istenecek 
     Ali Dürüst, Mondragon ile daha önce yapılan sözleşmede belirlenen bonservis bedelinin günün şartlarına uygun olmadığını belirtti. 
     Fransa'nın Metz takımıyla gelecek hafta görüşmeleri sürdüreceklerini kaydeden Dürüst, bu oyuncunun bonservisinde indirim talep edeceklerini söyledi. 
     Dürüst, prensipte anlaştıkları Murat Erdoğan için de transfer döneminde gerekli uygulamayı yapacaklarını, Fatih Terim'in bu oyuncunun alınmasını istediğini bildirdi. Beşiktaş ve Fenerbahçe'den herhangi bir futbolcuya talip olmadıklarını belirten Dürüst, İnter'de forma giyen Okan Buruk'la ilgili de görüşmelerinin bulunmadığını anlattı. 
     Dürüst, Fatih Terim'in gelmesi sonrasında yönetim kurulu içinde sıkıntının bulunup bulunmadığı şeklindeki bir soru üzerine de ''Artık Galatasaray bu olayların üzerindedir. Bunlar sadece spekülasyondur. Herkes yerli yerinde duruyor. Bir sıkıntı yok'' açıklamasını yaptı. 
     Ali Dürüst, Birinci Süper Futbol Ligi'nde şampiyon olarak 3. 
     yıldızı takmalarının ardından kendilerinin kutlamaları bitirdiğine dikkat çekerek, ''Ancak taraftarlarımız gelecek sezona kadar kutlamaları sürdürsün'' dedi. 
     Elbirliğiyle yeni sezona hazırlanmaya başladıklarını dile getiren Dürüst, hedeflerinin ise gelecek sezonda da Türkiye Ligi şampiyonluğunu kazanmak ve ilk defa direkt olarak katıldıkları Avrupa Şampiyonlar Ligi'nde final oynamak olduğunu sözlerine ekledi. 
     





</TEXT>
</DOC>
