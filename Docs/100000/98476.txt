<DOC>
<DOCNO> 98476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/28/son/sondun02.html </URL>
<DATE> 2002/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Michael Jackson borç batağında... 
</HEADLINE>
<TEXT>

     Pop müziğinin kralı Michael Jackson'ın ''müsrif yaşantısı'' ve son albümünün başarısızlığı yüzünden 200 milyon dolar borca girdiği belirtiliyor. 
     Eski menejeri Myung Ho Lee, 12 milyon dolar alacağı için Jackson'a dava açarken, bir dönemin pop ilahının ''düşüncesiz ve müsrif yaşantısı'' yüzünden borç içinde yüzdüğünü söyledi. 
     Lee, pop kralının her ay çiftliğine 250 bin dolar harcadığını, eczane masrafının 10 bin dolar olduğunu ve 2000 yılında cilt uzmanına 25 bin dolar ödediğini anlattı. 
     Michael Jackson'ın 1998'de Beatles kataloğunu satın alırken bankaya 140 milyon dolar borçlandığını, ayrıca 1999 ve 2000'de de 30'ar milyon dolar borç aldığını belirten Lee, popçunun sadece limuzin 
     kiralamaya 214 bin dolar harcadığını söyledi. 
     Jackson, avukatlara ve halkla ilişkiler firmalarına yüzbinlerce dolar para öderken, boşandığı karısı Deborah Rowe'a 1,5 milyon dolar vermişti. 
     Los Angeles Yüksek Mahkemesi'nde dava açan Lee, Jackson'ın çok sevdiği arkadaşı Prenses Diana'nın ölümü nedeniyle çıkmadığı konserler için de 170 bin dolar ödeme yaptığını açıkladı. 
     Son albümü ''Invincible'' ile beklediği satışı yapamayan Jackson, bir süre önce Sony Plak Şirketi'nin yöneticisi Tony Mottola'yı başarısızlığın nedeni olarak göstermiş ve kendisini ırkçılıkla suçlamıştı. 
     





</TEXT>
</DOC>
