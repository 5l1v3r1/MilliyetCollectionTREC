<DOC>
<DOCNO> 80346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/25/son/soneko02.html </URL>
<DATE> 2002/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Siyasal değişim ve seçim, ekonomik yapıyı etkilemez" 
</HEADLINE>
<TEXT>

     Devlet Bakan Kemal Derviş, Türkiye'de ekonomik reformların birçoğunun geriye dönülmez nitelik kazandığını belirterek ''bu çerçevede siyasal değişiklikler, seçim ve tartışmaların Türkiye'deki ekonomik yapıyı çok fazla etkilemez'' dedi. 
     Derviş, Washington'da Dünya Bankası Başkan Yardımcısı Johannes Lynn ile 1 milyar 350 milyon dolar tutarındaki ''İkinci Program Amaçlı Mali Sektör ve Kamu Sektörü Uyum Kredisi'' anlaşmasını imzaladıktan sonra basın mensuplarının sorularını yanıtladı. 
     Ekonomik program çerçevesinde gerçekleştirilen reformlarla sağlam bir yapı oluşturulduğunu belirten Derviş yapılan bu reformların geri döndürülmesinin kolay olmayacağını söyledi. 
     Merkez Bankası'nın bağımsız politikalarının devam edeceğini, mali politikaların önemini herkesin anladığını kaydeden Derviş, ''ucuz popülizmin prim yapmasını beklemiyorum'' diye konuştu. 
     
     Siyaset kararı 
     Kendisinin siyasete atılıp atılmayacağı yolundaki sorulara yanıt veren Derviş, bu konuda spekülasyon yapmak istemediğini söyledi. 
     Krizin özellikle dar gelirlilerde hasar yarattığını belirten Dervis sözlerine şöyle devam etti 
     ''Fakat bu en kötü günleri geride bıraktık. Program için çabalar sürüyor. En geç iki yıl sonra seçim var. O zaman belli değişiklikler de olacak. Ama bu, bugünün konusu değil. Hepimizin çok işi var. 
     Bunlara odaklanmak gerekiyor. Ben de ne yapacağımı, kesin karar verdiğimde sizinle paylaşırım. Şu anda ben de önümü tam olarak göremiyorum. Şu sırada uyumlu çalışmak istiyorum'' dedi. Derviş, kriz sırasında dışardan gelen bir teknokrat olarak görev yapmasının daha kolay kabul edildiğini belirtti. 
     Uluslararası Para Fonu IMF'nin son değerlendirme raporunda Türkiye'ye ilişkin sonuçların olumlu olduğuna değinen Derviş, finansal krizin bittiğinin vurgulandığını söyledi. Ancak sorunların bitmediğinin altını çizen Derviş sürdürülebilir büyüme ve istihdam konularına işaret etti. 
     Derviş, Türkiye'de sürdürülebilir büyümenin yüzde 6-7'ye ulaşması için, yapısal reformların devam etmesi ve herkesin bu çerçevede hareket etmesine bağlı olduğunu söyledi. Derviş, yüzde 3'lük büyüme ve yüzde 35'lik enflasyon hedeflerinin ulaşılabilir olduğunu yineledi. 
     Reform yasalarının çıktığına işaret eden Derviş, ancak önemli olanın, bu yasaları yaşama geçirmek olduğunu da vurguladı. 
     Bakan Derviş, ''bir daha 1994, 1999 ve 2001 güven kayıplarına uğramamamız lazım'' dedi. Büyüme sürecinde Avrupa Birliği boyutunun önem taşıdığını belirten Derviş, dış yatırımların gelmesinin önemli olduğunu kaydetti. 
     
     "Kur spekülasyonları tehlikeli" 
     Derviş, döviz kurundaki dalgalanmaya ilişkin sorulara karşılık, ''aşırı kayıp, kazanç sorun yaratıyor. Ancak zamanla dengeye ulaşacak. 
     Türkiye'deki 3 ay içindeki ihracat rakamları kötü değil. Serbest kura hepimiz katlanacağız. Kur, gerçek yerine zaman içinde oturacak'' dedi. 
     Kur spekülasyonlarının tehlikeli olduğunu vurgulayan Derviş, ''zamanında 1 milyon 650 bin TL'dan dolar alan kaybetti. Açık pozisyondan spekülatif kar etmek isteyen varsa uyarıyoruz. Kur üzerine yapılan spekülasyonlar tehlikelidir. Kısa vadede parasal akımlara dayalı hareketler başarılı olmaz'' diye konuştu. 
     Vergi konusuna da değinen Derviş, vergide spekülatif belirsizliklerin iyi olmadığını belirterek, Maliye Bakanı Sümer Oral'ın yakında bu konuda açıklama yapacağını söyledi. 
     Washington'da bulunduğu süre içinde ABD Hazine Bakanı Paul O'Neill ve yardımcısı John Taylor ile görüştüğünü belirten Derviş, bugün de ABD Merkez Bankası Başkanı Alan Greenspan ile biraraya geleceğini kaydetti. 
     Derviş, ''Greenspan, dünya ekonomisi açısından çok önemli bir isim. Dünya ekonomisinin nereye gittiği konusunda onu dinlemek benim için önemli ve yararlı olacak'' dedi. Bu toplantı, bakan olarak göreve başlamasından bu yana Derviş'in, Greenspan ile ilk görüşmesi olacak. 
     





</TEXT>
</DOC>
