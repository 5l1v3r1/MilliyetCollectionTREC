<DOC>
<DOCNO> 90733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/son/sondun41.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kudüs'teki intihar saldırısında ölü sayısı 7'e yükseldi 
</HEADLINE>
<TEXT>

     Kudüs'te bu akşam meydana gelen intihar saldırısında ölü sayısı 7'ye yükseldi. 
     İsrailli yetkililer, ölü sayısının 7'ye yükseldiğini açıklarken, yaralı sayısının 35-40 civarında olduğuna dair bilgiler geliyor. 
     Kudüs'ün Fransız Tepesi Mahallesi'nde, bu akşam yerel saatle 19.10'da meydana gelen patlamanın, bir intihar eylemi olduğu 
     belirtildi. 
     Polis kaynakları, intihar eylemcisinin, Audi marka kırmızı bir arabayla olay yerine geldiğini, araçtan indikten sonra da kalabalık bir kavşakta bulunan otobüs durağı yakınında kendisini havaya uçurduğunu söyledi. 
     Kaynaklar, aracın hızla kaçarak Doğu Kudüs'teki Filistin mahallelerinde kaybolduğunu, olay yerindeki 2 polisin saldırganı durdurmaya çalıştığını, ancak başaramadığını belirtti. 
     Saldırı sonrasında bölgede başka patlayıcıların olup almadığı araştırılıyor. 
     Kudüs'te dün de bir Hamas militanı intihar saldırısında bulunmuş, olayda 19 kişi ölmüş, 70 civarında kişi yaralanmıştı. 
     
     EL AKSA ŞEHİTLERİ ÜSTLENDİ 
     Lübnan'daki Hizbullah örgütünün televizyonunun haberine göre, Filistin Lideri Yaser Arafat'ın El Fetih Örgütü'ne bağlı El Aksa Şehitleri, saldırının sorumluluğunu üstlendi. 
     
     İSRAİL ''SORUMLU FİLİSTİN'' 
     Bu arada, İsrail Hükümet Sözcüsü Arieh Mekel, bu akşamki saldırının ardından yaptığı açıklamada, vatandaşlarını korumak için gerekli tedbirleri alacaklarını açıkladı. Mekel, bu saldırının sorumlusunun, Filistin Özerk Yönetimi ve Filistin Lideri Yaser Arafat olduğunu söyledi. 
     
     ''ORTADOĞU PLANININ AÇIKLANMASI İÇİN ZAMAN UYGUN DEĞİL'' 
     Bu arada, ABD Başkanı George Bush, Kudüs'te bu akşam düzenlenen intihar saldırısını kınadı. 
     Beyaz Saray Sözcüsü Ari Fleischer, ''Başkan Bush, bu akşamki saldırıyı kınıyor, ancak Filistinliler ve İsraillilerle barış uğrundaki çabalarını sürdürmekte kararlı'' dedi. 
     Sözcü, Başkan'ın Ortadoğu planının açıklanması için zamanın uygun olmadığını da belirtti. Sözcü, ''Bu saldırılardan sonra, Bush planının açıklanmasının sırası olmadığını düşünüyoruz. Başkan, ne söyleyeceğini biliyor, bunu da en uygun olacağını düşündüğü bir sırada söyleyecek'' diye konuştu. 
     





</TEXT>
</DOC>
