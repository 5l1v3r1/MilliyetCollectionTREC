<DOC>
<DOCNO> 64031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/24/son/sontur25.html </URL>
<DATE> 2002/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş Anayasa Mahkemesi'nde elektrik yasasına anlattı 
</HEADLINE>
<TEXT>

     Devlet Bakanı Kemal Derviş, Elektirik Piyasası Yasası ile ilgili olarak Anayasa Mahkemesi'nde sözlü açıklama yaptı. Derviş, büyüme için enerji sektörünün önemli bir konumu olduğunu belirtirken, "Temel hedef reel sektöre ucuz enerjiyi sağlamak, bunun için bir an önce rekabetçi piyasayı sağlayabilmek" diye konuştu. 
     Anayasa Mahkemesi'ne gelişinde soruları yanıtsız bırakan Derviş'in sözlü açıklaması yaklaşık bir saat sürdü. 
     Anayasa Mahkemesi heyetinin ardından gazetecilere kısa bir açıklama yapan Derviş, elektrik piyasasıyla ilgili olarak görüşlerini "anlatabildiğini" söyledi. Derviş, "Büyüme için enerji çok önemli bir sektör. Temel hedef reel sektöre ucuz enerjiyi sağlamak, bunun için bir an önce rekabetçi piyasayı sağlayabilmek" şeklinde konuştu. Anayasa Mahkemesi heyetinin kendisine sorular yönelttiğini ancak, bunun ayrıntısına girmek istemediğini belirten Derviş, Enerji ve Tabi Kaynaklar Bakanı Zeki Çakan'ın, "Bakanlar Kurulu kararı var" şeklindeki sözlerinin anımsatılması üzerine, "Bakanlar Kurulu kararı var ama aynı zamanda yasa da var. Anayasa Mahkemesi'nin kararı da çok önemli" diye konuştu. 
     Derviş, Cumhurbaşkanı Ahmet Necdet Sezer ile yaptığı görüşme ve Bankacılık Yasası'nda bir gelişme olup olmadığıyla ilgili bir soruya ise yanıt vermedi. 
     Anayasa Mahkemesi, yarın Elektrik Piyasası Yasası'nın kısmen iptal edilmesi ile ilgili bu dava nedeniyle sektör temsilcilerinin yöneticileri adına Hüseyin Arabul ve Avukat Turgut Kazan'ı da dinleyecek. 
     






</TEXT>
</DOC>
