<DOC>
<DOCNO> 68961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/22/spor/ysenay.html </URL>
<DATE> 2002/02/22/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Fenerbahçe üstüne 
</HEADLINE>
<TEXT>

     Fenerbahçe’nin, Galatasaray maçı sonrası bütün teknik hesaplarını yeniden gözden geçirmesi gerekir kanaatindeyim. 
     Öyle ya Lazetic, Uche, Rapajc, Johnson, Mirkovic, Simao, Mert Meriç, Ogün, Andersson gibi yorgun kramponlarla bu yılki şampiyonluk hesaplarını götürmeye mecburdur Fenerbahçe’yi yönetenler... Ancak gelecek senenin görkemli takımını kurmaya soyunacaksanız, yukarıdaki yorgunlar mangasıyla nasıl Avrupa ufuklarına açılabilirsiniz ki .. Rüştü, Oktay, Hakan Bayraktar, Ceyhun, Abdullah, Serhat, Fatih Akyel, Ali Akdeniz gibi genç ve dinamik isimlerden bir çoğu istikbalin Fenerbahçesi’nde yer alabilirler... Ancak Fenerbahçe’nin kaliteli yabancılar ararken kendi ligimizdeki genç çocuklarımızı da bir bir tespit edip, mikroskop altına yatırarak, incelemeye alması gerekmektedir... 
     Bursaspor’da sol kanadı ayakta tutan genç bir isim parlıyor benim gözlerimde... Fatih isimli bu genç yetenek, Galatasaraylı Ergün’ün kopyası sanki... Gaziantepli Fatih de büyük oyuncu... Ama kişilik formatı Fenerbahçe’ye uyar mı, uymaz mı bilinmez... Stoperde Denizlili Alper de Galatasaray ve Beşiktaş maçlarında göz kamaştırıcı oyunlar çıkardı doğrusu... Üstün tekniği, oyun zekası ve çabukluğu ile göz dolduran Alper, gelecek adına muhakkak ele alınmalıdır... Ümit Davala da, boşta gibi İtalya’da... Çabuk ve usta ayak, Fenerbahçe’ye uyar mı, uymaz mı yine değişik yorumlara açık. 
     Yabancı listesini sanırım Brezilyalı ayaklardan oluşturacak Fenerbahçe yönetimi... Öyle ya hem fiyat cephesinden, hem de profesyonellik terbiyesi açısından büyük imtihanlar verdi Brezilyalılar Türkiyemiz’de... Bu çok hassas konuda çalışmalar hemen başlamalı ve Fenerbahçe geçen yılki transfer devresindeki yanlışlara düşmemeli... Açıkta ve elleri boş kalmamalı... Yaratılan "stadyum ambiansından sonraki büyük iş", yani o saray gibi stada layık "büyük Fenerbahçe" hemen önümüzdeki yıl yaratılmazsa, o zaman tribünlerin dolması ve hasılat hesaplarının tutması tatlı bir hayal olarak kalır korkarım ki... 
     



 SPOR 

























</TEXT>
</DOC>
