<DOC>
<DOCNO> 71364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/07/son/sontur15.html </URL>
<DATE> 2002/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İçişleri Bakanı "İki banka soygununun birbiriyle bağlantısı yok" 
</HEADLINE>
<TEXT>

     İçişleri Bakanı Rüştü Kazım Yücelen, ''İstanbul'daki banka soygunları''na ilişkin soruyu yanıtlarken, operasyonlar hakkında operasyonları yöneten kişilerin bilgi vermesi gerektiğini, kendisinin de bu yönde talimat verdiğini söyledi. 
     ''İstanbul'daki iki olayın birbiriyle alakası olmadığını'' olmadığını belirten Yücelen, şunları kaydeti 
     ''Güvenlik görevlisinin yetkisinin nereye kadar olduğu, polis de silah kullandığı zaman, yetkisi olmasına rağmen soruşturmalar yapılıyor. Bu soruşturma sonucunda 'suçlu' veya 'suçsuz' deniliyor. 
     Her ölüm olduğunda, yüzyüze çatışmada bile soruşturma geçiriyor. Aynı işlem bu olayda da uygulanır ve sonuç kamuoyu ile paylaşılır. Olayın ne krokisini, şartlarını, yüzyüze veya arkadan ateş edilme şeklini şu anda bilmiyorum. Bunlar, araştırma bittiğinde ortaya çıkar. Olmaması gereken olaylardır. Tabii ki, herkes görevini yapacak. Hangi şartlarda olursa olsun bir insanın ölümüne iyi oldu demek mümkün değil. Hangi şartlarda soyguna kalkışıldığını bilmiyorum. Bu güvenlik görevlisini suçlu kılmaz, ilk bakışta, görevini yapmıştır. Gerekli inceleme sonucu arkadaşlar açıklama yaparlar.'' 
     
     Melih Gökçek soruşturması 
     Yücelen, Ankara Büyakşehir Belediye Başkanı Melih Gökçek hakkındaki soruşturmanın hukuki bir süreç olduğunu belirterek, ''Kimse hukuktan korkmamalı'' dedi. 
     Yücelen, TBMM'de gazetecilerin çeşitli konulara ilişkin sorularını yanıtladı. Ankara Büyükşehir Belediye Başkanı Melih Gökçek hakkındaki soruşturmaya ilişkin bir soruya karşılık, göreve geldiği gün 4483 sayılı yasanın aksayan yönlerini dile getirdiğini kaydeden Yücelen, kendisinden önce Komisyon'da verilen tasarıyı da savunduğunu, ancak yasanın veto edildiğini söyledi. 
     Yücelen, konu hakkında şunları söyledi 
     ''4483 sayılı yasa hala yürürlükte. Uygulamada benim de şikayetçi olduğum konular var. Ama, 4483 sayılı yasa durdukça, bana gelen tüm işlemleri, Teftiş Kurulu'na havale ederim. Teftiş Kurulu'nun bana getirdiklerinde, soruşturma izni vermek veya vermemek konusunda karşı tavır hiç koymadım. Çünkü bu yasa gereği. Soruşturma izni versem de vermesem de konu imzasız dilekçe olsa bile, Teftiş Kurulu'na intikal ettikten sonra mutlaka Danıştay'a gitmesi gerekir. Soruşturma izni verdiğim ve vermediğim durumları, şikayet eden tarafın Danıştay'a götürme hakkı var.'' Konunun hukuki bir süreç olduğunu vurgulayan Yücelen, kimsenin hukuki süreçten rahatsız olmaması gerektiğini söyledi. Yücelen, ''Kimse hukuki süreçten korkmamalı. Gereği neyse o yapılıyor. Ben de görevimi yapıyorum'' dedi. 
     
     Kelepçe takılan çocuklar... 
     Yücelen, göreve geldiği günden beri gerginlik yaratılmaması gerektiğini ifade ettiğini, ancak kurumların çalışmasının belli kurallara tabi olduğunu hatırlattı. 
     İstanbul'da başlayan olayı yurt dışından gelir gelmez sorduğunu belirten Yücelen, ''İstanbul Valisi, Milli Eğitim Bakanlığı'nın kılık-kıyafet yönetmeliğinden ötürü İl Emniyet Komisyonu'nun aldığı karar gereği böyle bir uygulamaya geçtiğini söyledi'''dedi. 
     Çocuklara kelepçe takıldığı haberini gazetelerden okuduğunu belirten Yücelen, şöyle konuştu 
     ''Suçu ne olursa olsun, hangi suç isnat edilirse edilsin...Kaldı ki, burada sadece isnat var. Burada bir uygulama var. Yaşı küçük olan hiçkimseye kelepçe takılamaz, hangi hallerde takılacağı da bellidir. 
     Yaşı ne olursa olsun kimseye kötü muamele ve işkence yapılamaz. Bu nedenle, bir Mülkiye Başmüfettişi'ni görevlendirdim, gerekli incelemeyi yapacaklar. Burada kötü muamele varsa, hele hele yaşı küçük çocuklara kelepçe takılması ve kötü muamele varsa, bunu yapanlar cezasız kalmaz. Bundan herkes emin olsun.'' 
     
     Sokak kavgaları 
     Yücelen, ''sokak kavgaları'' konusundaki soru üzerine, alınacak önlemlerin belli olduğunu, ancak konunun sosyolojik boyutunun da bulunduğunu söyledi. ''Türkiye, büyük bir travma dönemi geçirdi. Bunu hep beraber tedavi etmemiz lazım'' diyen Yücelen, bunun sosyal etkilerinin giderilmesi gereğini vurguladı. 
     Doğudan batıya göç ettiği için kimsenin suçlanamayacağını kaydeden Yücelen, ''Bu isanları yerine yurduna geri göndermemiz bizim görevimiz. Orada iyi şartları hazırlayarak göndermemiz lazım. Bu nedenle köye dönüşe önem veriyoruz. Bütçe imkanlarını sonuna kadar kullanıyoruz'' dedi. 
     Geriye dönüşün tamamlanmasının ardından kalan isanların uyumunu sağlamak için gerekli rehabilite edici önlemlerin tüm bakanlıklar tarafından alınması gereğine işaret eden Yücelen, çıkabilecek olaylara karşı valilik ve il emniyet müdürlüklerine gerekli uyarıları yaptığını ve bundan sonra kavga çıkmamasına çalışacaklarını anlattı. 
     






</TEXT>
</DOC>
