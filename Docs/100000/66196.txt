<DOC>
<DOCNO> 66196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/06/son/sondun10.html </URL>
<DATE> 2002/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan'da gazeteciler 24 saatlik greve gidiyor 
</HEADLINE>
<TEXT>

     Yunan gazetecilerin, Atina Gazeteciler Sendikası'nın ESHEA çağrısı üzerine, sektördeki işten çıkarmalar başta olmak üzere olumsuz çalışma koşullarını protesto etmek amacıyla yarın 24 saatlik grev eylemi yapacakları açıklandı. 
     Makedonya-Trakya Gazeteciler Sendikası ESHEM-TH , üyelerinin, ESHEA'nın grev çağrısına, ''Gazetecilik onuru ve meslek ahlakına saygının savunulması gereği'' adına uyacaklarını açıklarken, Yunanistan İşçi Sendikaları Konfederasyonu da GSEE yazılı bir açıklama yaparak, gazetecilerin eylemini desteklediğini duyurdu. 
     Yunanistan genelinde yarın saat 06.00'dan Cuma sabahı 06.00'ya kadar devam edecek grev nedeniyle hükümet sözcüsü ve Dışişleri Bakanlığı sözcüsünün yapacakları dahil basın toplantıları iptal edildi. 
     Grev süresince devlet ve özel televizyon kanalları ile radyo istasyonları haber bültenlerine ve programlarına yayın akışları içinde yer vermeyecek ve haber ajansları hizmetlerini durduracak. Gazeteler ise Cuma sabahı raflardaki yerlerini almayacaklar. 
     Yunan gazeteciler, geçen yıl da basın sektöründeki olumsuz gelişmelere dikkati çekmek amacıyla 24 saatlik bir grev ve 3 saatlik bir iş durdurma eylemi yapmışlardı. 
     






</TEXT>
</DOC>
