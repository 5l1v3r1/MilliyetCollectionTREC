<DOC>
<DOCNO> 95058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/11/yazar/altan.html </URL>
<DATE> 2002/07/11/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Clinton, Türkiye ve Dünya... 
</HEADLINE>
<TEXT>

     Önceki akşam TV kanallarında, Türk - Amerikan İşadamları Derneği’nin davetlisi olarak İstanbul’a gelen ABD eski Başkanı Bill Clinton’ın, "AB Yolunda Türkiye - AB - ABD İlişkileri" konulu konferansını dinlerken gözlerimin önünden, ayak üstü şöyle azıcık konuşma olanağını bulduğum birkaç ünlü devlet adamı daha geçti John Kennedy, Şimon Peres, François Mitterrand, Olof Palme ve yine bir konferansını izlediğim Gorbaçov... 
     Hepsinin de ortak özelliği, çok sade, çok berrak ve evrensel konulardaki anlatımlarında damıtılmış bir tutarlılığı benimsemiş olmalarıydı. 
     Karmakarışıkmış gibi görünen uluslararası sorunları, öylesine tertemiz bir tülbentten geçiriyor ve kendi çözüm önerilerini de, lacivert bir kadife üstüne pırlanta bir yüzük oturturcasına, öylesine beneksiz ve net açıklıyorlardı ki, - tabir - i amiyanesiyle - insan gerçekten "hayran" oluyordu... 
     
     Clinton da, Başkan’ken iletişim ve ulaşım alanlarında küreselleşmeye yaptığı katkılara şöyle bir değindi ve küreselleşme karşıtlarının, refahtaki yaygınlaşmayı da ancak küreselleşmenin sağlayabileceğini algılayamadıklarını belirtti. "Savundukları mevcut düzendeki yoksulluğu fark etmiyorlar sanki" demeye getirdi. 
     Ama asıl dikkatimi çeken açıklama, ABD - AB rekabeti hakkında söyledikleriydi. 
     Başlangıçta, bazı Amerikalılar da, Avrupa’daki bütünleşmeye kaygıyla bakmışlardı. Ancak sürgit ABD’nin, Dünya’nın tek süper gücü olarak kalması mümkün değildi. Avrupa Birliği, elbet de ABD’yi aşan bir gelişme gösterecekti. Ne var ki, zamanla ABD - AB sentezinin oluşumu, herkese kıtalar arası ayrışımları unutturacaktı. 
     Clinton, temelde "dünya vatandaşlığı"na dönük bir gelişimi, ne kadar rahat ve sade anlatıyordu. 
     Bu arada Türkiye’nin de, AB üyeliğiyle sağlayacağı büyük olanakların altını çizdi ve "Kıbrıs sorunu"nun bir an önce çözümünü önerdi. 
     
     Türkiye’de neden sorunlar böylesi bir berraklığın içine alınmıyor 
     Yanıtı açık çünkü Türkiye’nin egemenleri ya hamasi, ya mistik demagojilerin arkasına sığınıyor ve son 70 yıllık bir zaman boyutunda, köklü bir saydamlaşmayı istemiyorlar. 
     Örneğin şu 3 sorunun yanıtını vermeye kimse yanaşmıyor 
     1- Son 70 yılda "Hazine arazileri"nin ne kadarı kimler tarafından kimlerin ortaklığı, veya onayıyla yağmalandı 
     2- Son 70 yılda "Devlet Bankaları"ndan alınıp da, geri dönmeyen kredilerin toplamı ne kadardır 
     3- Son 70 yılda silah alımlarına kaç milyar dolar ödenmiş ve bu silahların miadı ortalama ne kadar zamanda dolmuştur 
     
     Vatan aşkı, millet aşkı, din aşkı, iman aşkı hepsi tamam da neden dört başı mamur bir saydamlaşma bir türlü gerçekleştirilemiyor 
     Yoksa Türkiye’de yaygın olan mesleksizlik ve kişi ezikliği, "politika"da hem psikolojik bir tatmin bulmaya, hem de "gizli bir yağmadan pay kapmaya" mı kanalize oluyor 
     Başka bir deyimle ortak bir "otofaji", "kendi kendini eritip bitirme" bozulması içinde mi geçirdik yılları hem de "Türk’e Türk propagandası" yapa yapa .. 
     
     Genellikle Türkiye’de bireylerin gerek ekonomik, gerek psikolojik açıdan ezik bir çocukluk ve gençlik geçirmiş olmaları onları, ellerine fırsat geçtiğinde umacılaştırıyor ve kendilerini bir despot sendromuyla "Ben istediğimi ihya, istediğimi imha ederim" megalomanlığına sürüklüyor. 
     Böylece "değersiz önemliler" kadrosu pıtıraklaşıyor ve evrensel bir kaliteye dönük "değerliler" kadrosu - tuhaf bir hasetle - "önemsizöleştiriliyor... 
     Eskilerden kalma "önce asacaksın, sonra altında ağlayacaksın" deyimi de bunu göstermede "asmayalım da, besleyelim mi " tekerlemesi de Yaşar Kemal için söylenmiş "kıçı kırık iki roman yazmış, kendini bir şey sanıyor" sözü de... 
     
     Son 70 yılda kimbilir ne kadar kitap yasaklanıp toplatıldı kimbilir kaç tiyatro çevirisi oynatılmadı içeride kimbilir kaç film sokulmadı içeri Bütün bunlar, saydamlaşmayı asla istemeyen, Hazine’den geçinmeli, mesleksiz kadroların yurtseverliği nedeniyle yapıldı tabii... 
     Em. Büyükelçi Emre Gönensay 
     - 123 ülke arasında 86’ncılığa düştük. Nijerya, Tanzanya gibi Afrika ülkelerinin bile altındayız, diye acı bir fiyaskoyu boşuna gümgümletmiyordu, Cengiz Çandar ve Em. Büyükelçi Özdem Sanberk ile Haber Türk’te yaptığı konuşmada... 
     
     Clinton’ın konuşması ışıklı mı ışıklıydı. Şayet Türkiye’de bir yazı adamı olsa, bir günlük ne güzel bir yazı olurdu söyledikleri... 
     
     







Kritik dönem 


Clinton, Türkiye ve Dünya... 


Üstün hizmet 


Ecevit Şimdilik 3 Kasım 


Üçlü, yola çıkıyor, lider Cem 


Ecevit 88 yaşındaki lideri İnönü’yü nasıl devirdi 


Cem, açık tavrını artık koymalı 


İhanet 


Neye ihtiyacımız var 


Clinton ve ABD neden AB’ye girmemizi istiyor 


Seçim siyasi kilitlenmeyi çözebilir mi 


Bekle-gör’ 


İsmet Paşa 20 yıl önce söylemişti... 


Cem-Derviş beklentisi 


Clinton da o eski Clinton değil 


Yatırım ve üretim için kredi azaldı faiz arttı 


Finliler güneşe biz yarına hasret 


</TEXT>
</DOC>
