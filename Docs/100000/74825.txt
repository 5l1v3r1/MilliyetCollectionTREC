<DOC>
<DOCNO> 74825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/27/spor/spo02.html </URL>
<DATE> 2002/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
"Daha buradayım" 
</HEADLINE>
<TEXT>

Lorant seneye de Fenerbahçe’nin başında kalacağını söyledi. Alman hoca sistem değiştirmediklerini savunarak, iyi oynadıklarını iddia etti 
     YUSUF KOBAL 

     FENERBAHÇE Teknik Direktörü Lorant önümüzdeki sene de takımın başında kalacağını tekrarladı. "Kalırsam diye bir şey söz konusu değil. Ben artık buralıyım" yorumunu yapan Alman hoca, "Takımdan değil, oyundan memnun olmadığımı söyledim. Gelecek sezon için kafamda çok isim var" dedi. Yıldız tartışmasıyla ilgilenmediğini de belirten Lorant, "Benim için şampiyonluk önemli. Bu tür küçük işlerle uğraşmam" açıklamasını yaptı. 
     GAZİANTEPSPOR maçında sistem değişikliği yapmadığını da vurgulayan tecrübeli teknik adam sözlerini şöyle sürdürdü "Eskiden ne oynuyorsak, yine aynısını oynuyoruz. Tek değişiklik takıma Hakan’ın girmesi oldu. Son maç da dahil olmak üzere hep iyi oynadık. Sonuçlar üzerinde hakemlerin rolü yok. Hakemler bir gün lehimize, bir gün aleyhimize düdük çalabilir. Ama onlar kaybetmezler. Kaybeden biz takımlar oluruz. Benim anlaşmam güneş altında çalışmaktı, hesapta yağmur yoktu". 
     
Cezaya tehirHaluk Ulusoy milli maça gidince, Disiplin Kurulu, Yıldırım ve Sümer için karar veremedi 
     FUTBOL Federasyonu Başkanı Haluk Ulusoy ve federasyonun manevi şahsiyetine hakaret gerekçesiyle PFDK’na sevk edilen Fenerbahçe Kulübü Başkanı Aziz Yıldırım ve Trabzonspor Kulübü Başkanı Özkan Sümer’e dün verilmesi gereken cezalar, Haluk Ulusoy’un milli maç nedeniyle yurtdışında bulunması yüzünden açıklanmadı. 
     ÖNCEKİ hafta disiplin kuruluna sevk edildikten sonra savunma süreleri dolmasına ve PFDK’nın dünkü toplantısında dosyaları incelenmesine karşın kararları açıklanmayan iki kulüp başkanı ve yöneticileri ile ilgili federasyon başkanı Ulusoy’un yurda dönmesinin beklendiği öğrenildi. Yıldırım ve Sümer’e 1 ay ile 3 ay arası hak mahrumiyeti cezası verilmesi gündeme gelmişti. 
     
İki mutsuz yedek      HÜSEYİN YAVUZ 

     LORANT’IN kulubeye çektiği Mustafa Doğan ve Ali Güneş, durumlarından memnun olmadıklarını açıkladılar. Mustafa Doğan her zaman hazır beklediğini belirterek, "Hocayla bir sorunum yok ama oynayamayınca mutsuz oluyorum. Ancak kalite eninde - sonunda kendini belli eder. Formamı geri almak için savaşıyorum" dedi. 
     ALİ GÜNEŞ ise bugüne kadar Fenerbahçe formasıyla 60 maç oynadığına dikkati çekerek, "Mecburen sabredip, bekleyeceğim. Sadece üzülüyorum. Bana göre son haftaların en iyi futbolunu Beşiktaş oynuyor. Biz de kazanmayı biliyoruz. Bazı teklifler aldım. Fenerbahçe’de mutsuzum ama yeniden anlaşırsak kalmak isterim" diye konuştu. 
     
Yağmurda çalıştılar      Hüseyin Yavuz 

     SARI - Lacivertliler, 9 milli oyuncusundan yoksun bir şekilde Gençlerbirliği maçı hazırlıklarına başladı. Salondaki dayanıklılık çalışmasının ardından Lorant, oyuncularına baskılı savunma ve pas çalışması yaptırdı. Antrenmanda, Serdal Güzel isimli gurbetçi futbolcu da denendi. 
     
Hanımlar işbaşında      FENERBAHÇE Altyapı Derneği Kadınlar Kolu, dün kulübü ziyaret ederek, bayan yönetici Zeynep Sabancı’ya çiçek verip, başarı diledi. Futbolcu Abdullah’ın eşi Nazan Ercan, çalışmalarının süreceğini belirterek, "Takımın moralini en üst düzeye taşımak için futbolcu eşleri ile daha sık temasa geçilecek" dedi. 
     KULÜPTE kadınların ağırlığını hissettirmek için sosyal organizasyonları arttırmayı hedefleyen bayan üyeler böylece iletişimi arttırmayı hedeflediklerini söylediler. Yönetici Zeynep Sabancı da üzerine düşeni yapacağını ve faaliyetlerin hızlanacağını açıkladı. 
     



 SPOR 



























</TEXT>
</DOC>
