<DOC>
<DOCNO> 67850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/son/sonspo07.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Hidolu Kings bu kez Jordan'ın Wizards'ına acımadı 
</HEADLINE>
<TEXT>

     ABD Profesyonel Basketbol Ligi'nde NBA 15. hafta mücadelesine, bu sabaha karşı yapılan 6 maçla devam edildi. 
     Bu sezonun en iyi galibiyet yüzdesine sahip ekibi olan Pasifik Grubu lideri Sacramento Kings, kendi sahasında Washington Wizards'ı farklı skorla geçerek, 51. maçında 39. galibiyetini aldı. 
     Karşılaşmada, Kings takımında 23 dakika oyunda kalan Hidayet Türkoğlu, 8 sayı kaydederken, 3 sayılık atışlarda 2'de 1, 2 sayılık atışlarda 5'de 2 ve serbest atışlarda da 2'de 1 oranında isabet sağladı. Türkoğlu ayrıca, 1 savunma ribaundu alıp, 1 asist yaptı ve 1 top çaldı. 
     Kings'i bu maçta galibiyete taşıyan isimler olarak, 21 sayı ve 5 ribauntla Yugoslav forvet Predrag Stojakoviç, 20 sayı, 14 ribaunt ve 9 asistle Chris Webber ve 20 sayı, 4 ribaunt ve 6 asistle de Mike Bibby göze çarptı. 
     Wizards'da ise ünlü yıldız Michael Jordan, 16 sayı ve 4 asistte kalırken, Richard Hamilton, 20 sayı ve 4 ribaunt, Christian Laettner de 11 sayı, 14 ribaunt ve 5 asistle oynadı. 
     Kings böylece kendi evinde üst üste 20., bu sezon da 28. maçında 27. galibiyetini almış oldu. 
     Grupta Kings'in en yakın takipçisi olan son 2 sezonun şampiyonu Los Angeles Lakers ise deplasmanda Seattle Supersonics'e şans tanımadı. 
     Zorlu maçta Lakers'da, ''All Star'' maçının ''en değerli oyuncusu'' seçilen Kobe Bryant, 23 sayı, 7 ribaunt ve 10 asistle galibiyetin mimarı oldu. Lakers'da ayrıca Rick Fox da 13 sayı, 8 ribaunt ve 5 asistle galibiyete büyük katkı yaptı. 
     Ev sahibi ekipte ise Brent Barry'nin 21 sayı, 5 ribaunt ve 4 asist, Gary Payton'ın 17 sayı, 7 ribaunt ve 12 asist, Desmond Mason'ın da 12 sayı ve 6 ribauntluk performansları, galibiyete yetmedi. 
     Lige, yarın sabaha karşı yapılacak 10 maçla devam edilecek. 
     NBA'de, günün maçlarında alınan sonuçlar şöyle 
     
     
Philadelphia 76'ers 91 - Utah Jazz 98 New Jersey Nets 80 - Detroit Pistons 85 Sacramento Kings 109 - Washington Wizards 93 Seattle Supersonics 87 - Los Angeles Lakers 92 Los Angeles Clippers 76 - San Antonio Spurs 89 Memphis Grizzlies 85 - Denver Nuggets 100 
     






</TEXT>
</DOC>
