<DOC>
<DOCNO> 86917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/30/yasam/yas02.html </URL>
<DATE> 2002/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
FBI kovaladı bizimkiler yakaladı 
</HEADLINE>
<TEXT>

Tüm dünyada kırmızı bültenle aranan Kanadalı karapara aklayıcısı, peşindeki FBI ajanlarının desteklediği operasyonla Atatürk Havaalanı’nda yakayı ele verdi 
     SİNAN TOROS, ERDAL KILINÇ İstanbul 

     Karapara akladığı, dolandırıcılık ve sahtecilik yaptığı gerekçesiyle ABD’nin tüm dünyada kırmızı bültenle aradığı Kanadalı Richard John Rienstra 46 , Atatürk Havalimanı’nda, FBI ajanlarının da desteklediği operasyonla yakalandı. 
     Yaklaşık yedi yıldır aranan Rienstra, dün sabah, Azerbaycan’ın başkenti Bakü’den İstanbul’a geldi. Uçakta da kendisini takip eden üç FBI ajanından habersiz olan Rienstra, transit salonunda bekleyen Türk Interpol görevlileri tarafından gözaltına alındı. 
     
     50 milyon dolar vurmuş 
     Havalimanı Şube Müdürlüğü’ne götürülen Rienstra’nın, Bakırköy Adliyesi’nde yapılacak işlemleri sonrası iadesi için cezaevine konulması planlanıyordu. Ancak Rienstra’nın iade işlemlerinin çabuklaştırılması amacıyla, Adalet Bakanlığı’nca hakkındaki yakalama kararı geri çekildi. Bunun üzerine ABD’li iki Interpol görevlisine teslim edilen Rienstra, yine FBI ajanlarının eşliğinde Delta Havayolları’na ait bir uçakla New York’a götürüldü. 
     ABD’de 20 yıl sigortacılık yapan Rienstra’nın, "Azerbaycan’da petrol kuyularım var" diyerek çok sayıda kişiyi 50 milyon dolar dolandırdığı belirtiliyor. 
     



 YAŞAM 





















</TEXT>
</DOC>
