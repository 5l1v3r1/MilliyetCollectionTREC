<DOC>
<DOCNO> 52450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/15/son/soneko11.html </URL>
<DATE> 2001/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail ekonomisi de krize girdi... 
</HEADLINE>
<TEXT>

     Filistinlilerin başlattığı intifadanın da etkisiyle İsrail ekonomisi de krize girdi. 
     Ekonomideki küçülmenin dün, İstatistik Bürosu tarafından yayınlanan rakamlarla resmen tescil edilmesinin ardından Maliye Bakanı Silvan Şalom, ''Sadece güvenlik konusunda değil, ekonomi konusunda da olağanüstü durum ilan etmeliyiz'' dedi. 
     İşveren çevreleri ise ''Acil önlemler alınmazsa bir felakete doğru gidiyoruz'' uyarısında bulundular. 
     Dün Maliye Bakanlığı, Merkez Bankası ile işçi ve işveren temsilcileri arasında yapılan toplantıda, ekonominin krizden çıkarılması için acil bir görev gücü kurulmasına ve alınacak önlemler konusunda uzlaşmayı sağlayacak bir anlaşmaya varılmasına karar verildi. 
     Son yayınlanan rakamlara göre, İsrail ekonomisi yüzde 2.8 geriledi. İhracat ise yüzde 13 oranında düştü. Turizm gelirlerindeki gerileme yüzde 51'i bulurken, yatırım ve inşaatlar yüzde 17.6 oranında küçüldü. Para piyasalarındaki istikrarsızlık da sürüyor. 
     Şalom ile ters düşen Merkez Bankası çevrelerinin 2002 yılında 250 bin işsiz, yüzde 1.2 oranında büyüme, yabancı yatırımların hemen hemen sıfıra düşmesi, turizm ve inşaat sektörlerinin tamamen iflasını bekledikleri belirtiliyor. Hükümetin 2002 yılı için saptadığı yüzde 4'ü büyüme hızı ise ''fazla iyimser'' bulunuyor. Büyümenin en iyi 
     ihtimalle yüzde 2 oranında gerçekleşeceği ve bütçe revizyonuna gidilmezse bunun büyük bütçe kesintisine yolaçarak, yatırımları azaltacağı ve gerilemeyi derinleştireceği belirtiliyor. 
     
     İntifada ve Şaron ekonomiyi geriletti 
     Ekonominin krize girmesinde, turizm gelirlerinin ve yabancı yatırımların düşmesine neden olan intifadanın büyük ölçüde etkili olduğu görülüyor. 
     İsrail basını ise belki de Başbakan Ariel Şaron yönetimine tutunacak bir dal vermemek için intifadanın etkilerini vurgulamaktan kaçındı. Kriz haberini bugün manşetlerinden duyuran gazeteler, suçun Şaron yönetiminin izlediği birbiriyle çelişen ekonomi politikalarında olduğunu belirttiler. 
     ''Krizde olduğumuzu farketmek için rakamlara gerek yok'' diyen Ma'ariv Gazetesi, krizin Şaron yönetiminin parayı dinci partilere akıtmasından, milletvekillerinin maaş artışlarından ve siyasi partilere sağlanan devlet desteğinden kaynaklandığını belirtti. 
     Jerusalem Post ve Haaretz, dün akşam kurulan görev gücünün tüm tarafların üzerinde anlaşacağı bir önlemler paketi oluşturmasının ve dolayısıyla krizin aşılmasının güçlüğüne dikkat çektiler. Hatzofe ''Ekonomide barış anlaşması yapılamıyor'' manşetini kullandı. 
     Gazetelere göre, Maliye Bakanlığı grevlerin zam yapılmadan sona ermesini, işverenler maaşların dondurulmasını ve vergilerin düşürülmesini, işçiler asgari ücretin artırılmasını ve işten çıkarmaların durdurulmasını, Merkez Bankası ise bütçe revizyonu istiyor. Dünkü toplantıda İşçi Sendikaları temsilcisinin ''Ekonomiyi işçinin sırtından kurtaramazsınız. Sonuçta ekonomi işçilere ait. 
     Hükümetler gelir gider'' dediği belirtildi. 
     Yediot Ahronot, ekonominin giderek kötülediğini belirterek, maaşların tamamen dondurulmasının ve faizlerin düşürülmesinin gündemde olduğunu yazdı. 
     






</TEXT>
</DOC>
