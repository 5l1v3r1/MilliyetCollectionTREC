<DOC>
<DOCNO> 54416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/27/son/sontur17.html </URL>
<DATE> 2001/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
''Salkım Hanım'ın Taneleri''ne ağır suçlama 
</HEADLINE>
<TEXT>

     Senaryosunu ANAP'lı Devlet Bakanı Yılmaz Karakoyunlu'nun yazdığı, başrollerini Hülya Avşar ile Zuhal Olcay'ın paylaştığı "Salkım Hanım'ın Taneleri" adlı film bir krize neden oldu. 
     MHP'li idare Amiri sert suçlamalarda bulunurken, Yılmaz Karakoyunlu yanıt vermekte gecikmedi. 
     Salkım Hanım'ın Taneleri krizi şöyle gelişti... 
     TBMM İdare Amiri, MHP İstanbul Milletvekili Ahmet Çakar, Devlet Bakanı Yılmaz Karakoyunlu'nun aynı adlı eserinden sinemaya uyarlanan Salkım Hanım'ın Taneleri filminin TRT'de yayımlanmasını eleştirerek, ''Ermeni soykırımı iddiaları karşısında devletin resmi tezini çürütecek kadar düşmanlarına koz verenler, başta Yücel Yener olmak üzere vatana ihanet etmişlerdir'' dedi. 
     Çakar, TBMM'de düzenlediği basın toplantısında, toplumun huzurunu kaçırmadığı sürece hiçbir sanat eserinin yayınlanmasında sakınca görmediğini belirtti. Çakar, ''Ancak, sözünü ettiğimi Salkım Hanım'ın Taneleri isimli filmin TRT ekranlarında yayınlanması tam bir skandaldır, kelimenin tam anlamıyla faciadır'' dedi. 
     Devlet Bakanı Yılmaz Karakoyunlu'nun romanından uyarlanan filmin Varlık Vergisi uygulamasını ve ödeyemeyenlerin zorunlu iskana tabi tutulduğunu anlattığını kaydeden Çakar, şöyle konuştu 
     ''Filmin iki ana karakteri gayrimüslim iken, senaryoda Ermeni asıllı Türk olarak karşımıza çıkıyor. Bu filmde doğal olarak Türkiye Cumhuriyeti Devleti'nin Ermeni asıllı vatandaşlarımıza zulmettiği, onları sürgüne gönderdiği gösterilmektedir. Daha korkuncu filmin sürgün sahneleri tamamen Nazi Almanyası'ndaki vahşeti andırıyor.'' Çakar, Türkiye'nin yıllardır Ermeni iddialarının doğru olmadığını anlatmaya çalıştığını dile getirerek, ''Bu film nedeniyle şimdi Ermeniler çıkıp Zulüm belgesi devletin resmi organı TRT'de yayınlandı. Daha nasıl anlatmamız lazım soykırımı deseler, bunu nasıl izah ederiz dünyaya '' şeklinde konuştu. 
     
     Suç duyurusu 

     Ahmet Çakar, TRT Yayın Denetim Kurulu'nun iki kez ''Bu film yayınlanamaz'' diye rapor verdiğini, ancak Genel Müdür Yücel Yener'in özel onayıyla filmin gösterildiğini öne sürdü. Çakar, şunları kaydetti 
     ''Ermeni soykırım iddiaları karşısında devletin resmi tezini çürütecek kadar Türk düşmanlarına koz verenler, başta Sayın Yücel Yener olmak üzere vatana ihanet etmişlerdir. Dahası, Sayın Karakoyunlu, hem senaryosunun değiştirilmesine hem de kendisine bağlı olan TRT ekranlarında böyle bir filmin yayınlanmasına neden, hangi gerekçelerle izin vermiştir '' Çakar, Cumhuriyet Savcıları'na suç duyurusunda bulunduğunu belirterek, sorumluların cezalandırılmasını da istedi. 
     Filmde, ana karakterlerinden Halit Bey'in babası Sabit Paşa'nın ''Ermeni asıllı geline tecavüz ettiği'' bir sahne bulunduğunu anlatan Çakar, ''Kim şerefli Türk subayına böyle bir kara leke atabilir '' dedi. Çakar, askeri savcıların bu durum karşısında ''sessiz kalmaması, görevini yapması'' gerektiğini söyledi. 
     Çakar, konuyla ilgili olarak Hükümet'in ve RTÜK'ün gerekli idari işlemleri yapmasını da istedi. 
     
     Sözümüzü kimseden esirgemeyiz 

     Çakar, bir gazetecinin, ''Vatan hinliği suçlaması ağır değil mi '' sorusuna, ''Ermeni lobileri Türkiye'ye hizmet mi ediyor, yoksa ihanet mi ediyor diye sorduğumuzda bu cevap kesinlikle bellidir'' dedi. 
     Romanın yazarının şu anda Devlet Bakanlığı görevinde bulunduğunu hatırlatılması üzerine, Çakar şunları söyledi 
     ''Senaryo ile roman bir değil. Sayın Karakoyunlu romanını yazıyor. 
     Romanla senaryo kesinlikle birbirine uymuyor. Yoksa sözümüzü kimseden esirgemeyiz. Romanda da aynı şeyler yazılmış olsa Sayın Karakoyunlu da bunu söylüyorsa onun için de aynı şeyi söyleriz. çifte standart olmaz. 
     Türk Milleti'nin milli menfaatleri ve onuru her şeyin üstündedir. 
     Bunun TRT Genel Müdürü, Bakanı, Cumhurbaşkanı olmaz. Devletin yönetiminde bulunan herkes öncelikle kanunların kendisine verdiği sorumluluğu yerine getirmesi lazım.'' Çakar, TÜSİAD Başkanı Tuncay Özilhan'ın Kıbrıs konusundaki sözlerine ilişkin soruya ise ''Kıbrıs'tan iğne deliği kadar ödün vermeyiz. Bugün Kıbrıs'ı isteyen yarın başka bir şey ister'' yanıtını verdi. 
     Ahmet Çakar, bir gazetecinin, Genel Kurul'da yaptığı konuşmada sosyal patlama uyarısında bulunduğunu hatırlatmasını üzerine, bu konuda Meclis Araştırması açılması gerektiğini söyledi. Çakar, sosyal patlamanın olduğunu, ancak Türk Milleti'nin kendi kültürel değerlerinin bunu ''örttüğünü'' söyledi. 
     
</TEXT>
</DOC>
