<DOC>
<DOCNO> 68780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/21/spor/spo04.html </URL>
<DATE> 2002/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hedef Asper 
</HEADLINE>
<TEXT>

Yıllardır kaleci sıkıntısı çeken Trabzonspor, Beşiktaş’ta kiralık oynayan Asper’i transfer etmek için karar aldı 
     YENİ sezonun transfer planlarını yapan Trabzonspor yönetimi, Beşiktaş’ın Real Sociedad’tan kiraladığı kaleci Asper’i transfer gündemine aldı. Yıllardır aradığı kaleciyi bir türlü bulamayan Bordo - Mavili takımda, İsveçli kalecinin lig maçlarında gösterdiği performans çok beğenildi. Bu sezon Metin ve Bülent’in yediği hatalı goller nedeniyle gözler Asper’in üzerine dikildi. 
     YÖNETİCİLER, Beşiktaş’ın iki kalecisinden birini bırakacağını belirterek, "Bize Myhre veya Asper gibi bir kaleci gerekli. İkisi de mükemmel özelliklere sahip. Kiralık olan Asper’in dönme ihtimali yüksek. Real Sociedad ve Asper’le anlaştığımız takdirde transferini gerçekleştirebiliriz" dediler. Yönetim İstanbulspor’un file bekçisi Zdravkov’u da alternatif olarak tutuyor. 
     
     Briegel’le devam 
     TRABZONSPOR yönetimi önümüzdeki sezon için Briegel ile yeniden masaya oturmaya hazırlanıyor. Alman hoca’nın Türkiye’yi ve Trabzon’u çok iyi tanıdığını belirten yöneticiler, 2 yıllık anlaşma teklif edecekler. Briegel ise görevinden memnun olduğunu, şartlarda anlaşırlarsa seve seve kalacağını söyledi. 
     
     Kul’a sert tepki 
     YÖNETİM tarafından 2. Başkanlık görevi alındıktan sonra sert açıklamalar yapan Ahmet Kul’un, Disiplin Kurulu’na verileceği öğrenildi. Kul, "Başkan Sümer kukladır. Kendisine destek olanları, arkadan hançerlemesiyle tanınır" diye konuşunca, eski yönetici Rasim Yılmaz imza kampanyası başlatarak disiplin işlemlerinin yapılmasına öncü oldu. 
     



 SPOR 






















</TEXT>
</DOC>
