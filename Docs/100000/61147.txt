<DOC>
<DOCNO> 61147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/08/yasam/yas04.html </URL>
<DATE> 2002/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Baba oğul medcezir’e yenildi 
</HEADLINE>
<TEXT>

Hafta sonu balığa çıkan baba ile oğul gelgit dalgalarına kapıldı. Oğlunu uzun süre omuzlarında taşıyan babanın gücü tükenince sis ve su galip geldi ikisi de boğuldu 
     DIŞ HABERLER SERVİSİ 

     İngiltere’de haftasonu balığa çıkan bir baba ile 9 yaşındaki oğlu, hırçın gelgit dalgaları ile sise yenik düştü ve boğularak can verdi. Geçen Cumartesi sabahı ülkenin kuzeybatısındaki Morecambe Körfezi’nde balık avlamaya çıkan Stewart Rushton 51 ve oğlu Adam, öğle saatlerinde birden bastıran sis nedeniyle kayboldular. Rushton, cep telefonuyla eşini arayıp sahil güvenlik ekiplerine haber vermesini istedi. Sahilde yönünü kaybeden ve bu sırada gelgit nedeniyle hızla yükselen dalgalara direnmeye çalışan baba - oğul, daha sonra acil yardım hattı 999’u arayarak imdat çağrısında bulundu. 
     
     Oğlunu omuzuna aldı 
     Dört ayrı bölgeden gelen sahil güvenlik ekipleri iki cankurtaran botu eşliğinde sahile ulaştı. Yardım operasyonuna, iki yerel dağcı ekibi, polis ve Kraliyet Hava Kuvvetleri’ne ait bir helikopter de katıldı. Ancak sis nedeniyle görüş mesafesi 25 metreye kadar düştü. Kurtarma görevlileri, baba - oğulla sürekli cep telefonuyla konuşarak yerlerini tespit etmeye çalışırken yükselen sularla mücadele eden Rushton boğulmasın diye oğlunu bir süre omzunda taşıdı. Bir ara boğazına kadar suya batan Rushton,telefonu oğluna vererek görevlilerle teması onunla sağlamaya çalıştı. 
     
     Ne yaptıysa olmadı 
     Oğlunu kurtarmak için çırpınan baba, yerlerini belli edebilmek amacıyla sürekli çığlık attı. Bir süre sonra Rushton’ın cep telefonuyla bağlantıyı kaybetti. Akşama kadar süren operasyon, hava muhalefeti nedeniyle ertelendi. Pazar sabahı tekrar başlayan arama çalışmalarında ilk önce Rushton’ın cesedi, ardından 9 yaşındaki oğlunun cansız bedeni sahilin ayrı ayrı noktalarında bulundu. 
     



 YAŞAM 






















</TEXT>
</DOC>
