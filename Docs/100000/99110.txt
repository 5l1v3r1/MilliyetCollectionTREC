<DOC>
<DOCNO> 99110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/31/son/sondun39.html </URL>
<DATE> 2002/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İran Genelkurmay Başkanı İran ordusu ABD saldırısına hazır" 
</HEADLINE>
<TEXT>

     İran Silahlı Kuvvetleri Genelkurmay Başkanı General Hasan Firuzabadi, ''İran ordusunun muhtemel bir Amerikan saldırısına hazır olduğunu'' söyledi. 
     İran televizyonun haberine göre, Firuzabadi gazetecilere yaptığı açıklamada, İran Ulusal Yüksek Güvenlik Konseyi'nin, son günlerde ''düşmanın tehditlerini'' görüştüğünü belirterek, Silahlı Kuvvetler Başkomutanı ve Dini Lider Ayetullah Ali Hamaney'in, ordu ve Devrim Muhafızlarına ''iki asıl görev için hazır olmaları'' talimatı verdiğini kaydetti. 
     Firuzabadi, ''bu görevlerden ilkinin caydırıcı amaçlar için askeri teçhizatın hazırlanması, ikincisinin olağanüstü bir durumda, saldırının kaynağını hemen cezalandırabilmek olduğunu'' belirtti. 
     İran Radyo ve Televizyonu IRIB , Firuzabadi'nin, ''son günlerde ABD'nin İran'a yönelik tehditlerine karşılık olarak bu açıklamayı yaptığı'' yorumunda bulundu. 
     Amerikalı bazı yetkililer ve Kongre üyeleri, Cumhurbaşkanı Muhamed Hatemi'nin reformları uygulamada başarısız kaldığını savunarak, İran'da rejim değişikliği çağrısında bulunmuştu. 
     





</TEXT>
</DOC>
