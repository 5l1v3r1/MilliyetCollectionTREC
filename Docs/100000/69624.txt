<DOC>
<DOCNO> 69624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/26/son/sonspo05.html </URL>
<DATE> 2002/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Alpay Özalan sezonu kapadı 
</HEADLINE>
<TEXT>

     İngiltere Premier Ligi takımlarından Aston Villa'da forma giyen Alpay Özalan, sakatlığı nedeniyle sezonu kapadığını açıkladı. 
     Alpay, kendisine ait ''www.alpayozalan.com'' adlı web sitesinde yaptığı açıklamada, sakatlığına İngiltere'de yanlış teşhis konulduğunu, bunun sonucunda iyileşme sürecinin uzadığını ve sezonu kapadığını belirtirken, 1 Mart Cuma günü İstanbul'a gelerek, ameliyat olacağını bildirdi. 
     İnternetteki yazısına, ''Atatürk boşuna dememiş Beni Türk doktorlarına emanet ediniz diye. İngiltere'de futboldaki tıp, bizden çok ama çok geriymiş'' diye başlayan Alpay Özalan, Aralık ayı başında Leicester City ile oynadıkları maçta bağlarındaki zedelenme nedeniyle en az 2 ay sahalardan uzak kalacağının açıklandığını, ancak sakatlık sürecinin uzadığını vurgulayarak, şunları kaydetti 
     ''Milli maç sonrası İngiltere'ye döndüğümde, uygulanan tedavinin hiçbir faydası olmadığı ortaya çıktı ve tekrardan ameliyat olmam gerektiği söylendi. Bu sefer ben kendimi garantiye alarak Türkiye'de kendi doktorlarıma ameliyat olmak istediğimi söyledim. Bunu kabul ettiler. Şimdi ameliyat olmak üzere cuma günü Türkiye'ye geliyorum. 
     Memorial Hastanesi'nde gerçekleşecek ameliyatımı, Prof. Dr. Ömer Taşer yapacak. Daha sonraki tedavi ve rehabilitasyonu ise milli takım sağlık ekibi yürütecek. Doktorumuz Cengiz Dinç ve fizyoterapistimiz Abdurrahman Evin beni Dünya Kupası'na hazırlayacaklar.'' 
     
     "Sezonu kapadım" 
     Alpay Özalan, sakatlığının uzaması sonucu sezonu kapadığını, bütün hedefinin Dünya Kupası Finalleri'nde milli takım forması giymek olduğunu belirtti. 
     Alpay, şunları kaydetti 
     ''Maalesef sezonu kapadım. Ameliyat sonrası en az 3 hafta ayak parmağımın ucuna bile basamayacağım söylendi. Ancak 7. veya 8. hafta sonunda düz koşulara başlayacakmışım ki, bu da benim Dünya Kupası'na hazırlanmam için önümde sadece 1 ay kalacağını gösteriyor. Tüm hedefim ve gayem Dünya Kupası'nda forma giyerek, ülkemi en iyi şekilde temsil etmek ve başarıyı yakalamak. Umarım bu arzuma ve sahalara bir an önce kavuşurum.'' 
     
     Türkiye'de olsa oynuyordum 
     Milli futbolcu, Türkiye'de özellikle sporcu sağlığında tıbbın çok ileride olduğunu vurgulayarak, şöyle dedi 
     ''Aynı sakatlık Türkiye'de olsa ne olurdu peki Şunu rahatlıkla söyleyebilirim ki, şu anda kesinlikle oynuyor olurdum. Neden mi Çünkü daha sakatlanır sakatlanmaz, üzerimde terli formamla beni MR'a götürürler ve bunun sonuçlarına göre tedavi ederlerdi. Ben çok büyük bir sakatlık geçirmemiştim, ama geçiren arkadaşlarımızın yaşadıklarını da çok iyi biliyorum. Kim ne derse desin, Türkiye'de özellikle sporcu sağlığında tıp çok ileride.'' 
     






</TEXT>
</DOC>
