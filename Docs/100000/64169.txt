<DOC>
<DOCNO> 64169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/25/son/sonspo03.html </URL>
<DATE> 2002/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Litvanya, 12 DEV adama ters geliyor 
</HEADLINE>
<TEXT>

     33. Avrupa Erkekler Basketbol 
     Şampiyonası Yarı Final Eleme Grubu'nda yarın Litvanya ile karşılaşacak olan Türkiye'nin, rakibine şansı tutmuyor. 
     A Milli Takım, bugüne dek Litvanya ile yaptığı 9 maçın 8'ini yitirdi. 
     9 maçta rakip potalara 563 sayı atan maç başına 62.5 ortalama 
     Türkiye, kendi potasında ise 678 sayı maç başına 75.3 ortalama 
     gördü. 
     Türkiye, Litvanya ile ilk kez 10 Haziran 1997'de bir hazırlık maçında karşı karşıya geldi. 
     Letonya'da yapılan maçı 79-72 yitiren milliler, rakibiyle yaptığı 3 resmi maçı da yitirdi. Örs yönetiminde Litvanya ile 3 hazırlık maçı 
     yapan Türkiye, tek galibiyetini bu dönemde aldı. 
     Türkiye, 32. Avrupa Basketbol Şampiyonası'na hazırlanırken, 22 Ağustos 2000'de İspanya'da Huelva Turnuvası'nda Litvanya'yı 66-64 yendi. 
     
     En farklı yenilgiler... 
     A Milli Takım, rakibi karşısında en farklı skorlu yenilgilerini ise 31. Avrupa Şampiyonası'nda aldı. 
     Fransa'da gerçekleştirilen şampiyonada Litvanya ile 2 kez karşılaşan Türkiye, 26 Haziran 1999'daki maçta rakibine 26 sayı 74-48 , 2 Temmuz 1999'daki maçta da 24 sayı farkla 80-56 
     yenilmekten kurtulamadı. 
     
     743. maç 
     A Milli Erkek Basketbol Takımı, yarın deplasmanda Litvanya ile yapacağı karşılaşmayla, 743. maçına çıkıyor. 
     Türkiye, 65 yıllık tarihinde yaptığı 742 maçın 381'ini kazanırken, 359 maçtan yenilgiyle ayrıldı. Milliler, ayrıca 2 maçta da berabere kaldı. 
     Antrenör Aydın Örs, milli takımın başında yarın 42. maçına çıkacak. 
     Türkiye'ye basketbolda ''gümüş'' çağını yaşatan Örs, milli takımın başında çıktığı 41 maçta, ay-yıldızlı ekip 26 galibiyet, 15 yenilgi aldı. 
     






</TEXT>
</DOC>
