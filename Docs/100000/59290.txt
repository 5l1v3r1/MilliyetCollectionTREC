<DOC>
<DOCNO> 59290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/27/son/soneko08.html </URL>
<DATE> 2001/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Etibank ve Kentbank tarih oluyor... 
</HEADLINE>
<TEXT>

     İktisat Bankası'nın ardından, Tasarruf Mevduatı Sigorta Fonu TMSF bünyesinde bulunan Etibank ve Kentbank da tarih oluyor. Her iki bankanın bankacılık işlemleri yapma ve mevduat kabul etme izinleri yarın sona eriyor. 
     Bankacılık Düzenleme ve Denetleme Kurulu BDDK tarafından 13 Aralık tarihinde yapılan açıklama ve 14 Aralık tarihli Resmi Gazete'de yayımlanan Kurul kararları uyarınca, Kentbank ve Etibank'ın bankacılık işlemleri yapma ve mevduat kabul etme izinleri, yarın mesai bitimi itibariyle son bulmuş olacak. 
     Anılan her iki bankanın bankacılık işlemleri yapma ve mevduat kabul etme izinlerinin kaldırılmasına neden olarak, mali sistemde güven ve istikrarın sürdürülmesini temin amacıyla, hisseleri satışa sunulmasına rağmen yeterli teklif verilmemesi nedeniyle satışı gerçekleştirilememesi gösterildi. 
     30 Kasım 2001 tarihi itibariyle, Kentbank'ın birikmiş zarar 
     tutarı 1 katrilyon 31 trilyon 819 milyar lira, Etibank'ın birikmiş zarar tutarı da 4 katrilyon 465 trilyon 45 milyar liraya ulaşmıştı. 
     Her iki bankanın bankacılık işlemleri yapma yetkisinin kalkmasının ardından anılan bankalardan alacaklı olanların ve mevduat sahiplerinin hiç bir hak kaybı olmayacak. 
     Ayrıca Kentbank ile Etibank'ta çalışan tüm personelin kazanılmış haklarının korunması hususunda gerekli önlemler alınacak. 
     Etibank 27 Ekim 2000 tarihinde, Kentbank ise 9 Temmuz 2001 tarihinde TMSF'ye devredilmişti. 
     KENTBANK 
     1992 yılında kurulan Kentbank, Bayındırbank, EGS Bank, Tarişbank 
     ve Sitebank'la birlikte bu yıl Temmuz ayında Fon'a devredilmişti. 
     Devir öncesi Süzer Holding'in ana ortağı olduğu bankanın Yönetim Kurulu Başkanlığı'nı Mustafa Süzer yürütüyordu. 
     Yurtiçi ve yurtdışında mali iştirakleri bulunan banka, 30 Eylül 2001 tarihi itibariyle 4 katrilyon 661 trilyon 34 milyar liraya ulaşan 
     aktif büyüklükle sektörde 13. sırada bulunuyor. 
     Yılın ilk 9 ayını 1 katrilyon lirayı aşkın zararla kapayan Kentbank, 86 şube ve 1.384 personel ile faaliyet gösteriyordu. 
     ETİBANK 
     Bankacılık sektöründe, 7.1 katrilyon liralık aktif büyüklükle sektörde 9. sırada bulunan Etibank, 14 Haziran 1935 tarih ve 2805 sayılı kanunla Atatürk'ün talimatıyla kuruldu. 
     Etibank, kuruluşundan sonra geçen 20 yıl içinde, maden kömürü ve linyit üretimi ile pazarlaması da dahil olmak üzere bütün madenlerin üretimi ve pazarlaması, termik ve hidrolik santrallerin inşa ve çalıştırılması, Türkiye çapında elektrik enerjisi dağıtımı ve pazarlanması ile bankacılık hizmetlerini birlikte kurup geliştirdi ve yürüttü. Özellikle 2. Dünya Savaşı süresince ağır sorumluluklar yüklendi. 
     Etibank'ın kuruluş kararnamesinde her türlü bankacılık etkinliklerinin de bulunmasına rağmen, ilk yıllarda sadece kendi kurduğu ve iştirak ettiği sanayi ve ticari kuruluşların finansmanına yönelik hizmetler ön plana çıktı. Devlet tarafından 1989 tarihinde Etibank'ın bankacılık bölümünün işletmeler bölümünden ayrılarak anonim şirket haline dönüştürülmesi kararının 1993 yılında işlerlik kazanması sonrasında, Etibank Bankacılık A.O. unvanı ile Etibank Genel Müdürlüğü'ne bağlı 1 trilyon lira nominal sermayeli bir ortaklık kuruldu. 
     Etibank, 2 Mart 1998 tarihinde Cavit Çağlar ve Dinç Bilgin'in ortak girişimcilik şirketi tarafından devralındı. Daha sonra tamamen Bilgin'e geçti. 
     BDDK kararıyla, 2 Temmuz 2001 tarihi itibariyle bankacılık işlemleri yapma ve mevduat kabul etme izinleri kaldırılan Interbank ve Esbank, Etibank çatısı altında birleştirildi. 
     İki bankayı tüm aktif ve pasifleriyle devralan Etibank'ın, devirden sonra aktif büyüklüğü 2.8 katrilyon lirayı, zarar toplamı da 1.7 katrilyon lirayı aştı. 
     Etibank'ın 159 şubesi ve 3 bin 285 personeli bulunuyordu. 
     






</TEXT>
</DOC>
