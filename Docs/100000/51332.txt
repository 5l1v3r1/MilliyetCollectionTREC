<DOC>
<DOCNO> 51332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/08/son/sontur06.html </URL>
<DATE> 2001/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit muhalefetten yakındı... 
</HEADLINE>
<TEXT>

     DSP Genel Başkanı ve Başbakan Bülent Ecevit, muhalefet partilerinin, Meclis çalışmaları ve devlet işlerini sabote ettiğini söyledi. 
     Ecevit, partisinin grup toplantısının açılışında yaptığı konuşmada, muhalefet partilerinin TBMM'nin açılmasından bu yana birbiri üstüne, aynı konularda gensoru önergesi verdiğini bildirdi. 
     Muhalefet partilerinin bu şekilde, Meclis çalışmaları ve devlet işlerini açıkça sabote ettiklerini kaydeden Ecevit, şunları söyledi 
     ''Böylesine sorumsuzca bir muhalefet örneği şimdiye kadar görülmemiştir. Anayasa ve İçtüzük olanaklarını böylesine kötüye kullanmaya muhalefetin hakkı yoktur. Çalışmaların aksamasında muhalefetin sorumluluğu az değildir. Onun için muhalefeti halka şikayet etmek hakkımızdır ve görevimizdir.'' 
     
     Allah askerlerimizi korusun 

     DSP Genel Başkanı ve Başbakan Bülent Ecevit, Afganistan'a gönderilecek birliğin başarısının bütün dünyada Türk Ulusu'nun saygınlığını arttıracağını bildirerek, ''Allah'tan, askerlerimizi bu önemli görevde korumasını diliyorum'' dedi. 
     Ecevit, partisinin grup toplantısının açılışında yaptığı konuşmaya, toplantıyı izlemek için gelen işitme engelliler ve Kardemir işçilerine ''Hoşgeldiniz'' diyerek başladı. Kardemir'in kurtarılmasının önde gelen isteklerinden biri olduğunu ifade eden Ecevit, olumsuz gelişmelerden üzüntü duyduklarını söyledi. Ecevit, Kardemir'in sorunların aşılması için yardımcı olacaklarını bildirdi. 
     Başbakan Ecevit, ABD'nin 11 Eylül'de uğradığı ağır terörist saldırının, terörizmin bütün insanlık için yaygın bir tehlike haline geldiğini gösterdiğini söyledi. Türkiye'nin uzun yıllardır terörizmin acılarını çektiğini anımsatan Ecevit, bazı dost ve müttefik ülkeler Türkiye'ye ''Köstek'' olurken, en büyük desteğin ABD'den geldiğini ifade etti. 
     
     Harekata etkin katkı 

     O nedenle ABD'nin, Afganistan'daki terörist Taliban rejimine karşı başlattığı ''Sürekli Özgürlük Harekatı''na etkin katkıda bulunmanın dostluk ve insanlık borucu olduğunu bildiren Ecevit, konuşmasını şöyle sürdürdü 
     ''Bu mücadelenin başarıya ulaşması yalnız ABD'nin değil, aynı zamanda tüm bölgenin, o arada Türkiye'nin yararınadır. ABD'nin çağrısına uyarak terörizme karşı mücadelede büyük deneyim kazanmış olan subay ve astsubaylarımızı Afganistan'a gönderiyoruz. Bu birliğin başarısı bütün dünyada ulusumuzun saygınlığını arttıracaktır. 
     Allah'tan askerlerimizi bu önemli görevde korumasını diliyorum.'' 
     
     Atatürk'ün vasiyeti 

     Başbakan Ecevit, Taliban'a karşı mücadeleye katkıda bulunurken, kardeş Afganistan halkının sorunlarına çözüm getirmek için de ellerinden gelen katkıyı gösterdiklerini bildirdi. Türkiye'nin Afganistan'a ilgisinin Cumhuriyet'in kuruluş yıllarından önce başladığını anımsatan Ecevit, 1920 yılında Meclis yeni kurulduğunda Türkiye'nin büyük sıkıntılar içinde olmasına karşın Atatürk'ün emriyle 12 subayın Afganistan'a gönderildiğini anlattı. Ecevit, Cumhuriyet'in 
     ilanından sonra da Türkiye'deki yetişmiş bürokratlar, askerler ve bilim adamlarının yine Atatürk'ün emriyle Afganistan'a gönderildiğini ve bunların bu ülkenin kalkınmasına, bağımsızlığına verilen büyük önemi gösterdiğini söyledi. Ecevit, Afgan halkının kalkınmasına ve özgürlüğüne katkıda bulunmanın bir anlamda Atatürk'ün vasiyeti olduğunu bildirdi. 
     Ecevit, Sovyetler Birliği'nin Afganistan'ı işgali nedeniyle bu ülke ile ilişkilerin kopma noktasına geldiğini kaydederek, ''Fakat son yıllarda bu ilgimizi canlandırmaya başladık. Afgan halkı için etnik ayrım, siyasal görüş ayrılığı gözetmeksizin, okullar, hastaneler, konutlar yapılmasına katkıda bulunduk. Sulama tedbirleri aldık. Bu şekilde Afgan halkına elimizden gelen çabayı gösterdik ve göstermeye devam edeceğiz'' dedi. 
     
     Hazırlıklar yapılıyor 

     Ecevit, grup toplantısından ayrılırken gazetecilerin, Türk birliğinin gidiş tarihine ilişkin sorularına, ''Birliğin ne zaman gideceği belli değli. Hazırlıklar yapılıyor'' karşılığın verdi. 
     






</TEXT>
</DOC>
