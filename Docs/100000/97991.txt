<DOC>
<DOCNO> 97991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/son/sonspo06.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Harun Erdenay, bir yıl daha Ülkerspor'da... 
</HEADLINE>
<TEXT>

     Erkekler Birinci Basketbol Ligi'nin güçlü takımlarında Ülkerspor, kaptan Harun Erdenay'la bir yıllık sözleşme yeniledi. 
     Ülkerspor'un Topkapı'daki tesislerinde gerçekleştirilen ve şube sorumlusu Yıldız Okumuş ile genel menajer Lütfi Arıboğan'ın da hazır bulunduğu törende Harun, kendisini bir yıl daha turuncu-yeşilli renklere bağlayan sözleşmeye imza attı. 
     Törende konuşan genel menajer Arıboğan, Harun'un takımın kaptanı olduğunu belirterek, ''Harun, kulübün kuruluşundan beri bizimle birlikte. O kaptanımız, yıldızımız, kısacası her şeyimiz. Milli Takım'ın yoğun çalışma temposundan fırsat bulup sözleşme imzaladık. Kendisi uzun yıllar daha bize hizmet edecek'' dedi. 
     Ülkerspor'la sözleşme yenileyen Harun ise 8 yıldır turuncu-yeşilli takımda forma giydiğini anımsatarak, şunları söyledi 
     ''Bu dönem içinde takımımla sözleşmeleri hep birer yıllık yaptım. Bu gelenek oldu. Sözleşme yenilediğim için mutluyum. Türkiye'de büyük başarılar elde ettik. Daha büyük başarılara imza atmak istiyoruz.'' 
     





</TEXT>
</DOC>
