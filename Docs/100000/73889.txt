<DOC>
<DOCNO> 73889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/22/ekonomi/eko01.html </URL>
<DATE> 2002/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurtaramayız ama canlandırırız’ 
</HEADLINE>
<TEXT>

İki ay sonra Dünya Uluslararası Reklamcılık Derneği’nin başkanlığını üstlenecek olan Jean Claude Boulos, reklam olmadan ekonomik canlanmanın olmayacağını söyledi 
     EVRİM ERGİN 

     Mayıs ayında Uluslararası Reklamcılık Derneği IAA’nın başkanlığını üstlenecek olan Jean Claude Boulos, ekonomik canlanmanın reklamsız gerçekleşemeyeceğini söyledi. 
     Krizdeki ülkelerde iyimserlik sağlayacak bir rol oynayabileceklerini ama iflas etmiş bir ekonomiyi canlandırmak gibi bir kabiliyet-lerinin olmadığını belirten Boulos, "Reklam kurtarıcı olmaz ama ekonomik canlanma da reklam olmadan gelmez" dedi. 
     Boulos, bir köşe yazarının krizden çıkış için "Harcayın, harcayın, harcayın" gibi bir öneride bulunduğunu hatırlatarak, "Biz buna kesinlikle inanıyoruz. Çünkü dünyada insanların ihtiyaçları tükenmedi ve yapacak bir sürü iş var" dedi. Türkiye’ye en son 1995 yılında geldiğini ve o günden bu yana inanılmaz değişiklikler gördüğünü belirten Boulos, havalimanının son derece modern bir hale geldiğini, yeni birçok otoyol ve bina yapıldığını belirtti. 
     
     Okşama, yumruk at 
     Boulos, "Bu da Türkiye’nin doğru yolda olduğunu gösteriyor. Ayrıca bu durum IMF ve Dünya Bankası gibi birçok kurumun iyimser olmasına neden olmuş gözüküyor. Yönetim açısından ciddi bir istikrar var. Ben Türkiye adına çok umutluyum" dedi. 
     Boulos, reklam yapmanın etkisini değerlendirirken de ilginç bir benzetme yaparak "Bir kişinin suratını hafifçe okşarsanız bunun etkisi kısa sürede unutulur, ancak yumruk atarsanız etkisi en az beş - altı gün hatırlanır. Reklam yapmak da böyle bir şeydir" dedi. 
     IAA’nın başkanlığını 11 Eylül gibi çok kötü bir tarihin ardından alacağını söyleyen Boulos, ancak birçok kapalı ekonominin açıldığını ve reklam sektörünün geleceğinin bu nedenle parlak olduğunu söyledi. 
     
İskenderunlu Boulos reklamcıların başkanı      IAA başkanlığını üstlenecek olan Boulos, İskenderun doğumlu. Beş yaşına kadar burada yaşadıktan sonra Hatay’ın Türkiye’ye katılması üzerine Lübnan’a göç eden Boulos, 1959’da Arap dünyasının ilk televizyon istasyonu Teleliban kanalında program direktörü olarak iş hayatına başladı. Lübnan’ın da ilk reklam ajansı İnter - Regies’i kurdu. Boulos, 2000 yılında IAA’nın başkan yardımcılığına getirilmişti. 
     



 EKONOMİ 
















</TEXT>
</DOC>
