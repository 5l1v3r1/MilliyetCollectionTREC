<DOC>
<DOCNO> 93169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/01/son/sontur01.html </URL>
<DATE> 2002/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyoğlu'nda LPG patlaması... 2 yaralı var... 
</HEADLINE>
<TEXT>

     Beyoğlu'ndaki bir büfede LPG gazının sıkışması sonucu meydana gelen patlamada, 2 kişi yaralandı. 
     Taksim İstiklal Caddesi Süslü Saksı Sokak'taki 4 katlı bir binanın giriş katında bulunan ''Birlik Büfe''de, saat 04.30 sıralarında LPG gazı sıkışması sonucu patlama gerçekleşti. 
     Patlama sırasında büfede çalışan emekli bekçi Tahir Yıldız 55 , alevlerin arasında kalarak yanmaya başladı. Büfe yakınında oturan Refik Övün tarafından söndürülen Yıldız, önce Taksim Eğitim ve Araştırma Hastanesi'ne, ardından da İstanbul Üniversitesi Cerrahpaşa Tıp Fakültesi Hastanesi'ne kaldırıldı. 
     Yüzü ile vücudunun çeşitli yerlerinde yanıklar oluşan Yıldız'ın sağlık durumunun ağır olduğu belirtildi. 
     Bu arada, Yıldız'ı söndürmeye çalışırken elleri yanan Refik Övün de, Taksim Eğitim ve Araştırma Hastanesi'nde tedavi gördükten sonra taburcu edildi. 
     Hastaneden çıkarken basın mensuplarının sorularını yanıtlayan Övün, yardım ettiği Yıldız'ın, patlamanın sigara yaktığı anda gerçekleştiğini anlattığını bildirdi. 
     Büfede çıkan yangın ise Beyoğlu İtfaiye Grubu'na bağlı ekiplerce diğer katlara sıçramadan söndürüldü. Patlamanın şiddetiyle kapısı ve camları kırılan büfede, büyük oranda maddi hasar meydana geldi. 
     Olay yerine gelen uzman ekiplerce yapılan incelemede, patlamanın LPG gazı sıkışması sonucu gerçekleştiği anlaşıldı. 
     





</TEXT>
</DOC>
