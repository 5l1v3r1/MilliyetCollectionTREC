<DOC>
<DOCNO> 55915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/ekonomi/aeko.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Emekli operasyonu 
</HEADLINE>
<TEXT>

IMF, zorunlu emekli edileceklerin sayısıyla ilgilenmediğini açıkladı. Hükümetin ilk tespitlerine göre, sayı 14 bin. Ancak 30 bin civarında başvuru oldu. Kesin sayıyı re’sen emeklilik komitesi belirleyecek 
     HARUN GÜREK Ankara 

     Kamu’da zorunlu emeklilik uygulamasının ayrıntıları ortaya çıkmaya başladı. Kahkonen başkanlığındaki IMF heyetinin, üzerinde özellikle durduğu önlemler kapsamında, hangi kurumda, kaç kişilik emekli edileceği saptanmaya çalışılıyor. İlk tespitlere göre sayı 14 bin. Emekliye ayrılacakların kesin sayısını, Başbakan Yardımcısı Hüsamettin Özkan başkanlığında oluşturulan komite belirleyecek. 
     Hafta başından bu yana IMF ile yapılan görüşmelerde, 50 yaşını aşmış, emekli edilebilecek işçi sayısı 14 bin olarak belirlendi. Buna karşın, geçen aydan bu yana emeklilik isteyenlerin sayısı 30 bine ulaştı. Bu rakamın, emeklilikte yumuşatılmış yeni geçiş sürelerinin belirlenmesinin ardından 50 - 60 bine ulaşacağı tahmin ediliyor. 
     
     Telekom’da 6 bin 500 kişi 
     Kahkonen’le görüşen Ulaştırma Bakanı Vural, Telekom’da 6 bin 500 kişinin emeklilik dilekçesi verdiğini, emekliliğini isteyenlere yüzde 30 oranında fazla ikramiye verileceğini belirtti. Vural, "İkramiye fazlasıyla birlikte emeklilik ikramiyeleri toplam 120 trilyon lira tutacak" dedi. 
     Vural, Devlet Demiryolları’nda da bulunan 50 bin peronelin azaltılması yönünde çalışmalar yapıldığını da ifade etti. 
     Türk Telekom Genel Müdürü İbrahim Hakkı Alptürk de emekliliğe teşvik uygulaması kapsamında, bin 200 kişinin kurumdan emekli edildiğini, yaklaşık 5 bin 700 kişinin de üç ay içerisinde emekliye ayrılacağını bildirdi. Alptürk, "Ekim 2001 itibariyle toplam personel sayısı 70 bin 327’dir. Emekliliğe teşvik uygulamasıyla bu rakamda yüzde 10 civarında bir azalma olacak" dedi. 
     
     Üç KİT’te 10 bin kişi 
     Kahkonen’nin Devlet Bakanı Karkoyunlu ile yaptığı görüşmede, özelleştirme kapsamındaki KİT’lerdeki fazla personelin emekliliğinin görüşüldü. Edinilen bilgilere göre, Karakoyunlu, Kahkonen’e Eti Holding, Sümer Holding ve TÜKSAŞ bünyesinde 10 bin fazla personel olduğunu anlattı. Karakoyunlu, bu personelin emekli edilmesi halinde 80 miyon dolarlık tasarruf salanacağını Kahkonen’e söyledi. Bu arada IMF heyetinin isteği üzerine dün TÜSİAD’la da bir görüşme yapıldı. 
     
Telekom’da özelleştirme iki yıl sonra      Kahkonen’le görüşen Ulaştırma Bakanı Vural, "Telekom’da üç aşamalı şirketleşme planı, özelleştirme planına entegre olacak. Çalışmaların 35 hafta süreceğini söyledim" dedi. Görüşmede iki yıldan önce ihaleye çıkılamayacağı yönünde de görüş bildirildi. 
     



 EKONOMİ 



















</TEXT>
</DOC>
