<DOC>
<DOCNO> 60236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/02/son/sontur11.html </URL>
<DATE> 2002/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Mersin'de 5 trilyon liralık çeyrek bilet, seyyar bayiden alınmış 
</HEADLINE>
<TEXT>

     Milli Piyango'nun "Yılbaşı Özel Çekilişi"nde, 5 trilyon liralık büyük ikramiyenin çıktığı çeyrek bileti, Mersin'de bir seyyar bayinin sattığı belirlendi. 
     Mersin'in Hastane Caddesi çevresinde satış yapan ve talihliye 6357990 numaralı çeyrek bileti satan seyyar bayi Müslüm Çeker, 23 yıldır bilet satarak ailesinin geçimini sağladığını belirtti. Çeker, "Büyük ikramiyenin Mersin'e çıkmasına ve şanslı vatandaşın benden bilet almasına sevindim" dedi. 
     Talihliye büyük ikramiyenin dörtte birini kazandıran Çeker, şöyle devam etti 
     "Ben şans dağıtıyorum ama talihsizlik benim peşimi bırakmıyor. Ramazan Bayramı'nda, satış için aldığım 1 milyar liralık biletim çalındı. Polise bildirdim ama bir sonuç alamadım. Arkadaşlarımın desteğinden güç alıyorum. 
     Bu büyük ikramiye çıkan ikinci bilet satışım oldu. Bayiliğe başladığımın ikinci yılında da 20 milyon liralık büyük ikramiyeyi satmıştım. O zaman talihli ile tanışma imkanım oldu ve beni de sevindirdi. Bu kez de trilyoner yaptığım kişiyle tanışmak isterim." 
     
</TEXT>
</DOC>
