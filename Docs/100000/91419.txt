<DOC>
<DOCNO> 91419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/22/son/sondun34.html </URL>
<DATE> 2002/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Üsküp sokaklarında sevinç turları 
</HEADLINE>
<TEXT>

     Türk Milli Takımı'nın Senegal karşısında aldığı galibiyetle Dünya Kupası'nda Yarı Finale yükselmesi, Makedonya'da da kutlandı. 
     Milli Takım'ın galibiyeti, Makedonya'daki Türk, Arnavut ve Makedonları sevince boğdu. Sokaklar ve caddeler Türk bayraklarıyla süslendi, arabalarla turlar atan binlerce kişi büyük coşku içerisinde Türk Milli Takımı'nın yarı finale yükselmesinin sevincini yaşadı. 
     Başkent Üsküp'te bayram havası içinde şehir merkezinde toplanan onbinlerce Türk futbol meraklısı, Türkiye'yi finalde görmek istediklerini belirttiler. 
     Makedonya Devlet Radyosu'nun Makedon dilindeki 103 Kanalında spiker, Türkiye-Senegal maçını anlatırken, İlhan Mansız'ın attığı altın gol üzerine, ''Beni bırakın, beni bırakın, sevinmek, bağırmak istiyorum. Bizim ezeli dostumuz Türkiye'nin galibiyeti her Makedonun başarısıdır, sevincidir'' diye bağırdı. 
     Bu akşam Türkiye'nin Üsküp Büyükelçiliği önünde toplanması beklenen gençler, Üsküp caddelerinde turlar atacak. Ayrıca, Üsküp çarşısının merkezinde Türk gençleri konser düzenleyecek. 
     





</TEXT>
</DOC>
