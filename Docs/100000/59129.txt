<DOC>
<DOCNO> 59129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/26/son/sonspo03.html </URL>
<DATE> 2001/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'ın gol raporu... 
</HEADLINE>
<TEXT>

     Galatasaray, 2001-2002 futbol sezonunun ilk yarısında, bir maç eksiğiyle, filelere toplam 41 gol bırakmayı başarırken, 45 gollü Beşiktaş'ın ardından en golcü ikinci takım oldu. 
     Birinci Süper Futbol Ligi'nin ilk yarısını, kar yağışı nedeniyle ertelenen Kocaelispor maçını oynayamaması nedeniyle 36 puanla averajla Beşiktaş'ın ardından ikinci sırada tamamlayan Galatasaray, golcü bir kimlik ortaya koydu. 
     16 maçta 41 gol atan Galatasaray, maç başına 2.56 ortalama ile 
     oynadı. 
     
     Rize'de gol yağmuru... 
     Galatasaray, bu sezon bir maçta en fazla golünü Çaykur Rizespor karşılaşmasında kaydetti. 
     ''Aslan'', ligin üçüncü haftasında deplasmanda oynadığı karşılaşmada, 6-3'lük galibiyet elde ederken, bu maçın gollerini Arif 3 , Ümit Davala 2 ve Serkan kaydetti. 
     -BURSASPOR KARŞISINDA TARİHİ HEZİMET- Ligin 11. haftasına kadar namağlup unvanını sürdürebilen Galatasaray, deplasmanda Bursaspor'a 5-0 yenilerek tarihi bir hezimete uğradı. 
     Tarihinin en ağır yenilgilerinden birini Bursaspor karşılaşmasında alan Galatasaray, bu sezon oynadığı toplam 16 karşılaşma içinde sadece bu maçta gol atma başarısını gösteremedi. 
     
     4 maçta gol yemediler 
     Galatasaray, bu sezonun ilk yarısında sadece 4 maçında kalesini rakip forvetlere kapattı. 
     Sarı-kırmızılılar, bu sezon Denizlispor 1-0 , Malatyaspor, Fenerbahçe ve Samsunspor 2-0 maçlarında gol yemedi. 
     
     En golcü Arif... 
     Galatasaray'ın ilk yarıda en skorer futbolcusu 11 gol ile Arif Erdem oldu. 
     Yönetim kurulunun, ''kendine çeki düzen ver'' diyerek uyardığı futbolcular arasında yer alan Arif, attığı gollerle takımını zirvede tutan oyuncu olarak dikkat çekti. 
     Arif, Çaykur Rizespor maçında 3, Gençlerbirliği ve İstanbulspor maçlarında 2, Göztepe, Beşiktaş, Trabzonspor ve Diyarbakırspor karşılaşmalarında 1'er gol kaydetti. 
     
     Golcüler... 
     ''Cim bom''un bu sezon attığı 41 golünü takımdaki 13 futbolcu paylaştı. 
     Sarı-kırmızılılarda, Capone, Emre, Perez, Hasan, Ayhan, Hakan ile yeni transferler Erhan ve Murat gol bulamadı. Galatasaray'da özellikle kendisinden daha fazla gol beklenen Ümit Karan ligde 3 golde kalarak hayal kırıklığı yaratırken, Ümit Milli Takımı'nın golcüsü Berkant 1 gol kaydedebildi. 
     






</TEXT>
</DOC>
