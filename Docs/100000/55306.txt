<DOC>
<DOCNO> 55306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/03/son/sondun08.html </URL>
<DATE> 2001/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş ile Klerides 4 yıl aradan sonra yüzyüze görüşecek 
</HEADLINE>
<TEXT>

     KKTC Cumhurbaşkanı Rauf Denktaş ile Kıbrıs Rum Yönetimi lideri Glafkos Klerides, 4 yıl aradan sonra ilk yüz yüze görüşme için yarın Lefkoşa'da biraraya gelecek. 
     Denktaş'ın girişimleri sonucu yapılacak görüşme, BM Genel Sekreteri'nin, adada ikamet eden Kıbrıs Özel Temsilci Yardımcısı Zbigniew Wlosowicz'in, Uluslararası Lefkoşa Havaalanı'ndaki ikametgahında saat 10.00'da başlayacak. 
     Görüşmede, Klerides'in isteği üzerine, BM Genel Sekreteri'nin Kıbrıs Özel Temsilcisi Alvaro De Soto da gözlemci olarak bulunacak. 
     Adada bulunan De Soto, görüşmeye müdahale edemeyecek, sadece not tutarak, bunları Genel Sekreter'e aktaracak. Görüşme, şartsız ve gündemsiz olacak. Taraflar, tüm konuları masaya getirebilecek. 
     Cumhurbaşkanı Denktaş, Klerides ile yüz yüze görüşmek için ilk mektubunu 9 Kasım'da yazdı. Mektubunda, şartsız yüz yüze görüşme talebinde bulunan Denktaş'a, Rum lider, BM Genel Kurul çalışması için bulunduğu New York'tan, ''BM çerçevesinde, önkoşulsuz görüşmelere katılmaya hazır olduğunu açıklarsan, seninle görüşmeye hazırım'' yanıtını gönderdi. 
     Önşartsız görüşme talebine, Klerides'in önşartlı cevap verdiğini belirten Denktaş, Klerides'e ikinci bir mektup göndererek, görüşme talebini yineledi. Klerides bu kez de görüşmede bir BM yetkilisinin de bulunmasını ve görüşmeyi not etmesini istedi. 
     Cumhurbaşkanı Denktaş, bu talebi kabul ederek, üçüncü bir mektup yazdı ve kendisinden, 1 ile 10 Aralık arasında görüşme günü belirlemesini istedi. 
     Klerides, Cumhurbaşkanı Denktaş'a üçüncü mektubunu yazarak, 4 Aralık'ta görüşmeye hazır olduğunu ve görüşmede BM yetkilisinin de hazır bulunacağını bildirdi. 
     Klerides, New York dönüşünde, Cumhurbaşkanı Denktaş ile yapacağı görüşmenin, ''yeni bir dönem başlayacağı anlamına gelmeyeceğini'' belirtirken, Rum Ulusul Konseyi de toplanarak, Klerides'in Denktaş ile görüşmesinde izleyeceği taktiği belirledi. 
     






</TEXT>
</DOC>
