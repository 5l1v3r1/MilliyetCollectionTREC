<DOC>
<DOCNO> 64599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/28/son/soneko12.html </URL>
<DATE> 2002/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da turistler için indirim kartı.... 
</HEADLINE>
<TEXT>

     Antalya'ya havayoluyla gelen yabancı turistler için, sezon başından yıl sonuna kadar geçerli olacak bir ''İndirim Kampanyası'' başlatılacak. 
     Antalya Ticaret ve Sanayi Odası ATSO Başkanı Menderes Türel, düzenlediği basın toplantısında, turistik ticaret ve alışverişin canlandırılması, zenginleştirilmesi ve kentin bir ticaret merkezi olarak cazibesinin artırılması amacıyla yabancı turistler için, ''Antalya'da İndirimli Alışveriş - Antalya Centrum Discount Shopping'' adıyla bir kampanya başlatılacağını bildirdi. 
     Türel, 8 Şubat 2002 tarihine kadar kendilerine başvuran ATSO üyesi firmalarla protokol imzalayacaklarını ve indirim şartlarını görüşeceklerini, anlaşma sağlanan firmaların adlarının yer alacağı bir rehber hazırlanacağını söyledi. 
     Rehberle birlikte ATSO tarafından hazırlanan ''İndirim Kartı''nın da havalimanından giriş yapan tüm yabancı turistlere ücretsiz verileceğini belirten Türel, turizm sezonunun başlangıç ayı olarak kabul edilen Mart ayında kampanyanının start alacağını ve yıl sonuna kadar süreceğini söyledi. 
     Kampanyada yer almak isteyen firmaların ''Tax Free'' uygulamakta olmaları, ya da başvurunun son gününe kadar bu uygulamaya geçmiş olmaları şartı arandığını bildiren Türel, konaklama, restoran, rent a car gibi hizmet işletmelerinde ise bu şartın aranmayacağını bildirdi. 
     İndirim kampanyası süresince turistlerin şikayetleri için bir masa oluşturulacağını beliten ATSO Başkanı Menderes Türel, turistlerin, özel olarak tahsis edilecek bir telefonla da Oda'ya ulaşabileceğini söyledi. 
     Türel, kapmanya sırasında katılımcı firmaların fiyat etiketi bulundurmaları zorunluluğu da getirileceğini ifade ederek, protokol şartlarını yerine getirmeyen işletmelere kural ihlallerinin ilkinde 500 milyon, ikincisinde 1 milyar, üçüncüsünde de 5 milyar lira para 
     cezası kesileceğini bildirdi. 
     Menderes Türel, katılımcı bir firmanın, şartların sürekli olarak ihlaline yolaçması halinde ise kampanyadan çıkarılacağını belirtti. 
     ''Antalya'da İndirimli Alışveriş'' adıyla başlatılacak olan kampanyanın tanıtımı, ATSO'nun yayın organında ve internet sayfasında, Antalya Havalimanı Dış Hatlar Terminali'ndeki panolarda ve havaalanı yolundaki bilboardlarda da yapılacak. 
     






</TEXT>
</DOC>
