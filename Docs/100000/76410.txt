<DOC>
<DOCNO> 76410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/son/soneko14.html </URL>
<DATE> 2002/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası ile CAS görüşmeleri gelecek hafta başlıyor 
</HEADLINE>
<TEXT>

     Dünya Bankası ile 2003-2005 dönemini kapsayacak toplam mali yardımın belirleneceği Ülke Yardım Stratejisi CAS görüşmelerine, gelecek hafta başlanıyor. 
     Dünya Bankası'ndan, ihtiyaca göre üç yıl için, yaklaşık 5 milyar dolar düzeyinde bir mali yardım sağlanması planlanıyor. 
     Anadolu Ajansı muhabirinin aldığı bilgiye göre, gelecek hafta başlayacak olan ve görüşmeleri uzun süreli kredi süreci, Türkiye'nin, üç yıllık bir dönem içinde uygulamayı planladığı proje ve program portföyünün, Dünya Bankası kredisiyle desteklenmesini amaçlıyor. 
     Yetkililer, halen yürürlükte olan CAS'ın, esasen, Dünya Bankası mali yılı olan gelecek yıl Haziran ayına kadar sürmesi gerekirken, fiili olarak bu yıl sona ereceğini, Banka'nın bu yıl Türkiye'ye 3 milyar dolarlık bir yardım yapacağını kaydediyorlar. 
     
     5 milyar dolar bekleniyor 

     Edinilen bilgiye göre, Dünya Bankası'ndan ihtiyaca göre, üç yıl için yaklaşık 5 milyar dolar arasında bir mali yardım sağlanması planlanıyor. 
     Yetkililer, her üç yıllık dönemde alınan kredinin, takip eden dönemde arttırıldığını vurgularken, 2000 yılı öncesinde üç yıl için yapısal krediler de dahil 3 milyar dolar, bundan önceki dönemde ise 4.5 milyar dolar hakedildiğini, bu rakamın ekonomik kriz nedeniyle, 
     banka tarafından 6.2 milyar dolara çıkarıldığını hatırlattılar. 
     
     Sosyal projeler öncelikli 

     Bu arada Dünya Bankası'ndan üç yıl için sağlanacak yeni CAS kredisi portföyünde, sosyal amaçlı ve yoksulluğu azaltıcı projelere ağırlık verilecek. 
     Türkiye'nin yapısal dönüşümü sağlayıcı önemli bir ekonomik program uyguladığını belirten yetkililer, bu programdan ençok zarar gören kesimlerin daha çok korunması için, yeni kredi portföyünde, sosyal amaçlı projelere ağırlık verileceğini ifade ediyorlar. 
     Banka ile yapılacak görüşmeler, Hazine ve DPT koordinasyonunda, tüm ilgili kurumların görüşleri alınarak yapılıyor. Öncelikle hazırlanacak olan ihtiyaçlar listesi daha sonra Dünya Bankası ile görüşülerek kesinleştirilecek. 
     Dünya Bankası Yönetim Kurulu, Türkiye'nin CAS önerisini onaylaması durumunda, yeni CAS kredisi üç yıllık bir dönem için yürürlüğe girecek. 
     Dünya Bankası'nın, bir ülkeye yapacağı tüm yardımlar, CAS şemsiyesi altında yapılıyor. 
     Banka'nın Avrupa ve Orta Asya Bölgesi Mali ve Özel Sektör Birimi'nin ECSPF reel sektör için sağlayacağı mali yardımın da, CAS çerçevesinde verilmesi bekleniyor. 
     Yetkililer, ECSPF sektör yöneticilerinden Ira Lieberman başkanlığındaki heyetin çalışmalarını tamamlamak üzere olduğunu, görüşmelerin olumlu seyrettiğini ve reel sektörün Banka'dan mali destek alacağını vurguladılar. 
     Lieberman başkanlığındaki heyetin 7 Nisan'da Türkiye'den ayrılacağı ve hazırlayacağı raporu, Banka yönetimine sunacağı ifade ediliyor. 
     Avrupa ve Orta Asya bölgesindeki serbest piyasa ekonomisi ve mali sektörün güçlendirilmesi için çalışan ECSPF, üye ülkelerde ''küüçük ve orta ölçekli firmaların piyasaya girişi önündeki engellerin kaldırılması, yabancı sermaye için daha cazip bir ortam oluşturulması, şirket yönetimlerinin daha etkin hale getirilmesi, yolsuzluk ve rüşvetle etkin mücadele yapılması, özel sektör ile bankacılık sistemi arasında daha sağlıklı bir ilişkinin kurulmasını amaçlıyor. 
     






</TEXT>
</DOC>
