<DOC>
<DOCNO> 94304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/ekonomi/eko02.html </URL>
<DATE> 2002/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Çinliler satın almaya geliyor 
</HEADLINE>
<TEXT>

Çin’in 9 büyük firmasından gelen 12 temsilci, Ankara ve İstanbul’da ihracatçılarla görüşecek 
     Çin’in 9 büyük firmasından 12 temsilci, ihracatçılarla görüşmek üzere, yarın istanbul’a geliyor. Dış Ticaret Müsteşarlığı’nın DTM koordinatörlüğünde, organize edilen alım heyeti programı kapsamında, Çin’den, 12 ithalatçı yanında, Çin Dış Ticaret ve Ekonomik İşbirliği Bakanlığı’ndan MOFTEC da resmi bir heyet gelecek. 
     
     Türkiye’nin davetlisi 
     Çin alım heyeti, 8-10 Temmuz’da İstanbul’da, Dış Ticaret Kompleksi’nde ihracatçılar ile biraraya gelecek, İstanbul Ticaret Odası ve bazı fabrikaları ziyaret edecek. 
     Heyet, 11 Temmuz’da Ankara’ya geçerek, Dış Ticaret Müsteşar Vekili Abdullah Köten ve İhracat Genel Müdürü Soner Maşa ile görüşecek. Ankara’da 13 Temmuz’a kadar kalacak olan heyet, Ankaralı ihracatçılar ile biraraya gelecek, ATO ve ASO’yu ziyaret edecek, bazı fabrikaları gezecek. 
     Çin alım heyetinin, otomotiv ve yan sanayi, fındık, yün, deri ürünleri, kimyasal ürünler, bakır ve krom cevheri ile ilgilendiği belirtiliyor. DTM, ihracatın artırılması için ürün tanıtımı için ticaret heyeti gezileri organize ederken, Türkiye’de düzenlenen önemli sektör fuarlarını, ticaret müşavirlikleri aracılığıyla yurtdışında duyurarak, bu fuarlara katılmak isteyen firmaları davet ediyor. 
     



 EKONOMİ 



















</TEXT>
</DOC>
