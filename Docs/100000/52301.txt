<DOC>
<DOCNO> 52301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/14/son/sontur03.html </URL>
<DATE> 2001/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızılay yöneticileri de aftan yararlandı 
</HEADLINE>
<TEXT>

     Kızılay Genel Başkanı Ertan Gönen ve eski Genel Başkanı Kemal Demir'in de aralarında bulunduğu 13 sanık hakkında, 17 Ağustos 1999 Marmara Depremi'nin ardından kurumdaki yolsuzluk iddiaları üzerine, ''görevlerini kötüye kullandıkları ve ihmal ettikleri'' gerekçesiyle açılan dava, 4616 Sayılı Şartla Salıverilmeye, Dava ve Cezaların Ertelenmesine Dair Kanun uyarınca ertelendi. 
     Ankara 18. Asliye Ceza Mahkemesi'nde görülen davanın bugünkü karar duruşmasına, sanık avukatları katıldı. 
     Cumhuriyet Savcısı Yücel Öckoymaz, esas hakkındaki mütalaasında, sanıklar hakkında ''görevi kötüye kullanma'' ve ''görevi ihmal'' suçlarından kamu davası açılmasına karşın, bu suçların, türleri ve işlendiği tarih itibariyle 4616 Sayılı Yasa kapsamına girdiğini söyledi. Savcı Öckoymaz, sanıklar hakkındaki davanın kesin hükme bağlanmasının, 4616 Sayılı Yasa'nın 1 4. maddesi uyarınca ertelenmesini talep etti. 
     Sanık avukatları da Savcı'nın mütalaasına katıldıklarını belirterek, bu yönde karar verilmesini istediler. 
     Yargıç Ahmet Dinç, Kızılay yöneticileri hakkındaki davanın kesin hükme bağlanmasının, 4616 Sayılı Yasa uyarınca ertelendiğini açıkladı. 
     






</TEXT>
</DOC>
