<DOC>
<DOCNO> 66645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/08/son/sonspo19.html </URL>
<DATE> 2002/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant "Yozgat maçını kazanmak için agresif olmalıyız" 
</HEADLINE>
<TEXT>

     Fenerbahçe Teknik Direktörü Werner Lorant, ''Yimpaş Yozgatspor maçını kazanmak için sadece koşmak yetmez. 
     Aynı zamanda agresif de olmalıyız'' dedi. 
     Yozgat'ta basın toplantısı düzenleyen Alman çalıştırıcı, hava şartlarının kendilerini zorlayacağını belirterek, ''Bir an önce kendimizi saha şartlarına uyarlamaya çalışacağız. Umuyorum, hava güzel olduğu için zemin en azından biraz yumuşamıştır, eskisi kadar sert değildir ve daha rahat oynanır bir hale gelmiştir'' diye konuştu. 
     Lorant, artık deplasman galibiyeti alma zamanının geldiğine de işaret ederek, ''Bunu başaracağımızı umuyorum. Düşündükçe, kaybettiğimiz iki deplasman maçı beni sinirlendiriyor ve üzüyor. İki maçta da yenilgiyi hak etmemiştik'' dedi. 
     -''HAK EDENİ KADROYA ALDIM''- Werner Lorant, kadroya giremeyen oyuncularla ilgili bir soruya ise şu yanıtı verdi 
     ''Ben sadece ilke olarak hakkı olan futbolcuları kadroya aldım. 
     Bazı futbolcular evde kalacaktır. Kadrodaki oyuncular da takımın galibiyeti için puan getirebilecek oyunculardır. Bu hafta kadroya girenler galibiyet için çalışırlarken, kadroya giremeyenler daha çok çalışıp önümüzdeki hafta bu kadroya girmenin mücadelesini yapacaklar. 
     Sakatlık problemi olan futbolcuların iyileşmesi beni mutlu etti. 
     Oyuncularımı sakat ve oynayamayacak durumda görmeyi sevmiyorum. 
     Hepsinin her an 18'e girecek formda olmalarını isterim.'' Teknik direktör Lorant, orta sahada kimin oynayacağı hakkındaki bir soruya ''Orta sahayı nasıl şekillendireceğim konusunda bir şey söylemek istemiyorum. Bunu yarın hep birlikte göreceğiz. Johnson, Simao, Ogün'den ikisi oynayacak'' yanıtını verdi. 
     Yimpaş Yozgatspor'un ligdeki durumuna da değinen Lorant, ''Rakibin ligdeki konumunu biliyoruz. Bu maç onlar için çok önemli. Mutlaka kazanmak isteyecekler. Ama biz de kazanmalıyız. İlk 11 için şu an kafamda bir plan yok. Ancak sadece Simao-Johnson-Ogün üçlüsünden ikisinin sahada olacağını söyleyebilirim'' diye konuştu. 
     






</TEXT>
</DOC>
