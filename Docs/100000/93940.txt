<DOC>
<DOCNO> 93940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/son/sonspo09.html </URL>
<DATE> 2002/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'nin Avusturya kamp programı belli oldu 
</HEADLINE>
<TEXT>

     Yeni sezon hazırlıklarını İstanbul'da sürdüren Fenerbahçe'de, futbolculara dayanıklılık testleri uygulanmaya başlandı. 
     Sarı-lacivertliler Samandıra Tesisleri'ndeki kondisyon salonunda, kulüp doktoru İsmail Başöz ve sağlık ekibi tarafından bir dizi teste tabi tutuldu. 
     Dr. Başöz, testin amacının futbolcuların kuvvetini ölçmek olduğunu söyledi. Teknik direktör Werner Lorant da kuvvet testinin yanı sıra futbolcuların sıçrama kabiliyetlerini ölçmek amacıyla atlama ve zıplama testleri uygulandığını, oyunculara ayrıca ''laktat'' testi yapılacağını kaydetti. 
     Fenerbahçeli futbolcuların, bu akşam basına kapalı yapılacak idmanda da testleri sürdüreceği bildirildi. 
     Bu arada ayak üst adalesinde sakatlığı bulunan Yusuf ile dizinde iltihaplanma olan Rapaiç, sabahki testlere katılmadı. 
     
     AVUSTURYA KAMPI 
     Fenerbahçe'nin 10-25 Temmuz tarihleri arasında Avusturya'da gerçekleştireceği yeni sezon 2. etap kamp programı da belli oldu. 
     10 Temmuz Çarşamba günü uçakla Münih'e gidecek olan sarı-lacivertliler, buradan karayoluyla Avusturya'nın Going kasabasına geçerek, çalışmalarına başlayacak. 
     Avusturya kampındaki ilk hazırlık maçını 14 Temmuz Pazar günü FC Traunstein ile yapacak olan Fenerbahçe, 17-18 Temmuz tarihlerinde de Hollanda'nın Feyenoord, Almanya'nın Hamburg ve FC Kaiserslautern takımlarının yer alacağı ''Alpen Cup 2002'' turnuvasına katılacak. Sarı-lacivertliler, turnuvada ilk maçını 17 Temmuz'da FC Kaiserslautern ile oynayacak. 
     20 Temmuz Cumartesi günü Almanya'nın Hertha BSC Berlin takımıyla karşılaşacak olan Fenerbahçe, 21 Temmuz Pazar günü Avusturya'nın SV Hall, 24 Temmuz Çarşamba günü de İspanya'nın Real Mallorca takımıyla kampın son hazırlık maçını oynayacak ve 25 Temmuz'da İstanbul'da dönecek. 
     





</TEXT>
</DOC>
