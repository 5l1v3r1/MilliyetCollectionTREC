<DOC>
<DOCNO> 97189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/22/dunya/dun02.html </URL>
<DATE> 2002/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ada krizinde mutlu son 
</HEADLINE>
<TEXT>

Fas’tan adaya yeniden çıkmayız’ sözü alan İspanya, Leyla adacığındaki askerlerini çekti 
     DIŞ HABERLER SERVİSİ 

     İspanya ile Fas arasında tartışmalı Leyla Perejil adacığı konusunda tarafların eski statüye dönme konusunda anlaşmasının ardından, bayraklarını indiren İspanyol askerleri adayı terk etti. 
     Fas Dışişleri Bakanlığı sözcüsü, "ABD ile Fas Kralı Muhammed’in başarılı girişimleri sayesinde İspanyol hükümetinin askerlerini Leyla Perejil adacığından çektiğini" belirtti. Sözcü, Fas Dışişleri Bakanı Muhammed Benaissa ve İspanya Dışişleri Bakanı Ana Palacio’nun bugün Rabat’ta biraraya geleceğini doğruladı. 
     Görgü tanıkları, adacıktan bayrakların indirilmesi sırasında foto muhabirleri ve kameramanların görüntü almalarının engellenmesi amacıyla duman makinesi kullanıldığını, ikinci bayrağın son helikopter adadan ayrılırken indirildiğini söylediler. 
     Fas’ın 200 metre açığındaki İspanyol adacığına 11 Temmuz’da "insan kaçakçılarına karşı ileri gözlem istasyonu oluşturmak" amacıyla çıkıp buraya ülkelerinin bayrağını çeken altı Fas askeri, 17 Temmuz’da İspanya birliklerinin bir operasyonuyla tutuklanmış ve bu kez adaya İspanyol bayrakları çekilmişti. 
     



 DÜNYA 











</TEXT>
</DOC>
