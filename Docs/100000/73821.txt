<DOC>
<DOCNO> 73821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/21/son/soneko24.html </URL>
<DATE> 2002/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Hazine Bakanı "ABD dış yardımda cimri değil ama..." 
</HEADLINE>
<TEXT>

     ABD Hazine Bakanı Paul O'Neill, ABD'nin dış yardım harcamalarında elisıkı, cimri olmadığını, fakat, ölçülebilir sonuçlar elde etmek için yardımların nasıl dağıtıldığının reformdan geçirilmesini istediğini bildirdi. 
     Birleşmiş Milletler'in BM Uluslararası Kalkınma Finansmanı konulu konferansında konuşan O'Neill, ABD'nin milli gelirinde dış yardıma ayırdığı payın Avrupa Birliği'ndekinin dörtte biri kadarı, binde 1 oluşunun, ne yaptıklarını bilmelerinden kaynaklandığını belirterek, böylece daha fazla para harcanmadığını ve harcanan paralar için sonuçlar alındığını söyledi. 
     ABD'nin dünyanın en yoksullarının duygularını anladığını belirten O'Neill, hiçbir zaman geri ödenmeyen ve özel girişimciliği desteklemeyen kredilere para dökmenin israf olduğunu vurguladı. 
     O'Neill, dış yardıma giden dolarların yoksulların gelirlerinin artmasıyla sonuçlandığının görülmesi halinde, bu alana bol miktarda fon akacağına dikkat çekti. 
     Dış yardım harcamalarının 50 milyar dolara ulaştığını, bu miktarın Çin'de bir yılda yapılan doğrudan yabancı sermaye yatırımına eşit olduğuna değinen O'Neill, ''dünyada gerçek ekonomik kalkınma olacaksa, bunların çoğu özel teşebbüs, istihdam, daha yüksek yaşam standardı yaratmak için gelen sermayeyle olacaktır, kalkınmayı sosyal yardımla yapamayız'' dedi. 
     Bu arada, Arjantin'den üst düzey bir yetkiliyle görüşecek olan O'Neill, bu ülkenin Uluslararası Para Fonu'nun IMF şartlarını yerine getirme çabalarına sözlü destek verdi, ABD'nin Arjantin'e yardım için perde arkasından çalıştığını, ancak, bu ülkenin istikrar için kendi yolunu bulmak zorunda olduğunu söyledi. 
     Arjantin'deki duruma çare için teknik yardım, başka kişilerden tavsiye ve öneri gibi ellerinden gelen herşeyi yapmaya hazır olduklarını belirten O'Neill, ''Arjantin'de süregelen sosyal alt-üst oluştan hazzetmiyoruz'' dedi. 
     IMF Arjantin'e yardım için nakit sıkıntısındaki eyaletlerin kendi paraları yerine geçen kuponları basmalarına son verilmesi dahil, daha fazla şart öne sürüyor. 
     






</TEXT>
</DOC>
