<DOC>
<DOCNO> 64367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/27/guncel/gun06.html </URL>
<DATE> 2002/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
100 milyar kefalet ödedi 
</HEADLINE>
<TEXT>
Bufalo’ liderine tahliye 
Kaçak et skandalının 7 sanığı daha 20’şer milyarlık kefaletleri ödeyerek serbest kaldı 
     ALİ EKBER ŞEN Mersin DHA 

     Bufalo operasyonuyla ortaya çıkarılan kaçak et skandalının önde gelen isimlerinden işadamı İsak Romano, tutuklu yargılandığı Mersin 1. Ağır Ceza Mahkemesi tarafından, 100 milyarlık rekor kefaletle tahliye edildi. Aynı suçtan tutuklu yargılanan diğer 7 sanık da, 20’şer milyar liralık kefaletlerini ödeyerek, Romano ile birlikte önceki gün cezaevinden çıktı. 
     Ankara DGM Başsavcılığı’nca 2000’de başlatılan operasyon çerçevesinde, aralarında Romano’nun da bulunduğu toplam 117 sanık hakkında, "Çıkar amaçlı suç örgütü kurmak" iddiasıyla dava açıldı. Daha sonra Ankara DGM’nin görevsizlik kararı vererek dosyayı gönderdiği Mersin 1. Ağır Ceza Mahkemesi’nde de, sanıklar hakkında, "Teşekkül halinde kaçakçılık" suçundan 10 - 15 yıl ağır hapis istemiyle dava açıldı. 
     Önceki gün yapılan duruşmada, yaklaşık 4 aydır tutuklu bulunan 8 sanık için karar çıktı. Mahkeme Romano’nun tahliyesi için 100 milyar, diğer tutuklu 7 sanık için de 20’şer milyar lira kefalet belirledi. Üye h kimlerden Gani Miran, kefaletle tahliye kararına muhalefet şerhi koyarken, gerekçesinde, "Sanıkların üzerine atılı suçun niteliği, delil durumu, delillerin tam olarak toplanmamış olması, sanıkların tahliye olmaları halinde yakalanmayan sanıkları uydurma beyana sevk etme ve dinlenecek bilirkişileri etki altına alma ihtimali göz önüne alınarak, tutukluluk hallerinin devamı görüşündeyim" dedi. Ancak, tahliye kararı 2’ye karşı 1 oyla kabul edildi. 
     



 GÜNCEL 






















</TEXT>
</DOC>
