<DOC>
<DOCNO> 63176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/20/ekonomi/eko04.html </URL>
<DATE> 2002/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziraat artık 'büyük kredi' vermeyecek 
</HEADLINE>
<TEXT>

     HARUN GÜREK Ankara 

     Ticari kredi faizlerini yüzde 125'ten yüzde 75'e indiren Ziraat Bankası, kredi limitlerini de iki kat artırıyor. Genel Müdür Niyazi Erdoğan, "Faizleri her ay gözden geçireceğiz. Kredi limitlerini de ikiye katlayacağız. Ancak artık 20 milyon dolardan büyük kredi vermeyeceğiz" dedi. 
     Erdoğan, "Kredileri daha geniş bir tabana yayacağız. Bireysel, esnaf, küçük ve orta boy işletme kredilerine, ağırlık vereceğiz. Yüksek miktarlı kredi yok. En yüksek rakam 20 milyon dolar olacak. Krediyi her şube değil, bilen şubeler verecek. 150 - 200 şube krediler konusunda uzmanlaşacak" diye konuştu. 
     Toplam 186 bin çiftçinin taksitlendirme için başvurduğunu belirten Erdoğan, tahsil edilemeyen 584 trilyon liralık alacakta taksit uygulamasının büyük ilgi gördüğünü belirtti. Erdoğan, şunları söyledi "Kapsama giren çiftçi sayısı 430 bin. 186 bini başvurdu. Yollar kapalı olduğu için başvuramayanlardan süreyi uzatın talebi geliyor. İki aylık bir ek süre daha vereceğiz." 
     
     Muşambalı şube kalmayacak’ 
     "Ziraat Bankalılar müthiş. Değişimi Ziraat'le yapmakla çok doğru yaptık" diyen Erdoğan, Emlakbank'la birleşmenin iki ay içinde tamamlanacağını bildirdi. Erdoğan, "Emlakbank'tan aldığımız şubelerin tabelaları muşamba kaplanarak değiştirildi. İki ay sonra muşambalı şube kalmayacak" dedi. 
     



 EKONOMİ 















</TEXT>
</DOC>
