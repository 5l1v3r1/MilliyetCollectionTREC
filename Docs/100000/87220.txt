<DOC>
<DOCNO> 87220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/son/soneko25.html </URL>
<DATE> 2002/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Pamukbank TV yayına başladı 
</HEADLINE>
<TEXT>

     Pamukbank, Digitürk altyapısı üzerinden verilen Pamukbank TV'nin yayınını başlattı. 
     Pamukbank'tan yapılan açıklamaya göre, genel müdürlük birimleri ile yurtiçi ve yurtdışı şubeler arasındaki iletişimi çabuklaştırmak ve kalitesini artırmak amacıyla Digitürk Business TV'yi bünyesinde kullanmaya başladı. 
     Kurum içindeki iç iletişim, satış-pazarlama ve eğitim amaçlı mesajlar için Digiturk ile sadece kendi iç bünyesine yayın yapacak bir kanal için anlaşan Pamukbank, tüm birimlerine ve şubelerine Digitürk bağlantısı kurdurdu. 
     Pamukbank TV adıyla kurum içinde kullanılmaya başlayan yeni iletişim hattı, yaklaşık 6 bin Pamukbanklıya genel müdürlükten duyurulacak stratejik mesajların ilk elden, anında ve eş zamanlı iletilmesine olanak sağlıyor. 
     Eğitim programları ve çeşitli toplantılar nedeniyle ofisten ayrı geçen süreyi azaltmak yönünde de zamandan önemli tasarruf sağlayacak olan Pamukbank TV, bu etkinliklerin maliyetlerinde verimliliğe ulaşmayı hedefliyor. 
     





</TEXT>
</DOC>
