<DOC>
<DOCNO> 70210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/01/son/soneko05.html </URL>
<DATE> 2002/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Hazine Bakanı O'Neill Türkiye'yi örnek gösterdi 
</HEADLINE>
<TEXT>

     ABD Hazine Bakanı Paul O'Neill, Uluslararası Para Fonu IMF'nin bundan sonra sadece gerekli reformları ve doğru politikaları uygulayan ülkelere mali destek sağlayacak şekilde yapılandırılmakta olduğunu belirtti ve buna örnek olarak Türkiye'yi gösterdi. 
     O'Neill, Senato Finans Komitesi'nde yaptığı konuşmada, IMF'nin en büyük hissedarı konumundaki ABD'nin Hazine Bakanı olarak, Fon'un reform çalışmalarını anlattı. 
     Geçmişte IMF'nin yardıma muhtaç duruma gelen hemen her ülkenin desteğine koştuğunu anlatan O'Neill, çeşitli başarısızlıklara uğrayan bu yaklaşımın artık değişmekte olduğunu söyledi. 
     IMF'de yerleşmekte olan yeni anlayış çerçevesinde sadece desteği hakeden ülkelere mali kaynak sağlanmasının öngörüldüğünü belirten O'Neill, ''şunu açıkça ortaya koymak istiyoruz ki, reformlara bağlı olmayan ve kötü politikalar uygulayan ülkeler kurtarılmayacak'' dedi. 
     Ülkelerin reform kararlılığında IMF yardımı için gerekli önkoşulların yerine getirilip getirilmediğinin kriter olarak alınacağını belirten O'Neill, ''bu yaklaşım, IMF'nin geçen Mayıs'ta Türkiye'ye sağladığı destekte uygulandı. Türkiye, gerekli 9 önkoşulu yerine getirerek kararlı adım attığı için IMF yeni finansman öngören bir anlaşmayı kabul etti'' diye konuştu. 
     O'Neill, dünyada ekonomik krizlerin bulaşma eğiliminin azaldığını da vurgulayarak, finans piyasalarının artık güçlü ve büyümeye yönelik politikalar uygulayan ülkelerle diğerlerini, birbirinden daha iyi ayırd ettiğini söyledi. 
     Reform çerçevesinde IMF'nin krizleri çözmek yerine, krizleri önceden belirleyerek önleyen bir kurum haline gelmesi gerektiğini anlatan O'Neill, ''IMF, yangın söndüren bir itfaiyeci değil özel sektörü yeşerten bir bahçıvan rolünü oynamalı'' dedi. 
     






</TEXT>
</DOC>
