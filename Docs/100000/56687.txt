<DOC>
<DOCNO> 56687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/11/son/sontur21.html </URL>
<DATE> 2001/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kent Gıda reklamında rol alan huzurevi sakinleri... 
</HEADLINE>
<TEXT>

     Kent Gıda'nın yeni reklam filminde rol alan Maltepe Huzurevi sakinleri, basına tanıtıldı. 
     Maltepe Huzurevi'nde düzenlenen tanıtım toplantısında konuşan Kent Gıda Genel Müdürü Mümtaz Tahincioğlu, kurum olarak, Türk halkının bayram adetlerini hatırlatmak ve tekrar yaşatmak gibi bir misyonu yüklendiklerini söyledi. 
     Tahincioğlu, ''Arzumuz, ticari amacın ötesinde, var olan unutulmuş geleneksel bazı özelliklerimizi halkımızda yaşatmak ve daha ileriye götürmek. Hep beraber Türkiye'ye bir mesaj vermiş olduğumuzu düşünüyorum'' diye konuştu. 
     İstanbul Sosyal Hizmetler Müdürü Kahraman Eroğlu da, Kent Gıda'nın bu çalışmasıyla, huzurevlerindeki yaşlıların, sadece yiyen, içen ve geleceği bekleyen insanlar olarak algılanılmasından vazgeçildiğini bildirdi. 
     Bu tür reklamlar sayesinde çocuklar ile gençlerin, huzurevlerinde yaşayan anne ve babalarını daha sık ziyarete giderek onları mutlu ettiklerini kaydeden Eroğlu, şunları söyledi 
     ''Huzurevlerinin, garipler, düşkünler ve kimsesizler evi olarak düşünülmemesi gerekir. Huzurevleri, çağdaş yaşamın bir parçası, daha doğrusu geniş aile düzenidir. Burada kalan insanların aileleri, çocukları var. Bunlar geçmişte iyi yerlere gelmiş ve topluma faydalı insanlar yetiştirmişlerdir.'' Reklamın gençler ve çocuklara yaşlıların hatırlanması gibi unutulan bir değeri hatırlattığını vurgulayan Eroğlu, ayrıca bu reklamla huzurevlerine ilgi ve ziyaretlerin arttığını kaydetti. 
     Eroğlu, İstanbul'da, 5'i resmi, 30'u özel toplam 35 huzurevinde yaklaşık 4 bin 500 kişinin kaldığını sözlerine ekledi. 
     
     Huzurevi sakinleri mutlu 
     Reklamda rol alan 18 huzurevi sakini de, huzurevinde kalmaktan mutlu olduklarını söyledi. 
     Nejat Özyozgat, kendilerini ve huzurevlerini tanıtmaya yardım eden reklamın etkisinden çok memnun olduklarını belirterek, ''Kızım ABD'de bulunuyor. Reklamı izlemiş. Telefon açtı ve 'Babacığım bayramda geleceğim' dedi'' şeklinde konuştu. 
     Huzurevi sakinleri, daha sonra reklamda yer alan ''Senede Bir Gün'' adlı şarkıyı söylediler. Kent Gıda görevlileri de şeker dağıttılar. 
     Bu arada Kent Gıda, İstanbul, Ankara, İzmir ve Kocaeli'deki huzurevlerine dağıtacağı 15 televizyondan ilkini, Maltepe Huzurevi'ne hediye etti. 
     






</TEXT>
</DOC>
