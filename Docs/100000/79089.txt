<DOC>
<DOCNO> 79089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/18/son/sondun39.html </URL>
<DATE> 2002/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Deli Dana hastalığı tüm dünyaya yayılıyor 
</HEADLINE>
<TEXT>

     Dünyada henüz kontrol altına altına alınamayan ve ileriki yıllarda ciddi sorunlara yol açması beklenen ''deli dana'' hastalığı konusundaki ilk küresel konferans, İsviçre'nin Basel kentinde başladı. 
     Avrupa ülkelerine ek olarak Japonya'dan, Yeni Zelanda ve Guatemala'ya kadar 30 ülkenin katıldığı konferansla, hastalığın hala yayılmaya devam ettiğine dikkat çekilecek ve hastalığın yaygın olarak ortaya çıktığı dönemlerde et piyasalarının kötü etkilenmemesi için alınması gereken önlemler tartışılacak. 
     Hastalığın ortaya çıktığı ülkelerde halkın histeriye kapılmamasının yollarının da ele alınacağı iki günlük konferansta, hastalığa yol açan BSE hakkındaki bilgiler de gözden geçirilecek. 
     İneklerin merkezi sinir sistemini etkileyen hastalığın, daha çok etlerdeki sinir ve beyin hücreleriyle insanlara geçtiği uyarısı yapılırken, kuluçka süresi 4-6 yıl arasında değişen hastalıkla mücadele için, hastalığın ortaya çıkmasının beklenmemesi gerektiğine dikkat çekiliyor. 
     Konferansın başkanlığını yapan İsviçre Federal Veteriner Dairesi Başkanı Ulrich Kihm, hastalığa yol açan BSE'nin kuluçka döneminin uzun olması nedeniyle, ileriki yıllarda dünyanın birçok yerinde hastalığın ortaya çıkacağını belirterek, ''hastalığın devam ettiğinin insanlara anlatılması ve yayılmasının önlenmesi için her şeyin yapılması gerektiğini'' söyledi. 
     Kihm, Avrupa'nın aksine birçok ülkede en temel önemlerin bile alınmadığına dikkat çekerken, et ihraç eden ülkelerin denetimleri gerektiği gibi yapmadığını, sinir hücreleri taşıyan etlerin ve beyin tüketiminin birçok ülkede devam ettiğini, bunların yenmesinin önlenmesi halinde, riskin önemli ölçüde azaltılacağını belirtti. 
     





</TEXT>
</DOC>
