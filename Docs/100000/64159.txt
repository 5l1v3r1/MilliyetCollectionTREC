<DOC>
<DOCNO> 64159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/25/son/soneko14.html </URL>
<DATE> 2002/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Çakan "Elektrik fiyatlarının aşağıya çekilmesi söz konusu değil" 
</HEADLINE>
<TEXT>

     Enerji ve Tabii Kaynaklar Bakanı Zeki Çakan, son zamanlarda kayıp-kaçak oranının daha da arttığını vurgularken, ''şu an elektrik fiyatlarının aşağıya çekilmesi söz konusu değil'' dedi. 
     Elektrikte kayıp kaçakla mücadele etmenin kolay olmadığına işaret eden Bakan Çakan, ''Herkesten istirham ediyorum, bize yardımcı olun'' çağrısı yaptı. 
     Çakan, Türkiye Metal Sanayicileri Sendikası'nın MESS Hilton Oteli'nde düzenlediği ''Türkiye'nin Genel Enerji Politikaları'' konulu toplantıda konuştu, soruları yanıtladı. 
     2000 yılında elektrik talebinde yıllık yüzde 8 olan büyüme 
     oranının, geçen yıl eksilere düştüğünü anlatan Bakan Çakan, bunun neticesinde elektrik kesintisi yapılmadığını bildirdi. Çakan, gerekli yatırımların yapılmaması halinde, darboğazdan kurtulunamayacağını söyledi. ''Geçen yıl talep normal seyirde artmaya devam etseydi, günde en az 2-3 saat elektrik kısıntısı yapamak mecburiyetinde kalacaktık'' diyen Çakan, dünya santrallarının yüzde 60 kapasite çalıştığını, Türkiye'nin ise risk alarak bu oranı yüzde 84'lere kadar zorlandığını ifade etti. Bakan Çakan, 2006 yılına kadar gerekli yatırımların planlandığını, bundan sonrası için de önlemlerin şimdiden alınarak, özel sektör ve yabancı yatırımcıların özendirilmesi gereğine dikkati çekti. Türkiye'de yüzde 14.6 oranında kaçak elektrik kullanıldığını ve bunun değerinin 1 milyar 464 milyon dolar olduğunu işaret eden Bakan, şöyle devam etti ''Biz hem arz talep dengesini kurmak hem de kayıp kaçak oranının aşağıya çekmek için mücadele ediyoruz. 300-400 milyon dolarlık ticaret için Amerika'ya giderken, bu büyük rakamı dikkate almamak hata olur. Kayıp kaçak için mücadele kolay olmuyor. Herkesten istirham ediyorum, bize yardımcı olun. Bunu, yılın en önemli meselesi haline getirelim.'' Elektrik kaçakları ile mücadelede, ölümlere varan kayıplar verdiklerini anlatan Çakan, Hakkari'de bir teknisyenin baltayla yaralandığını ve hastanede yattığını, bir başka görevliye de silahla saldırıldığını söyledi. Çakan, İstanbul'da kaçakla mücadele için 50 kişilik bir ekibin mücadele ettiğini, ikinci 50 kişinin de kurs gördükten sonra mücadeleye başlayacağını kaydetti. 
     
     İran gazı gelmeseydi... 
     ''İran doğalgazı gelmeseydi, Bursa'da doğalgaz kesintisine gidilmek zorunda kalınacaktı'' diyen Bakan, doğalgazın fazla olduğu eleştirilerini de yanıtladı. 
     Çakan, sadece 5.5 milyar metreküp doğalgazın, santrallarda kullanılacağını vurgularken, ''doğru projelere destek verelim, hata varsa karşısında olalım. Projelerin hepsi doğrudur'' diye konuştu. 
     Bakan Çakan, elektrik fiyatlarında indirim yapılıp yapılmayacağına ilişkin soru üzerine, kayıp kaçak oranlarının düşürülmesi halinde elektrik fiyatlarının aşağı çekileceğini hatırlattı. 
     Çakan, ''şu an elektrik fiyatlarının aşağı çekilmesi söz konusu değil. Son zamanlarda kayıp-kaçak daha da artmıştır'' şeklinde konuştu. 
     






</TEXT>
</DOC>
