<DOC>
<DOCNO> 63532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/22/yasam/ayas.html </URL>
<DATE> 2002/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kız çocukları daha dayanıklı 
</HEADLINE>
<TEXT>

Alman bilim adamları açıkladı "Progesteron adlı dişilik hormonu sayesinde kızlar, erkek çocuklara oranla çok daha kısa sürede iyileşiyor" 
     DIŞ HABERLER SERVİSİ 

     Hormon mucizesi 
     AĞIR ameliyatlarda kız çocuklarının erkek çocuklara göre çok daha kolay iyileştiğini ortaya çıkarıldı. Araştırmaları gerçekleştiren Alman Ulm Üniversitesi bilim adamlarına göre, kız çocukların erkeklere oranla çok daha hızlı iyileşmesinin ardında, kadınlarda bulunan dişilik hormonu progesteron’ yatıyor. Progesteron hormonu bu işlevini, ameliyatla birlikte ortaya çıkan iltihaplanmayı engelleyen cytokine IL10’ proteininin salgılanmasını artırarak yerine getiriyor. 
     
     Ameliyatta avantaj 
     PROGESTERON adlı hormonun tetiklediği söz konusu protein, özellikle kalp ameliyatları gibi büyük operasyonlarda sıklıkla görülen iltihaplanmayı büyük ölçüde engelliyor. Bilim adamları hormonun, özellikle kız çocuklarının doğumundan sonraki birkaç hafta içinde yüksek düzeye ulaştığını belirterek, kız çocuklarda gerçekleştirilecek kalp ameliyatlarının doğumdan sonraki birkaç hafta içinde gerçekleştirilmesi sayesinde iltihap riskinin neredeyse sıfıra yakın olacağını ifade ediyorlar. 
     
     Hayati önem taşır 
     İLTİHAPLANMANIN özellikle kalp ameliyatlarına rastlanması ise operasyonun şeklinden kaynaklanıyor. Bu ameliyatlarda kalp devreden çıkarıldıktan sonra, kan bir aygıtla vücuda pompalanıyor. Ancak bu aşamada kan dış dünya ile temasa girdiğinden, vücudun bağışıklık sisteminin etkinliği de artıyor. Bu da, ucu ölüme kadar varabilen iltihaplanma sürecini hızlandırıyor. 
     



 YAŞAM 
























</TEXT>
</DOC>
