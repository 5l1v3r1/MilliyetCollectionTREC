<DOC>
<DOCNO> 58521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/23/ekonomi/aeko.html </URL>
<DATE> 2001/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
2002 atılımlar yılı olacak 
</HEADLINE>
<TEXT>

Başbakan Ecevit, beklenmedik gelişmeler yaşanmaması durumunda, 2002 yılının 2001 ile kıyaslanmayacak kadar olumlu bir yıl olabileceğini söyledi 
     ANKARA Milliyet 

     Başbakan Bülent Ecevit, 2001 yılının Türkiye ve dünya açısından zor geçtiğini ancak, bir aksilik olmazsa 2002’nin hem tarımda, hem sanayide atılım yapılacak bir yıl olacağını söyledi. 
     2002’nin, 2000 ve 2001 ile kıyaslanamayacak bir yıl olacağını düşündüğünü belirten Ecevit, "2002, bu iki senelik sıkıntıların bir karşılığı, ödülü olacak diye düşünüyorum" dedi. Ecevit, hükümetin krizlerden görev çıkartma yoluna gittiğini, birçok yapısal reform gerçekleştirdiğini ve krizden çıkış yoluna girildiğini belirtti. 
     
     Hükümetin bu çabalarının IMF ve Dünya Bankası tarafından da görüldüğünü vurgulayan Ecevit, IMF’nin kendiliğinden ek kaynak vermeyi taahhüt ettiğini kaydetti. Ecevit, dün NTV’de katıldığı bir programda 2001 yılında yaşanan gelişmeleri ve gelecek yıldan beklentileri değerlendirdi. Ecevit’in yorumları şöyle 
     
Arjantin cüretk r davrandı      "Arjantin’in IMF ile ilişkilerde gereken özeni göstermediği anlaşılıyor. Pesonun dolara bağlanması fazla cüretk r bir karardı. Sabit kurdan kurtulmamaları akıllıca değildi. Bunun yürümeyeceği belliydi. Biz de dalgalı kura geçerken sorunlar yaşadık. Ama bu sıkıntıları önledik. Dalgalı kurun ne kadar hayırlı olduğu görülüyor. 
     2002 yılı yeni atılımlar yapmamızın gerekeceği bir yıl olacak. Uyum yasaları inşallah çıkacak. Ayrıca yargı ve düşünce özgürlüğü ile ilgili başka bir Anayasa değişikliği paketi daha bütün partilerin katılımı ile hazırlanıyor. Ekonomi ile düzenlemeleri sürdüreceğiz. 
     
Seçimin adını anmayalım      Seçimler zamanında yapılmalı, yapısal reformlar tamamlanmadan seçimin adını anmak doğru olmaz. Çok büyük atılımlar başlattık. Seçim, bunu tehlikeye düşürebilir. Uzun yılların sorunlarını giderecek atılımlar başlattık. Seçimin lafı bile edilmesi bunları tehlikeye düşürebilir. Son gelişmeler hükümetin pek de fena olmadığını en karamsar kimselere bile gösterdi. 
     
Bakan sayısı normal      Bakan sayısının azaltılması IMF ile ilişkilerde yeralacak bir konu değil. Azınlık hükümeti döneminde 25 bakanla hükümet kuruldu. Ama şimdiki bakan sayısı üçlü koalisyonun getirdiği bir zorunluluk. 2002’de bakan sayısını azaltan düzenlemeler yapılabilir, önümüzdeki seçim döneminde de harekete geçilebilir." 
     
Krizlerden görev çıkardık      "2001 yılı zor bir yıl oldu. Yılların birikimi olan sorunları devraldık. Acı reçeteler uygulandı. Yıl sonuna doğru ferahlık sağlandı. Biz krizlerden görev çıkartma yoluna gittik. Geçirdiğimiz krizlerin bir eğitici rolü oldu. Bu krizler göğüslenmeden, Türkiye uzun yılların birikimi olan yapısal reformların üstesinden gelemez. 
     Üçlü koalisyon, hükümetin kendi içinde uyumlu çalışması, göstergelerin olumluya doğru dönmesinde etken oldu. Hükümet her türlü eleştiriyi ele alarak çalışmalar yaptı. Ancak bunların sonuçlarının ortaya çıkması için beklenmesi gerekir." 
     
Her parti aynı düşünmez      "Uyum yasaları en kısa sürede çıkacak. Her parti aynı düşünemez. Ama toplumun büyük bir kesimi AB’ye üye olmayı istiyor. Bunun da bazı gerekleri var bunların yerine getirilmesi gerekiyor." 
     



 EKONOMİ 














</TEXT>
</DOC>
