<DOC>
<DOCNO> 72872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/16/guncel/gun08.html </URL>
<DATE> 2002/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Camiye bayrak asılır mı 
</HEADLINE>
<TEXT>

ÇAPRAZ ATEŞ 
     SEMRA KARDEŞOĞLU İstanbul 

     22 Eylül 1983 yılında kabul edilen Türk Bayrağı Kanunu’na göre Türk bayrağının çekileceği yerler arasında camiler yer almıyor. Öte yandan Diyanet İşleri Başkanlığı da camiye bayrak asılmasının geleneklerimizde yer almadığı görüşünde. Ancak Marmara Üniversitesi İlahiyat Fakültesi Dekanı Prof. Dr. Zekeriya Beyaz, bu uygulamayı protesto ederek önceki gün, Bağlarbaşı İlahiyat Fakültesi Camii’ni bayraklarla donattı.. Camilere bayrak asılabilir mi Camiye bayrak asılmasının dinen sakıncası var mı 
     
     Zekeriya Beyaz M.Ü. İlahiyat Fak. Dekanı 
Baz istasyonları ne olacak      Biz Diyanet İşleri Başkanlığı’nın devlet ve rejim karşısında oturma eylemi yaptığını söylüyorduk. Demek Diyanet, Türk bayrağı karşısında da oturma grevi yapmaktadır. Bayrağımızdaki al renk şehitlerimizin al kanının işaretidir. Dolayısıyla Türk bayrağını minare ve camilere asmak kadar doğal bir şey olamaz. Camilere ve minarelere Türk bayrağı asılmasından rahatsız olanlar, minarelere yabancı şirketlerin baz istasyonlarını yerleştirme pazarlığı yapmaktan mutlu oluyorlardır herhalde. 
     
     Prof. Dr. Saim Yeprem M.Ü. İlahiyat Fak. 
Dini bakımdan mahzuru yok      Fakültemizin camisine 1966 yılından bu yana dini ve milli bayramlarda bayrak asılmaktadır. Çanakkale Zaferi’nin yıldönümünde de bayrak asıldı. Dini bakımdan bunun bir mahzuru yok. Kanunen bir sorun olması için "Camilere bayrak asılması yasaktır" denilmesi gerekir. Böyle bir madde yok. Türk milletinin sembolü olan bayrak, milletin sevinçli günlerinde duygusal yoğunluğun doruğa ulaştığı yerlerde sembolize edilmiş olur. 
     
     Necati Tayyar Taş İstanbul Müftüsü 
Yönetmelik değişmeli      Bayrağın nerelerde ve nasıl kullanılacağı yönetmelikle tespit edilmiştir. Müftülüklerimizde ve onlara bağlı Kuran kurslarında bayraklar sürekli gönderde bulunmaktadır. Milli bayramlarımızda camilerimiz bayrakla donatılmaktadır. İlgili yönetmelikte camilere asılmalıdır yönünde bir ibare olmadığı için her zaman asılmıyor. Ama ilgili yönetmelikte camilere de devamlı bayrak asılsın denilse İstanbul müftüsü olarak büyük bir zevkle bunu yerine getiririz. Yönetmeliğin değişmesi gerekiyor. 
     
     Ramazan Tüzün Diyanet İşleri Hukuk Müş. 
Bayrak tüzüğünde yok      Bayrak tüzüğünde, bayrak asılması gereken yerler içinde camiler sayılmıyor. Bu nedenle bugüne kadar camilere bayrak asılmadı. Üç beş sene önce iki minare arasına bir tören nedeniyle bayrak asılmıştı. Diyanet İşleri Başkanlığı olarak biz bir kamu kurumuyuz. Diğer kamu kurumları gibi kanun, tüzük ve yönetmeliklere uymak zorundayız. Bayrak tüzüğüne de uymak zorundayız. 
     



 GÜNCEL 






















</TEXT>
</DOC>
