<DOC>
<DOCNO> 91393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/22/son/sondun08.html </URL>
<DATE> 2002/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Antonio Banderas Meksikalı Devrimci Pancho Villa'yı canlandıracak 
</HEADLINE>
<TEXT>

     Ünlü İspanyol sinema oyuncusu Antonio Banderas, bir Amerikan prodüksiyon şirketiyle Meksikalı devrimci Pancho Villa'nın hayatını konu alan filmde oynamak üzere anlaşma imzaladı. 
     Daily Variety gazetesindeki habere göre, Bruce Beresford'un yönetemenliğini üstleneceği filmde, Meksikalı devrimcinin Hollywood'un ilk aksiyon filmini çekmek üzere D.W. Griffith ve Harry Aitken ile birlikte kameraları savaş meydanına yerleştirmesinin öyküsü anlatılacak. 
     Banderas'ın HBO Films şirketiyle vardığı anlaşmaya göre, çekilecek filmin adı ''Pancho Villa kendini sahneliyor'' olacak. 
     Amerikalı sinemacılar 1914'te, sessiz sinema döneminde ''General Villa'nın yaşamı'' ve ''Kanun Tanımayanın İntikamı'' adlı filmler çekmiş ve Amerikan kamuoyu bu filmlerle efsanevi lider Villa'nın şahsı ve siyasi hedeflerine sempati duyar olmuştu. 
     





</TEXT>
</DOC>
