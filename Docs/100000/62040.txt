<DOC>
<DOCNO> 62040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/13/yazar/cemal.html </URL>
<DATE> 2002/01/13/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Ekonomide 'sol'un hala karışık kafası 
</HEADLINE>
<TEXT>

     Ahmet Oktay'ın geçen hafta Radikal'in pazar ekinde ilginç bir yazısı vardı. Sola soldan bakalım başlığını taşıyan yazının şu satırları bana düşündürücü geldi 
     "Türkiye Marksist solunun eşitlik ve özgürlük sorunları üzerinde düşünmediğini öne sürmek, tarihi boyunca eşitlik ve özgürlük isteğini savunduğu için hep 'tepesine inilmiş' Türkiye soluna 'bühtandır' ve bir okur - yazar için bunu söylemek en azından ayıptır." 
     Haklı Ahmet Oktay. 
     Ülkemizde Marksisti dahil bütün sol her zaman eşitlik ve özgürlük istedi. Adalet ve dayanışma ilkelerinin geçerli olduğu devlet ve toplum düzenini savundu. Bu yüzden başına birçok bela geldi. 
     Doğru. 
     Ama bir doğru daha var 
     Eşitlik, özgürlük, adalet ve dayanışma nasıl gerçekleşecekti Hangi yol ya da yollar açılıyordu böyle bir düzene 
     Bu bakımdan en önemli konu hiç kuşkusuz ekonomiydi. Çünkü ekonomiyi büyütmeden, üretimi belli bir düzeye çıkarmadan, yani maddi refah tabanını oluşturmadan eşitlik ve özgürlük de, adalet ve dayanışma da lafta kalırdı. 
     Solun çıkmazı buydu. 
     Geçen yirminci yüzyılda bu temel sorunu çözemedi sol. Ayrıca, özgürlük derken özgürlüğü tepelediği birçok trajik örnek de verdi. 
     Ancak Türkiye'de solun - bence bugün de şöyle ya da böyle devam eden - kafa karışıklığı ekonomide düğümlendi. Ekonomiyle siyaset arasındaki bağı yerli yerine oturtamadığı için de, ekonomide devletçilik varken siyasette demokrasinin gelişemeyeceğini göremedi. Görebilen, sezen kimileri de kabullenmedi. 
     Sol çok uzun yıllar ekonomide rekabetçi yapıları reddetti. Devletin, devlet mülkiyetinin ve merkezi planlamanın her derde deva olacağını sandı. 
     Sonra düş kırıklığına uğradı. 
     İlya Ehrenburg,benim kuşağımın kitaplarından tanıdığı Komünist bir gazeteci, şair ve romancıdır. Ayrıca, Sovyetler Birliği'nde Stalin dönemini atlatabilmiş ender aydınlardan biridir. 
     Ehrenburg, İkinci Dünya Savaşı'nın hemen ertesinde, henüz Soğuk Savaş'ın başlamadığı 1946 yılında davetli olarak Amerika'ya gider. Gezi sırasında en çok Amerikan işçilerinin yüksek hayat standardından etkilenir. 
     Alabama'dayken bir fabrikada mola verirler. Ehrenburg, fabrikanın önünde yüzlerce arabanın bulunduğu otoparkı görünce, "Burası otomobil fabrikası mı " diye sorar. Tekstil fabrikası derler. "Peki bu arabalar kimin " diye merak eder. "Fabrikada çalışan işçilerin" diye çıkan cevaba da inanmak istemez. 
     Bunun üzerine paydos saatine kadar fabrikanın önünde beklenir. İşçiler arabalarına binip fabrikadan ayrılmaya başlayınca, Ehrenburg'un inanmak istemediği gerçek ortaya çıkar. 
     İlya Ehrenburg Amerika gezisinden Moskova'ya bir Buick marka araba, bir buzdolabı ve çamaşır makinasıyla döner 1946'da... 
     Bugün Sovyetler Birliği yok. 
     Tarihe karıştı on yıl önce. 
     Amerika ise ekonomik gücüyle dünyada başı çekiyor. Bugün Avrupa'nın hayat standardı bile Amerika'dakinin yüzde 65'ine düşmüş durumda. Hayat standardı açısından Amerika son otuz yıldır Avrupa'yla arayı açıyor. 
     Ütopya, ABD'de mi gerçekleşiyor 
     Hayır. 
     Özgürlük, eşitlik, adalet ve dayanışma deyince Amerika mı akla geliyor 
     Hayır. 
     ABD'nin açıkları elbette çok fazla... 
     Ancak, solun düşlediği yollar da bugüne kadar özgürlük ve eşitliğe açılmadı. Tam tersine iflas ettiler. 
     Sovyetler ve Doğu Bloku yok bugün. Çin, Komünistler'in elinde ekonomisini çoktan devletin elinden kurtarıp rekabete ve dışa açtı. Türkiye'de devletçilik ve devletin ekonomide ayakbağı olmasına son vermek için özellikle 1980'lerden beri yoğun bir çaba var. 
     Avrupa sosyal demokrasisi bile, ekonomide 'Amerikan modeli'nin dinamizmi ve Amerikan halkına sağladığı yüksek refah düzeyi karşısında kendi modelini ve bazı sosyal anlayışlarını gözden geçirmeye başladı. 
     
Kafa yormak      Demokrasi bir yerde fikirlerin siyaset meydanında serbest rekabetine dayanır. Siyasetteki bu rekabetin işleyebilmesi için, ekonomik alt yapının da serbest rekabete dayanması kaçınılmazdır. Bu da özünde 'pazar ekonomisi'dir. 
     Türkiye'de sol, bu bağ ve bu iki yapı arasındaki diyalektik bütünlük üzerinde yeterince kafa yormadı. Demokrasi deyip devletçiliği savunurken çıkmaza soktu kendini. Bunun altında herhalde çok uzun yıllar 'Fransız sol entelektüel dünyası'ndan beslenmiş olması da yatıyor. 
     Her neyse... 
     Özgürlük ve eşitliği, adalet ve dayanışmayı elbette savunmalıyız. Ama hangi yolların böyle bir düzene açıldığını, geçen yüzyılın deneyimlerinden dersler çıkartarak ve beynimizi bazı klişelerden kurtararak daha çok kafa yormalıyız. 
     Çünkü, solun değişik kesimlerinde kafa karışıklığı - özellikle ekonomide - bugün hala devam ediyor. Eğer kafasının içini düzene sokamazsa, politikada etkili olabilmesi uzak ihtimaldir. 
     İyi pazarlar 
     ---------------- 
Tangled Loyalties, The Life and Times of Ilya Ehrenburg, Joshua Rubenstein, Basic Books, 1996, New York, sayfa 236. 
     
     







Kola içerken 


Daha fazla ticaret... 


Ekonomide 'sol'un hala karışık kafası 


Vera'dan "son gece" 


Bir diziden artakalan... 


Levent Kırca'nın "Son"u 


Nicole’e sevdanın yolları, bana kurşunlar 


Bir davetin hikayesi... 


Nazım Hikmet eve dönüyor 


Kocabıyık sanatı, işiyle doğrudan ilgili görüyor 


"Gecenin Ulusu" büyürken Avrupa’da... 


Yeni yıla yeni kanun 


Aklın - ve doğru teşhislerin - yolu 


Bırak yatırımı kaçalım buradan 


YSL 


</TEXT>
</DOC>
