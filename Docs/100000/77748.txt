<DOC>
<DOCNO> 77748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/11/son/sondun10.html </URL>
<DATE> 2002/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington Post "Şaron Beyaz Saray'ın desteğini kaybediyor" 
</HEADLINE>
<TEXT>

     ABD Başkanı George Bush yönetiminin, İsrail'in Filistin topraklarından hemen çekilmesi yönündeki uyarılarına kulak asmayan İsrail Başbakanı Ariel Şaron'un, Beyaz Saray'ın desteğini kaybetmek üzere olduğu belirtildi. 
     The Washington Post gazetesi, Beyaz Saray kaynaklarına dayanarak verdiği haberde, Bush yönetiminin aylardır sürekli desteğinin ardından Şaron'un söz dinlemez tutumunun, Ortadoğu'daki hedeflerin kazanılmasında, İsrail lideriyle uzun dönemli bir işbirliğinin sürdürülebilirliği konusunda kuşkulara yol açtığını yazdı. 
     Beyaz Saray yetkilileri, Bush'un tekrar tekrar dile getirdiği talebin Şaron tarafından dikkate alınmamasının, ABD Başkanı'nın çabalarını etkisiz göstermesinden ve dünyadaki rolünü sarsmasından endişe ettiklerini de ifade ettiler. 
     Washington Post, şu sırada Beyaz Saray'ın, İsrail'i desteklemekle Şaron'a destek vermek arasında ayrım yaptığına dikkati çekti. Gazeteye konuşan bir Beyaz Saray yetkilisi, ''Şaron tartışmalı bir şekilde, yapılması gerektiğine inandığı şeyi yapıyor. İşini bitirdikten sonra, arkasından ne gelecek Bizim korkumuz, Şaron'un sert olmaktan başka yol bilmemesi'' dedi. 
     Gazete, İsrail ile ABD arasındaki ilişkilerin özellikle bu hafta artan şekilde gerildiğini belirtti. Bush yönetimi aylardır, İsrail-Filistin çatışmalarında, Filistin lideri Yaser Arafat'a, İsrail'in güvenliğini tehlikeye atan terörist saldırılara karşı harekete geçme çağrısında bulunurken, İsrail'in eylemlerini görmezden geliyordu. Bush'un, ABD Dışişleri Bakanı Colin Powell'ı arabuluculuk için Ortadoğu'ya gönderme kararını açıkladığı konuşmasında, İsrail'den, Filistin topraklarından çekilmesini talep etmesi, ABD'deki Musevi çevrelerinde şaşkınlık ve kızgınlıkla karşılandı. Bush, Şaron'u telefonla da arayarak, ''erteleme olmadan'' çekilmesi çağrısını yineledi. 
     Pazartesi günü, iki kasabadan çekilmesine karşılık İsrail'in saldırıları devam etti ve İsrailli yetkililer, ''işimiz bitince çekileceğiz'' yolunda açıklamalarda bulundular. 
     Bush'un Ortadoğu politikası, ABD kongresinde de sıkıntı yaşamasına yol açıyor. Kongre'de etkili Musevi lobisinin mensubu Senatör ve Milletvekilleri, Arafat'a karşı sert tutumun yumuşamasını ve İsrail'e yüklenilmesini eleştiriyor. Kasım ayındaki kongre seçimleri yaklaşırken, Cumhuriyetçi Parti'nin kongrede kontrolü ele geçirmesini hedefleyen Bush yönetimi için bu durum baskı yaratıyor. 
     






</TEXT>
</DOC>
