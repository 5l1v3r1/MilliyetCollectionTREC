<DOC>
<DOCNO> 70921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/05/son/soneko16.html </URL>
<DATE> 2002/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
POAŞ'ın halka arzında ''ön talep'' toplama yarın sona eriyor... 
</HEADLINE>
<TEXT>

     Petrol Ofisi A.Ş'nin A grubu hisse senetlerinin bir bölümünün halka arz yöntemiyle özelleştirilmesi için 27 Şubat'ta başlayan ''ön talep toplama'' işlemi yarın sona eriyor. 
     Tasarruf sahipleri, ön talebin ardından, 13-15 Mart tarihleri arasında kesin talepte bulunacaklar. 
     Özelleştirme İdaresi Başkanlığı'nın, 7.5 trilyon lira nominal değerli Petrol Ofisi A.Ş'nin A grubu hisse senetlerinin halka arz yolu ile satışından önce yapılan ''ön talep toplama'' işleminde tasarruf sahipleri, herhangi bir taahhüt altına girmeden, sadece almak istedikleri hisse senedi miktarını bildiriyorlar. 
     Poaş'ın halka arzında, yurtiçindeki tasarruf sahipleri ''POAŞ çalışanları, küçük tasarruf sahipleri, alım gücü yüksek bireysel yatırımcılar ve yerli kurumsal yatırımcılar'' olmak üzere dört gruba ayrıldı. 
     Buna göre, POAŞ çalışanları ve küçük tasarruf sahipleri 300 lot 300 bin hisse ve altında, alım gücü yüksek bireysel yatırımcılar ve yerli kurumsal yatırımcılar ise 301 lot 301 bin hisse ve üzerinde talepte bulunabiliyor. 
     Bu gruplardan küçük yatırımcılara iskontolu peşin ödemelerde yüzde 12, POAŞ çalışanlarına yüzde 15 ve alım gücü yüksek bireysel yatırımcılar ile yerli kurumsal yatırımcılara da yüzde 4 indirim uygulanacak. Tasarruf sahiplerinin, iskontolu peşin ödeme, vade farksız taksitli ödeme seçeneklerinin ön talep koşullarından yararlanabilmesi için, kesin talep toplama süresinde, en az ön talep toplama süresinde belirttikleri kadar talepte bulunmaları gerekiyor. Ön talep koşullarından yararlanabilmeleri için tasarruf sahiplerinin, ön talep formu doldurmaları ve talep ettikleri hisse senedi miktarını bildirmeleri gerekiyor. Tasarruf sahiplerinin kesin talep sırasında ön talep formlarını ınternette ise başvuru numaralarını ibraz etmeleri gerekiyor. 
     
     Kesin talep toplama 13 Mart'ta 

     POAŞ'ın halka arzında, yarın sona erecek ön talep toplamanın ardından, 13-15 Mart'ta yapılacak kesin talep sürecinde, Ön Talep toplama dönemindekinden az talepte bulunan tasarruf sahipleri, ön talep teşviklerinden yararlanamayacak. 
     Kesin talep sürecinde, ön taleptekinden fazla talepte bulunan yatırımcılar ise kesin talep sürecinde bildirdikleri taleplerin, ön talepte belirttikleri miktara kadar olan bölümü için ön talep koşullarından, artan kısmı için ise kesin talep koşullarından faydalanacak. 
     Tasarruf sahipleri, kesin talep sırasındaki talepleri için ''iskontolu peşin ödeme ve vade farksız taksitli ödeme'' seçeneklerinden, kendi grupları ve talepleri için geçerli olan birisini seçecekler. 
     
     İndirimli ödemeler 

     Kesin talep toplamada POAŞ mensupları indirimli peşin ödemeyi tercih etmeleri durumunda, talep edilen miktarın ön talepte bildirilen miktar kadar olan bölümü için yüzde 15, aşan kısmı için ise yüzde 5 indirimden yararlanacak. 
     Küçük tasarruf sahipleri bu tercihte, talep edilen miktarın ön talepteki miktar kadar olan bölümü için yüzde 12, aşan kısmı için yüzde 4, alım gücü yüksek bireysel yatırımcılar grubu ön talepte bildirdikleri bölüm için yüzde 4 indirimden faydalanacak. 
     Kesin toplama döneminde ön talep dönemindeki talep miktarından daha az miktarda talepte bulunulması halinde ise POAŞ mensupları indirimli peşin ödemede yüzde 5, küçük tasarruf sahipleri yüzde 4 indirimden yararlanacak. 
     Bu yatırımcılar taksitli satıştan faydalanamayacaklar. 
     Alım gücü yüksek ve yerli kurumsal yatırımcılar ise talep bedelinin tamamını peşin olarak indirimsiz ödeyecekler. 
     
     Taksitle alım 

     Tasarruf sahipleri taksitle ödemeyi tercih ederlerse, kesin talep toplamadaki taleplerinin ön talepteki miktar kadar olan bölümü için, biri kesin talep başvurusunda ödenmek üzere 4 taksitte vade farksız ödeme yapabilecekler. 
     Taksitli ödemeyi seçen POAŞ mensupları ve küçük tasarruf sahipleri, kesin toplamada ön taleptekini aşan kısmı için ikinci bir talep formu dolduracaklar. Ancak, bu aşan bölüm için taksitli satışlardan yararlanamayacaklar. 
     Taksitle ödemede tahhütname imzalayarak taksit tutarlarını zamanında ve tam oalarak ödeyen küçük tasarruf sahiplerinin ve POAŞ çalışanlarının hisse senetleri, bedelin tümünü yatırdıkları tarihten 2 işgünü sonrasında hesaplarına virman yapılabilecek veya talep durumunda 5 işgünü içinde fiziken teslim edilebilecek. 
     Taksitlerin devamında taksit ödemelerini herhangi bir sebepten dolayı zamanında yerine getiremeyen yatırımcılara opsiyon tanınacak. 
     buna göre, taksit ödeme gününü katip eden 5 işgünü içinde ödeme yapılması gereken tutara günlük olarak Merkez bankası Interbank faizi oranında uygulanacak faiz ile birlikte ödeme yaparak haklarını kaybetmeme imkanı tanınacak. Vade farksız taksitle alışı tercih eden yatırımcılar kalan taksit bedellerini son taksit ödeme tarihinden önce açıklanan taksit ödeme günlerinden birinde ödeyebilecekler. Taksit bedellerinin tamamının son taksit ödeme tarihinden önce ödenmesi durumunda ilgili hisse senetleri 2 işgünü sonrasında yatırımcının hesabına virman yatırılacak veya 5 işgünü içinde giziken teslim edilecek. Taksit tutarlarını zamanında ve tam olarak ödemeyen yatırımcıların sadece bedelini yatırdıkları hisse senetleri, son taksit ödeme süresi ve ek ödeme süresinin bitimini takip eden 2 işgünü sonrasında hesaplarına virman veya 5 işgünü sonrasında fiziken teslim edilecek. Bu yatırımcılara herhangi bir bedel iadesi yapılmayacak. Tasarruf sahipleri kesin taleplerini, ön taleplerini bildirdikleri konsorsiyum üyeleri vasıtasıyla gerçekleştirecek olmakla birlikte, ön talep ve kesin talep için aynı kurumun farklı şubelerini kullanabilecek. POAŞ mensuplarının talepleri, konsorsiyum lideri İş Yatırım Menkul Değerler A.Ş. tarafından toplanacak. 
     






</TEXT>
</DOC>
