<DOC>
<DOCNO> 88291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/son/sondun23.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kosova'da binlerce işçi yürüdü 
</HEADLINE>
<TEXT>

     Kosova'nın başkenti Priştine'de bugün binlerce işçi, daha adil iş ve gelir paylaşımı için yürüdü. 
     Kosova Bağımsız Sendika Örgütü SBSHK tarafından düzenlenen yürüyüşe, her kesimden işçiler katıldı. 
     SBSHK Genel Başkanı Bahri Sadriu, kent merkezinde toplanan binlerce işçiye hitaben konuşmasında, işçi hakları için mücadelelerini sürdürecekleri sözünü verdi ve yeni işyerlerinin açılmasını istediklerini vurguladı. Genel Başkan, Kosova'nın Elektrik Kurumu, Posta Telekomünikasyon Şirketi ve Gümrük Müdürlükleri gibi dev kurumlarda milyonlarca euroluk yolsuzlukların sorumlularının yakalanmasını istediklerini de kaydetti. 
     Sadriu, Kosova'da 100 binden fazla emeklinin 3 yıldır emekli maaşı alamadıklarını ve bu soruna hala çözüm getirilmediğini söyledi. İşçilerin yüzde 80'inin işsiz, Birleşmiş Milletler Kosova Geçici Yönetimi UNMİK ve yerel hükümetin sadece 65 yaş üstü kişilere ayda 26 euroluk yardım kararının da yanlış olduğunu ifade eden Sadriu, tüm emeklilerin yardıma ihtiyacı olduğunu vurguladı. 
     Sendika üyesi işçiler, ''yolsuzluğa son'', ''işçi hakları'', ''adil gelir bölüşümü'' gibi pankartlar taşıdılar. 
     Yürüyüş süresince UNMİK tarafından geniş güvenlik önlemleri alındı. Yaklaşık 1 saat süren yürüyüş, olaysız sona erdi. 
     





</TEXT>
</DOC>
