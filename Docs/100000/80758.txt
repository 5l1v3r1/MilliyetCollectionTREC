<DOC>
<DOCNO> 80758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/27/son/sontur08.html </URL>
<DATE> 2002/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan ''Bizi kasetlere karıştırmayın. Muhatap Tayyip Erdoğan'dır'' 
</HEADLINE>
<TEXT>

     SP Genel Başkanı Recai Kutan, AK Parti Genel Başkanı Recep Tayyip Erdoğan ile ilgili kasetlere ilişkin ''Kasetlerle geçmiş dönem yönetimi arasında bir irtibat yok. Kasetlerin muhatabı, şu anda ilgili arkadaşlarımızdır'' dedi. 
     Recai Kutan, Türkiye Yazarlar Birliği'nin, Kocatepe Camii Konferans Salonu'nda düzenlenen 12. Genel Kurulu'nun açılışına katıldı. 
     Kutan, salona gelişi sırasında gazetecilerin, Erdoğan hakkındaki sorularını yanıtladı. 
     Bir gazetecinin, ''Kapatılan RP'den bu yana geçmiş dönem sorgulanıyor ve yeni kasetler ortaya çıkıyor. O dönemde, siz de yöneticiydiniz. Bugün yaşananlar geçmişe maledilebilir mi '' sorusuna Kutan, ''Hayır. Bu ortaya koyulan kasetlerle o dönem yönetimi arasında bir irtibat yok. Yani kasetlerin muhatabı da şu anda ilgili arkadaşlarımızdır. Mesela, diyelim ki FP dönemi... O dönemde, genel başkan ve başkanlık divanı üyelerinin, o istikamette herhangi bir ithama maruz kalmadığını görüyorsunuz'' diye karşılık verdi. 
     ''Meselenin, tamamen kişisel meseleler olarak değerlendirilmesinin uygun olduğunu'' kaydeden Kutan, ''Adaletli olan değerlendirme de odur'' dedi. 
     Kutan, bir soru üzerine de şunları söyledi 
     ''Biz, her türlü yasakçılığa karşıyız. Hakaret ihtiva etmediği, bu ülkede bölücülüğü, anarşi ve terörü teşvik etmediği sürece her türlü görüşün, her düşüncenin serbest olmasını savunuyoruz. 
     Bu itibarla ortaya çıkarılan kasetlerde, bu dediğimiz anlamda herhangi bir beyan yoksa onların kişisel görüşleridir. Bunun, bir düşünce özgürlüğü ve düşüncesini açıklama özgürlüğü çerçevesinde değerlendirilmesi gerektiğine inanıyorum.'' 
     





</TEXT>
</DOC>
