<DOC>
<DOCNO> 88367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/son/sontur08.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirel yarınki zirveyi Demirel gibi değerlendirdi.. 
</HEADLINE>
<TEXT>

     9. Cumhurbaşkanı Süleyman Demirel, 
     Cumhurbaşkanı Ahmet Necdet Sezer'in, Çankaya Köşkü'nde liderlerle yapacağı Avrupa Birliği toplantısına ilişkin olarak, ''Yarın yapılacak toplantı 'aslında hiçbir şey değildir' demek mümkün değil, 'herşeydir' demek de mümkün değil'' dedi. 
     Demirel, Rumeli Türkleri Kültür ve Dayanışma Derneği'nin, Cemal Reşit Rey Konser Salonu'nda düzenlediği, ''Balkanlar'da Türk Siyaseti'' konulu sempozyumun öncesinde basın mensuplarının gündeme ilişkin sorularını yanıtladı. 
     Demirel, bir gazetecinin ''Yarın yapılacak Liderler Zirvesi hakkında ne düşünüyorsunuz Bir temenniniz var mı Çiller'in, 'Ecevit katılmazsa, katılmam' tutumunu nasıl değerlendiriyorsunuz '' soruları üzerine, bu tür şeylerin güncel meseleler olduğunu, siyasetin içerisinde de bu çeşit tartışmaların hep var olduğunu söyledi. 
     Demirel, şöyle devam etti 
     ''Yarın yapılacak toplantı 'aslında hiçbir şey değildir' demek mümkün değil, 'herşeydir' demek de mümkün değil. Demokratik hayatta bu çeşit toplantılar hep vardır. Toplantı iyi niyetle yapılmaktadır. Ülke sorunları etrafında siyaseti ve siyasetçileri bir istikamete sevketmek gayedir. Ama her zaman bu mümkün olmayabilir. Yalnız Türkiye kuralsız bir memleket değildir. Demokratik ülkede kural, 'majorite' yani çoğunluk sistemidir. Eğer bir konu üzerinde ittifak edilemiyorsa, çoğunluk ne diyorsa o olur, başka türlü karar çıkmaz zaten. Türkiye'de tüm cereyan eden işler, başka ülkelerde normal karşılanan şeylerdir. 
     Telaşa, kaygıya gerek yok. Kurallar, kurumlar mevcut. Platform, ortam mevcut. Türkiye yolunu bulur gider.'' 
     
     ZİRVE'DEN ÇIKACAK KARAR 
     ''Liderler Zirvesi'nden çıkacak karar bağlayıcı olacak mı '' sorusu üzerine de Demirel, bu çeşit toplantılardan ''bağlayıcı kararın çıkmayacağını'', çıkabilecek şeyin ''mutabık kalınabilirse niyetler olduğunu'' belirtti. 
     Demirel, ''Toplantıdan 'temenni ediyoruz' biçiminde birşey çıkar. 
     Herkesi bağlayan birşey çıkmaz. O zaman parlamento dışı yönetim olur o. Karar parlamentoda çıkacaktır. O da usulüne göre olacaktır'' diye konuştu. 
     ''Sayın Çiller'in, 'Ecevit katılmazsa katılmam' tavrını nasıl değerlendiriyorsunuz '' sorusu üzerine de Demirel, ''Siyaset... 
     Siyasetin içinde her türlü doğru vardır. Herkesin kendine göre bir yoğurt yiyişi vardır. Onu ben eleştirecek değilim. Benim konum değil o...'' yanıtını verdi. 
     
     İDAM CEZASININ KALDIRILMASI 
     ''İdam cezası konusunda gerginlik var. Saflar belirlendi. Tartışma sertleşti. İdam cezası konusundaki düşünceniz nedir '' şeklindeki soruya da Demirel, şöyle yanıt verdi 
     ''Olabilir. Burada da çoğunluğun dediği olacaktır. Çünkü karar çoğunlukla alınır. Bir ülkenin sorunları muallakta kalmaz. Muallakta, askıda kalmasıdır en korkulacak şey... Yoksa herkesin aynı şeyi düşünmesi mümkün değildir. 
     Benim görüşüm idam cezası kalkacak. Bütün dünyada kalkmış, Avrupa'da da kalkmış. Çünkü idam ceza olmaktan çıkmış bu çağda. Zaten ceza aslında intikam için olan bir şey değildir. Eğer idam cezası infaz edilirse onu geriye almak mümkün değil. Dünya bu noktaya gelmiş. 
     Siz de dünyaya uyacaksınız.'' 
     
     ''AİHM KARARI BEKLENMELİ'' 
     Bir gazetecinin, ''Öcalan ile ilgili dosya Meclis'e gitmeden önce AİHM kararı beklenmeli mi '' diye sorması üzerine Demirel, şunları söyledi 
     ''Beklenmeli. Nedenini daha önce de söyledim. Ben henüz Cumhurbaşkanlığı görevini yürütürken bu dosya AİHM'e gitti. Türkiye Avrupa'ya gitmek istiyor. Zaten bu toplantıların falan maksadı da o. 
     Türkiye AB'ye girmek istiyor. AİHM de Avrupa'nın bir mahkemesi. 
     Türkiye'de bunu kabul etmiş. Şimdi Türkiye'nin kabul ettiği bir mahkemede bir dosya varken siz eğer o dosya neticesini beklemeyecekseniz o zaman Avrupa'nın içinde ne işiniz var '' Demirel, ''Koalisyon ortaklarının idam cezası ve AB konusundaki farklı fikirlerini nasıl değerlendiriyorsunuz '' sorusuna da, ''Gayet doğal. 
     Siyaset farklı fikirler üzerine kuruludur. Yani herkesin kalem gibi aynı şeyleri düşünmesi mümkün değildir'' dedi. 
     
     BAŞBAKANIN SAĞLIĞI 
     Demirel, ''Başbakan Bülent Ecevit'in sağlık durumunun 1 aydır belirsizliğini korumasından Türkiye'nin yara alıp almadığı ve bu konudaki tavsiyesinin'' sorulması üzerine de, ''İnsanlar hasta olur. 
     Hasta olmak insanlar içindir. Babakan olunca hasta olmaz diye birşey yok. Allah şifa versin. Benim kimseye tavsiyem yok. Allah şifa versin diyorum'' dedi. 
     





</TEXT>
</DOC>
