<DOC>
<DOCNO> 60215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/02/son/sonspo10.html </URL>
<DATE> 2002/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalyaspor'un yeni hocası Giray Bulak... 
</HEADLINE>
<TEXT>

     Antalyaspor, Trabzonspor'un eski teknik direktörü Giray Bulak ile resmi sözleşme imzaladı. 
     Antalyaspor Kulübü Tesisleri'nde, kulüp başkanı Bekir Kumbul ile birlikte sözleşmeye imza atan Giray Bulak, Antalyaspor'u daha iyi yerlere getirmek için geldiğini söyledi. 
     Bekir Kumbul da teknik direktör Bulak ile 6 aylık sözleşme yapıldığını ve sezon sonunda yeniden masaya oturacaklarını bildirdi. 
     
     Kulüpteki ekonomik sıkıntı... 

     Daha sonra gazetecilerin sorularını yanıtlayan Antalyaspor'un yeni teknik direktörü Bulak, ''Kulübün ekonomik sıkıntı nedeniyle başarılı olamadığına'' ilişkin görüşleri yanıtladı. 
     Her takımda ekonomik sıkıntı olduğunu, bunun aslında ''futbol camiasının ortak yazgısı'' olduğunu ifade eden Bulak, ''Ya beraber çözeceğiz ya da bırakıp gideceğiz. Ben, elbirliğiyle bu sorunları çözerek başarılı olacağımıza inanıyorum'' dedi. 
     Bulak, 3 yardımcısıyla Antalyaspor'a geldiğini, gerekirse takıma birkaç takviye isteyebileceğini söyledi. 
     Bulak, daha önceki teknik direktör Mehmet Ali Öztürk tarafından kadro dışı bırakılan ve eski öğrencisi olan Selahattin'i yeniden kadroya almayacağını da belirterek, ''Eski hocanın kararına uyacağım'' diye konuştu. 
     
     "Futbolcular yönetici durumuna geçmiş..." 

     Öte yandan Antalyaspor'un eski teknik direktörü Mehmet Ali Öztürk de Bulak'ın sözleşme imzalamasından önce aynı tesislerde bir basın toplantısı düzenleyerek, görevden alınışını değerlendirdi. 
     ''Beni göreve çağıranlar, çağırdıkları gibi alırlar'' diyen Öztürk, yönetimin kararına saygı duyduğunu, ancak böyle bir uygulamanın olmaması gerektiğini bildirdi. 
     Antalyaspor'un ekonomik sıkıntısına da değinen Öztürk, ''Diyarbakırspor maçına kendi cebimden harcadığım 3.5 milyar lirayla gittik. Bu parayı almıyorum ve kulübe bağışlıyorum'' dedi. 
     Antalyaspor'da para için görev yapmadığını ve kendisinin Antalyasporlu olduğunu ifade eden Öztürk, sorun çıkarmadan ve tazminat istemeden gittiğini söyledi. 
     Antalyasporlu futbolcuların uzun süredir alacağı olduğunu, bu nedenle futbolcular üzerinde hiçbir teknik direktörün otorite kurmasının mümkün olmadığını savunan Öztürk, ''Ne yazık ki, futbolcular bu kulüpte yönetici durumuna geçmişler. Başarısızlığımızın nedeni biraz da budur'' diye konuştu. 
     






</TEXT>
</DOC>
