<DOC>
<DOCNO> 67318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/12/son/sontur24.html </URL>
<DATE> 2002/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeşim Salkım, Gülben Ergen'e 250 milyarlık dava açtı 
</HEADLINE>
<TEXT>

     Sinema ve ses sanatçısı Gülben Ergen'in ''iftira, hakaret ve sövme'' iddiasıyla meslektaşı Yeşim Salkım aleyhine açtığı 250 milyar liralık maddi ve manevi tazminat davasının görülmesine başlandı. 
     İstanbul 9. Asliye Hukuk Mahkemesi'ndeki duruşmaya, davacı Gülben Ergen ile davalı Yeşim Salkım katılmazken, avukatları hazır bulundu. 
     Duruşmada söz alan Gülben Ergen'in avukatı Ali Yüksel, Yeşim Salkım'ın davaya konu röportajının yer aldığı dergi ile davalının konuk olduğu Ergen'in televizyon programının kasetini mahkemeye delil olarak sundu. 
     Salkım'ın avukatı Ümit Silan da, dava dilekçesine cevabını, yazılı olarak mahkemeye verdi. Cevap dilekçesinde, dava açılmasını gerektirecek unsurlar oluşmadığı savunularak, tazminat talebinin yersiz olduğu ileri sürüldü. 
     Hakim, tarafların maddi durumlarının tespiti ve dosyadaki eksiklerin giderilmesi amacıyla duruşmayı erteledi. 
     Duruşmanın ardından gazetecilerin sorularını yanıtlayan Ergen'in avukatı Ali Yüksel, müvekkilinin ünlü bir sanatçı olduğunu ifade ederek, Ergen'i karalamaya yönelik bir kampanya söz konusu olabileceğini söyledi. 
     Hakkındaki iftiraların Ergen'i üzdüğünü anlatan avukat Yüksel, mahkemenin alacağı kararın aynı gazetede yayımlanmasını da istediklerini belirtti. 
     
     Dava dilekçesi 

     Gülben Ergen'in avukatı Ali Yüksel tarafından İstanbul 9. Asliye Hukuk Mahkemesi'nde açılan davanın dilekçesinde, Yeşim Salkım'ın basında yer alan bazı röportajlarında, eşi Hakan Uzan'dan boşanmaları konusunda, ''Yuvamı Gülben Ergen yıktı. Bu tip kadınlarla evlenmez kimse... Bu tipte kadınlar, bunu yaparlar'' şeklinde ifadelerinin yer aldığı öne sürülüyor. 
     Gülben Ergen'in, Türkiye'nin önde gelen sanatçılarından biri olduğu ifade edilen dilekçede, Yeşim Salkım'ın, bu sözlerle Ergen'e yönelik ''hakaret, iftira ve bir kişinin şeref ve haysiyetine iftira atmak anlamına gelen sövme'' suçlarını işlediği iddia ediliyor. 
     Dilekçede, bu durumun, Ergen için çevresinde ''kötü kadın rolü biçilmesine neden olabileceği, yapılacak sözleşmelerini etkileyebileceği ve hatta mevcut sözleşmelerinin iptaline yol açabileceği'' savunuluyor. 
     Dava dilekçesinde, bu gerekçelerle Yeşim Salkım'dan 250 milyar lira maddi ve manevi tazminatın alınarak, müvekkil Gülben Ergen'e verilmesi isteniyor. 
     Salkım'ın mal varlığı hakkında ihtiyati tedbir kararı alınması istemine de yer verilen dilekçede, sanatçının Ergen aleyhindeki ifadelerini tekrarlamasının da önlenmesi talep ediliyor. 
     






</TEXT>
</DOC>
