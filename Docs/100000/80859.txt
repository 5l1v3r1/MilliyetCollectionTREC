<DOC>
<DOCNO> 80859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/son/sondun02.html </URL>
<DATE> 2002/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Lise katliamını durduran öğretmen olayı anlattı 
</HEADLINE>
<TEXT>

     Almanya'nın Thüringen eyaletinin başkenti Erfurt'taki Gutenberg Lisesi'nde, önceki gün 16 kişiyi öldürerek intihar eden Robert Steinhaeuser 19 adlı öğrenciyi bir sınıfa kapatarak durduran öğretmen, Steinhaeuser'i nasıl sınıfa kilitlediğini anlattı. 
     Tarih öğretmeni Rainer Heise, Alman ARD televizyonuna yaptığı açıklamada, silah seslerini duyduktan sonra, öğrencileri dışarı çıkarmaya hazırlandığını, bu sırada arkasında birinin olduğunu hissettiğini söyledi. 
     Arkasını döndüğünde maskeli bir kişinin karaltısını gördüğünü belirten Heise, ''Birden maskesini çıkardı ve onu tanıdım, ona 'Robert, ateş eden sen miydin ' dedim. Robert cevap vermedi'' diye konuştu. 
     Heise, konuşmasını şöyle sürdürdü, ''Ona Robert, kafandan neler geçiyor dedim, yine cevap vermedi. 
     Ona göğsümü göstererek bana ateş etmesini ancak, ateş ederken yüzüme bakmasını istedim.'' Silahlı saldırganın kendisine bu sözden sonra cevap verdiğini ve ''Bugünlük bu kadar yeter'' dediğini anlatan Heise, Robert'i boş bir sınıfa ittiğini ve kapıyı kilitlediğini söyledi. 
     Sınıfa kilitlenmesinden kısa bir süre sonra Robert Steinhaeuser intihar etmişti. 
     Gutenberg Lisesi'nden iki ay önce atılan Steinhaeuser, önceki gün eski okuluna gelerek çevreye ateş açmaya başlamış, 13'ü öğretmen 16 kişiyi öldürmüştü. 
     





</TEXT>
</DOC>
