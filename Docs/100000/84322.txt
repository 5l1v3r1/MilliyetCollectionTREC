<DOC>
<DOCNO> 84322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/16/son/sondun12.html </URL>
<DATE> 2002/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair sterlini tedavülden kaldırmaya kararlı 
</HEADLINE>
<TEXT>

     İngiltere Başbakanı Tony Blair, euro'ya geçişle ilgili tavrını açıkça ortaya koydu ve sterlini tedavülden kaldırmaya kararlı olduğunu söyledi. 
     Blair, BBC2'de yayınlanan açıklamasında, konuyla ilgili referandumun çok yakın olduğunu söyledi, ancak kesin tarih vermekten kaçındı. Blair, ''Bu kararı almanın doğru olacağını İngiliz halkına söyleyen ve bu kapıyı açan kişi olarak hatırlanmaktan mutlu olacağım'' dedi. 
     İngiltere'nin diğer Avrupa ülkeleriyle birlikte tek para birimini kullanmasının ülkenin çıkarına olduğunu belirten Blair, ''Buna karşı çıkmak da, bu çıkarlara ihanet olacaktır'' dedi. 
     Son kamuoyu yoklamasında tek para birimine ''Evet'' demeyi düşünenlerin oranının yüzde 55 olarak ortaya çıkmasından cesaret aldığı sanılan Blair, ''Bütün dünyada bir yakınlaşma hareketi var. 
     ABD'de, Asya'da ve Avrupa'da yeni ekonomik bloklar oluşuyor. Bu arada, biz ne yapacağız. Kapımıza kadar gelmiş komşularımızı orada mı bırakacağız, yoksa böyle bir delilikten kaçınıp, müttefiklerimizle birlikte mi hareket edeceğiz.'' dedi. 
     Blair'in yorumları, Muhafazakar Parti gölge maliye bakanı Michael Howard tarafından yeni bir oyun olarak nitelendi. Howard, Blair'in halkın eğitim, sağlık ve ulaşım gibi gerçek sorunlarını çözemedikçe, suç oranını azaltamadıkça, yeni oyunlara giriştiğini savundu. 
     Liberal Demokratlar ise açıklamaları son derece önemli bulurken, ülkenin gerekli ekonomik göstergeleri sağlayamadan böyle bir referanduma gitmesinin yanlış olacağını kaydetti. 
     





</TEXT>
</DOC>
