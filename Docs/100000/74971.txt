<DOC>
<DOCNO> 74971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/27/son/sontur23.html </URL>
<DATE> 2002/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Murat Demirel hakime çıkıştı "Burada maç anlatmıyorum" 
</HEADLINE>
<TEXT>

     Egebank'ın eski sahibi Yahya Murat Demirel, bankanın 5 eski yöneticisiyle birlikte ''hizmet sebebiyle emniyeti suiistimal'' suçundan yargılandığı ve yaklaşık 5 ay önce ''ifade verme ve alma yöntemi'' konusunda tartıştığı hakim tarafından uyarılınca, ''Burada yüz kızartıcı bir suçla yargılanıyorum. 
     Fenerbahçe-Beşiktaş maçını anlatmıyorum'' dedi. 
     Şişli 8. Asliye Ceza Mahkemesi'ndeki duruşmaya, başka dava kapsamında tutuklu olan bu davanın tutuksuz sanığı Yahya Murat Demirel ile yine başka suçtan tutuklu sanık Şaban Ayhan Tatlıgil getirildi. 
     Tutuksuz sanıklar Emine Mehtap Ceylan, Ali Süha Paya, Yelda Ilgaz ve Ufuk Kunca ise duruşmaya katılmadı. 
     Duruşmada söz alan Yahya Murat Demirel, bankanın TMSF'ye devrinden sonra 35 ayrı şirketten bazılarının işlemlerinin durdurulduğunu, ancak bu şirketlerin işlemlerinin Universal Holding tarafından yürütülmeye devam edildiğini anlatarak, ''İşlem ve hizmetler, Şişli manavı tarafından değil, Universal Holding tarafından yapıldı'' dedi. 
     Bunun üzerine Hakim Hacer Bayraktar tarafından ''Sürekli aynı şeyleri dile getirdiği'' konusunda uyarılan Demirel, ''Burada yüz kızartıcı bir suçtan yargılanıyorum. Fenerbahçe-Beşiktaş maçını anlatmıyorum. Konuyu dağıtmıyorum. Ortada bir emniyeti suiistimal yoktur'' dedi. 
     ''Egebank'la ilgili iddianın emniyeti suiistimal değil, Universal Holding'e, örneğin 468 bin dolar karşılığında yaptırılan bir işin, dışarıdan başka bir şirkete 368 bin dolara yaptırılması olabileceğini'' söyleyen Demirel, bu tür suça bakacak mahkemenin de ''burası değil, hukuk mahkemesi olacağını'' savundu. 
     Duruşmada söz alan Tatlıgil de hakkındaki suçlamayı reddetti. 
     Duruşma, dosyadaki eksikliklerin giderilmesi amacıyla ertelendi. 
     
     GAZETECİLERE SİTEM 
     Duruşma sonrası adliyeden jandarmalar arasında çıkarılarak Kartal Özel Tip Cezaevi'ne götürülmek üzere cezaevi aracına bindirilen Demirel, kendisini görüntülemeye çalışan basın mensuplarına, ''Her defasında beni, kafesteki papağan, hayvanat bahçesindeki maymun gibi çekeceğinize, hukuk müşavirlerine danışarak, hakkımda açılan davaların hukuki boyutlarını inceleyin. 20 aydır tutukluyum. Davalarım devam ediyor'' dedi. 
     Demirel, 19 Kasım 2001 tarihli duruşmada da ''ifade verme ve alma yöntemi'' konusunda hakim Hacer Bayraktar ile yine tartışmıştı. 
     






</TEXT>
</DOC>
