<DOC>
<DOCNO> 80145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/24/son/soneko04.html </URL>
<DATE> 2002/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Konya Ovası yağmura doydu... 
</HEADLINE>
<TEXT>

     Türkiye'nin tahıl ambarı olarak bilinen Konya Ovası'nda son yağışlardan sonra hububat rekoltesinin yüzde 100 artması bekleniyor. 
     Meteoroloji Bölge Müdürlüğü yetkililerinden alınan bilgiye göre, Nisan ayında Konya'da metrekareye düşen yağış miktarı geçen yılın aynı dönemine oranla 3 kattan daha fazla artarak, 61 kilogram oldu. 
     Metrekareye düşen yağış Konya'nın Yunak İlçesi'nde 81, Seydişehir'de 93, Ilgın'da 79, Cihanbeyli'de 68 ve Kulu ilçelerinde 70 kilogram olarak ölçüldü. 
     Konya ve çevresinin bu yıl bol yağış almasının hububatta rekolteyi artıracağını dile getiren Tarım İl Müdürü Sami Vurucu, ''Nisan ayı yağışları mevsim normallerinin üzerinde seyrediyor. Konya Ovası son 10 yılın en yağışlı mevsimini yaşıyor. Hububatta rekolte, geçen yıla oranla yaklaşık yüzde 100 artarak 2.5-3 milyon ton arasında gerçekleşecek'' dedi. 
     Meram Ziraat Odası Başkanı Mustafa Hepokur da, Konya Ovası'nda bu yıl nadasa bırakılan çok geniş bir arazi olduğunu belirterek, çiftçilerin yağışlardan faydalanarak bu alanları bakliyat ürünleri ekerek değerlendirebileceğini ifade etti. 
     





</TEXT>
</DOC>
