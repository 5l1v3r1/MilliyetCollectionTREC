<DOC>
<DOCNO> 53385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/21/son/sondun09.html </URL>
<DATE> 2001/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin Türkiye'ye yardım paketine Rum lobisi sabotajı 
</HEADLINE>
<TEXT>

     ABD Başkanı George W. Bush yönetiminin, Türkiye'nin terörizme karşı savaşta üstlendiği rolden dolayı Ankara'ya destek amacıyla hazırlamakta olduğu yardım paketinde, Kongre'deki Rum lobisinin sert muhalefeti yüzünden sorunlar ortaya çıktı. 
     Edinilen bilgiye göre, Rum lobisi, paket daha yönetim tarafından onaylanıp Kongre'ye sunulmadan, yetkililer nezdinde girişim başlatarak, paketin askeri unsurlarına yoğun itirazlar yöneltti. 
     Rum lobisi, özellikle, Türkiye'nin 5 milyar doları bulan askeri satış kredisi FMS borçlarının bir kısmının silinmesine ve ihtiyaç fazlası bazı silah ve askeri malzemenin Türkiye'ye verilmesine karşı çıkıyor. 
     Kongre'deki Rum lobisi, Türkiye'nin FMS borçlarının bir kısmının silinmesi durumunda, aynı uygulamanın benzer borçları bulunan Yunanistan için de geçerli olmasını istiyor. Ayrıca silah transferlerine, Türk-Yunan askeri dengesinin bozulacağı gerekçesiyle karşı çıkılıyor. 
     Paketle ilgili olarak gelecek bir-iki haftada önce ilgili bakan yardımcılarının, ardından da bakanların biraraya gelerek karar vermesi öngörülüyordu. Gözlemciler, paket geciktikçe, gerçekleşmesinin zorlaşacağı ve en azından kapsamının daraltılacağı uyarısında bulunuyor. 
     






</TEXT>
</DOC>
