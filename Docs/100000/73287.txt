<DOC>
<DOCNO> 73287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/18/son/sonspo19.html </URL>
<DATE> 2002/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu'nun dili sürçtü "Barca" yerine "Fener" dedi... 
</HEADLINE>
<TEXT>

     Galatasaray Teknik Direktörü Mircea Lucescu, yarın FC Barcelona takımıyla oynayacakları Avrupa Şampiyonlar Ligi maçında, taraftarların Ali Sami Yen Stadı'nda olağanüstü bir atmosfer yaratmasını istedi. 
     Lucescu, Florya Metin Oktay Tesisleri'nde düzenlediği basın toplantısında, her iki takımın da kazanmak zorunda olduğu zor bir maç oynayacaklarını belirterek, ''Bu karşılaşmada taraftar desteğine çok ihtiyacımız var. Stat içinde olağanüstü bir atmosfer olmalı. Ancak bu da sportmence yapılmalı. Bizi ateşleyecek ve destekleyecek bir atmosfer, ancak rakip iyi hareket yaptığında da alkışlayacak bir atmosfer oluşmalı. PSV Eindhoven maçı öncesindeki aynı durumu yaşıyoruz. O maçı da kazanmamız lazımdı, kazandık. Bu maçta böyle olacak'' diye konuştu. 
     
     "Kazanmak için oynacağız" 
     FC Barcelona maçında mutlak galibiyet elde etmek zorunda olmalarını, Galatasaraylı futbolcular üzerinde bir baskı oluşturup, oluşturmadığıyla ilgili bir soruya, Lucescu, ''Takımım, haftada 3 maç oynayıp, kazanmak için hazırlandı. Bunun bir baskı olacağını sanmıyorum. Daha önce, puan maçlarına çıkıyorduk, şimdi ise kesinlikle kazanmak için sahaya çıkacağız. Oynadığımız 5 maçın 4'ünde öne geçmemize rağmen, bunu koruyamadık. Ancak bu kez başaracağımıza inanıyorum'' diye yanıt verdi. 
     Bugüne kadar oynadıkları maçlarda, hep bireysel hatalar nedeniyle puan kayıplarına uğradıklarını söyleyen Lucescu, ''Yaptığımız hatalarda deneyimsizliğimizin de etkisi var. Yeni bir takım kurduk. 
     Zaten bütün takımlar hata yapar ve en az hata yapan maçı kazanır. Biz bütün bunlara rağmen, kazanmaya şartlandık ve kazanmayı istiyoruz'' diye konuştu. 
     Lucescu, Galatasaray'ın hep zor maçları kazanarak büyüdüğünü belirterek, ''Sezon öncesinde fazla kredisi olmadığı düşünülen bazı futbolcularım, bugün uluslararası düzeyde değere ulaştı'' dedi. 
     
     Rivaldo'nun sakatlığı 
     Rumen teknik adam, basın mensuplarının FC Barcelona takımının yıldız oyuncusu Rivaldo'nun sakatlığı ve yarınki karşılaşmada forma giyemeyecek olmasıyla ilgili sorularına da şöyle yanıt verdi 
     ''Rivaldo iyi ve yıldız bir futbolcu. Ancak Rivaldo'nun özelliklerini herkes biliyor ve tanıyor. Önlem alabilmek bizim için kolay olacaktı. Ayrıca Barcelona'da Rivaldo'nun yerine oynayabilecek çok kaliteli ve büyük paralarla transfer edilmiş oyuncular var. Biz de birçok maçımıza eksik çıktık, ancak yerlerine oynayan futbolcular ellerinden geleni yaptı. Bu nedenle, Rivaldo'nun sakatlığı bizim için avantaj değil.'' Lucescu, AS Roma maçı sonrası yaşananlar nedeniyle Hasan Şaş, Ümit Karan ve Ayhan Akman'ın sadece dün yapılan antrenmana katılabildiklerini, bu futbolcuların bu akşam yapılacak idmanda, son durumlarını değerlendireceğini ifade etti. 
     
     Roma'daki olaylar 
     Basın toplantısında Roma'da geçen hafta yaşanan olaylara da değinen Lucescu, iyi oynayıp, istedikleri sonucu aldıkları maçtan sonra, çıkan olaylar nedeniyle sevinemediklerini söyledi. 
     Zorlu maçların ardından, futbolcular arasında itiş kakışların olabileceğini ve bunların kısa sürede sona erebileceğini ifade eden Lucescu, şöyle devam etti 
     ''Ancak sahanın kenarında ve çıkışta ilgisiz kişiler, bu itiş kakış yaşandığında, kendilerini göstermek için araya girdiler. Kimi ayırdı, kimi de saldırdı. Daha sonra rakip takım oyuncuları soyunma odasına gitti. Ardından aşağı inen merdivenlerin önünde polisler toplandı ve ince bir koridor yaptı. Bunu bizi korumak adına yapıp, içeri girmemizi engellediler. Roma kulübü ve organizasyonla ilgisi olmayanların yaptığı bu hareketleri, sanırım UEFA gözönüne alacaktır. 
     Bizi zor durumda bırakan bu görüntüleri değerlendirecektir. Maç sonrası hayal kırıklığına uğramış birçok kişi vardı. İstedikleri sonucu alamayınca, orada duygularını açığa vurdular ve sakin kalamadılar. Sanıyorum ki, genç polisler de mesleklerinin dışında, en fanatik Roma taraftarları gibi davrandılar.'' Lucescu, futbolcularının AS Roma maçında yaşanan olaylar nedeniyle, FC Barcelona maçına konsantre olup olamayacakları ile ilgili soruya da, ''Ben tek tek onların beynine girerek, bu olayları silme kabiliyetine sahip değilim. Olaylar gerçekten üzüntü vericiydi. 
     Yaşananlar hepimizi şoke etti. Herşeye rağmen, Barcelona maçının havası başka olacaktır'' dedi. 
     
     "Ertelemeye karşıydım" 
     Lucescu, AS Roma maçının ardından, Trabzonspor ile oynayacakları lig maçının ertelenmesine karşı olduğunu söyledi. 
     ''Benim tüm futbolcularım Trabzonspor maçında oynayabilecek durumdaydı. Şimdi maçın oynanacağı günde, durumları ne olur bilemem'' diyen Lucescu, futbolcularının, Roma maçının ardından sabah 4'te uyuyabildiğini, bunu gören yöneticilerin de erteleme isteğinde bulunduğunu söyledi. 
     Rumen çalıştırıcı, herşeye rağmen, bu ertelemeye karşı olduğunu, ancak erteleme nedeniyle gösterilen tepkilere de anlam veremediğini ifade etti. 
     Galatasaray sayesinde, gelecek sezon bir takımın ön eleme oynamadan Avrupa Şampiyonlar Ligi'ne katılacağını, UEFA Kupası'na da bir takım fazla gideceğini vurgulayan Lucescu, ''Eğer bundan sonraki yıllarda, başka bir takım bunları gerçekleştirirse, değil 1 maçı, 4 maçının da ertelenmesine ses çıkarmam'' şeklinde konuştu. 
     
     "Dili sürçtü.." 
     Lucescu'nun basın toplantısında ilginç bir olay da yaşandı. 
     Tecrübeli teknik adam, FC Barcelona ile ilgili bir soruda, İspanyol takımını belirtmek isterken, ağzından ''Fenerbahçe'' lafı çıkınca, toplantı odasında gülüşmeler oldu. 
     






</TEXT>
</DOC>
