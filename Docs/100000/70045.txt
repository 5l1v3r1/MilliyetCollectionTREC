<DOC>
<DOCNO> 70045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/28/son/sonspo17.html </URL>
<DATE> 2002/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant "Rizespor karşısına en az 4 forvetle çıkacağız" 
</HEADLINE>
<TEXT>

     Fenerbahçe Teknik Direktörü Werner Lorant, Çaykur Rizespor ile yarın yapacakları maç öncesi takımda sakat ve cezalı oyuncu bulunmamasının memnuniyet verici olduğunu söyledi. 
     Alman teknik adam, Samandıra Tesisleri'nde düzenlediği basın toplantısında, ''Yarınki maç öncesi son derece hazır durumdayız. Sakat ve cezalı oyuncumuzun bulunmaması memnuniyet verici bir olay ve bu durumdan dolayı çok mutluyum'' dedi. 
     Lorant, Fenerbahçe'nin mükemmel bir taraftar topluluğuna sahip olduğunu vurgulayarak, yarınki maçta da tribünlerin tıklım tıklım dolması için sarı-lacivertli taraftarlara çağrıda bulundu. 
     
     En az 4 forvet 
     Werner Lorant, Çaykur Rizespor maçında da hücuma yönelik bir oyun anlayışıyla mücadele edeceklerini söyledi. 
     Alman hoca, bir soru üzerine, yarınki maçta en azından 4 hücum oyuncusuyla oynayacaklarını söyledi. 
     Lorant, yarınki maçta tribüne çıkaracağı yabancı oyuncunun kim olacağı yönündeki bir soru üzerine de ''İsmini ben biliyorum. Ama size şimdilik söyleyemem'' diye yanıt verdi. 
     
     Hakan Bayraktar 
     Lorant, göreve geldiğinden buyana çok az süre forma verdiği Hakan Bayraktar'ın da, iyi çalışması durumunda diğer futbolcular kadar oynama şansının bulunduğunu bildirdi. 
     Alman çalıştırıcı, bir soru üzerine, ''Fenerbahçe'de her oyuncunun olduğu gibi Hakan Bayraktar'ın da oynama şansı var. Ancak bunun için antrenmanlarda iyi çalışıp, kendisini göstermesi gerekiyor. Bu durumda kendisine oynama şansı niye vermeyeyim '' dedi. 
     
     Taktiğe göre kadro 
     Werner Lorant, Galatasaray maçında gösterdiği performansla dikkat çeken Johnson'un, bir hafta sonraki Denizlispor maçında neden yedek kaldığının sorulması üzerine de, şunları kaydetti 
     ''Evet Denizli'de ilk 11'de oynamadı. Ama her iyi oynayan oyuncu sürekli ilk 11'de oynayacak diye bir kural yok. Taktik icabı değişik kadrolar olabilir. Bu da her oyuncu için geçerli.'' 
     
     "Yüzde 70lerdeyiz" 
     Fenerbahçe Teknik Direktörü Lorant, Fenerbahçe'de oynatmak istediği oyunun henüz yüzde 70'ini gerçekleştirdiğini, bunun da fena olmadığını söyledi. 
     Alman çalıştırıcı, ''Benim planladığım Fenerbahçe'ye göre çok daha iyi oynamamız gerekiyor. Şu an yüzde 70 ile oynuyoruz diyebilirim. Bu da fena değil. Unutmamak lazım ki, futbolda hiçbir zaman yüzde 100 olmuyor'' dedi. 
     Lorant, Fenerbahçe'nin sergilediği oyun nedeniyle eleştirildiğinin hatırlatılması üzerine de ''Ben eleştirmenlerle aynı fikirde değilim. 
     Takımın iyi oynadığına inanıyorum. Ancak bu iyi oyun 90 dakika süreyle olamaz. karşınızdaki rakibi de saygıyla karşılamak lazım. Onlar da size karşı birşeyler yapmak istiyor. Önemli olan 90 dakika sonunda rakipten daha iyi olmak'' diye konuştu. 
     
     "Sadece kendi maçlarımızı düşünüyoruz" 
     Fenerbahçe'nin, şampiyonluktaki rakiplerinden fikstür olarak daha avantajlı olduğunu yönündeki bir soru üzerine, Lorant, şunları kaydetti 
     ''Biz sadece kendi maçlarımızı düşünüyoruz. Fikstürü avantaj olarak görmüyorum. Bizim için önemli olan Galatasaray ya da Beşiktaş'ın maçları değil, kendi maçlarımızdır. Adım adım gidiyoruz. 
     Bütün rakipleri ciddiye alıyoruz. Sadece kendi maçlarımızı kazanmak için motive olmak zorundayız. Rakiplerimizin yapacağı maçlar hakkında bizim hiçbir etkimiz olamaz. Kendi maçlarımızı kazanmak zorundayız.'' 
     
     Transfer konusu ve Rüştü 
     Werner Lorant, bir soru üzerine de gelecek sezona yönelik transfer çalışmaları hakkında kafasında düşünceler oluştuğunu, ancak bunu açıklamak için erken olduğunu söyledi. 
     Lorant, ''Elbette ki kafamda bazı düşüncüler, aklımda bazı oyuncular var. Ancak bu konuda daha erken. Daha önce birlikte çalıştığım oyuncuları getireceğim diye birşey yok. Fenerbahçe'ye birinci sınıf oyuncuların gelmesi lazım. Ben de bunların arayışındayım'' diye konuştu. 
     Alman teknik adam ayrıca, yurtdışından transfer teklifleri aldığı bildirilen Rüştü'yle ilgili olarak, ''Bu konuda herkes birşey söylüyor. Sezon sonunda, olayların gelişimine göre konuşmak zorundayız. Ancak benim düşünceme göre Rüştü'nün gelecek sezon da takımda kesin olarak kalması gerekir'' dedi. 
     






</TEXT>
</DOC>
