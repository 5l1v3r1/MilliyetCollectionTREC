<DOC>
<DOCNO> 88326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/son/soneko25.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk yatırımcı bekleyen ülkelere Çin de katıldı 
</HEADLINE>
<TEXT>

     Çin Halk Cumhuriyeti'nin İstanbul Başkonsolosu Xu Kun, uluslararası sermayenin gözbebeği olan Çin'e Türk yatırımcıların gelmesini beklediklerini söyledi. 
     Kun, Gemlik Sanayici ve İşadamları Derneği'nce düzenlenen ''Çin halk Cumhuriyeti ile Türkiye Arasındaki Ticari İlişkiler'' konulu konferansta, iki ülke arasında 1971 yılında başlayan diplomatik ilişkilerin her geçen gün geliştiğini belirterek, Çin ile Türkiye'nin ticaret hacminin 2001 yılında 905 milyon dolar olarak gerçekleştiğini kaydetti. 
     Nisan ayında yapılan nüfus sayımına göre 1 milyar 295 milyona ulaşan Çin'in nüfusunun her yıl 12 milyon arttığını ifade eden Kun, şöyle devam etti 
     ''Her 5-6 yılda Türkiye kadar nüfus oluşuyor. Bu eğitim ve iş istihdamı açısından sorun yaratıyor. Buna karşın geçen yıl itibarıyla 400 milyar dolarlık yabancı sermaye akışı oldu. İşgücü, kalıcı ve 
     ciddi politikalar, sabit para değeri ve altyapısıyla, Çin uluslararası sermayenin gözbebeği durumundadır. Halen 390 bin yabancı sermayeli işletmeye izin verilmiştir. Türk işadamlarını da Çin'de yatırım yapmaya davet ediyoruz.'' Xu Kun, geçen yıl Çin'in Türkiye'ye 674 milyon dolarlık ihracat yaptığını, bunların büyük çoğunluğunu elektronik eşyalar, tekstil ürünleri, kok kömürü ve oyuncakların oluşturduğunu belirterek, santral yapımında büyük hamle içinde olması nedeniyle, ülkesinin bu konuda Türkiye'ye öncelik tanıyabileceğini kaydetti. Çin'de zeytinyağının oldukça tutulan bir gıda maddesi olduğunu, ancak zeytinin pek bilinmediğini anlatan Kun, ticari ilişkiler kapsamında zeytin ihracatına konsolosluk olarak yardımcı olabileceklerini sözlerine ekledi. 
     





</TEXT>
</DOC>
