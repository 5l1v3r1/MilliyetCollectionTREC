<DOC>
<DOCNO> 72822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/son/sontur02.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirel "AB'ye alternatif aramak mümkün değildir.." 
</HEADLINE>
<TEXT>

     9. Cumhurbaşkanı Süleyman Demirel, 
     Avrupa Birliği'ne AB alternatif aramanın mümkün olmadığını, çünkü AB'nin alternatifinin olmadığını söyledi. 
     Demirel, TV8 Genel Yayın Yönetmeni Turan Yavuz'un hazırlayıp sunduğu ''8. Gün'' programına konuk oldu. 
     Ülkenin sıkıntılı bir dönemden geçtiğini belirten Demirel, siyasetin en büyük müessesesinin parlamento olduğunu ve siyasetin parlamentoya giden yollarını açan müesseselerin de siyasi partiler olduğunu kaydetti. Demirel, ''Bunlara güven kaybolmuşsa o zaman ülkeyi yönetenlere de güven kaybolmuş olacaktır. Bu güvensizlik ortamı bunalımın baş sebebi haline gelmiştir. Aslında Türkiye'nin bunalıma gitmesi için eksiği yoktur'' dedi. Demirel, şunları kaydetti. 
     ''Vatandaş bugün burnundan soluyor. Halinden memnun olan pek kimseye rastlamak mümkün değildir. Ve vatandaş da bu konuda kafi derecede aydınlatılmış değildir. Siyaset ve siyasetçiye güven azaldığı takdirde, siyaset ve siyasetçi de kendisini vatandaştan koparmıştır. 
     Türkiye, bu güvensizliği en kısa zamanda tamir etmek mecburiyetindedir. Yani, vatandaş yine benim siyasetçim, benim parlamentom, benim hükümetim diye ona sarılabilir. 
     Bu hale düşen ülkelerde halka gidilir. Başka çare yoktur. Bence bu yıl seçim olmalıdır.'' 
     
     AB tartışması 
     MGK Genel Sekreteri Orgeneral Tuncer Kılınç'ın Harp Akademileri sempozyumunda söylediklerinin şahsi fikri olduğunu belirttiğini, ancak bunun silahlı kuvvetlerin fikriymiş gibi muamele gördüğünü kaydeden Demirel, ''Sayın Orgeneral gayet iyiniyetle bu suali sorduğu ve böyle bir zeminde bunun doğal olduğu kabul edilmelidir kanaatimce...'' dedi. 
     Demirel, şunları söyledi 
     ''Henüz Türkiye, sivil-asker beraberliğinde yapılacak tartışmalara anlaşılan o kadar hazır değil. Adeta bu sual alınmıştır, AB'ye alternatif mi arıyoruz haline gelmiştir. Bence soru gayet açık. 
     Evvela soruda şikayet vardı Türkiye, AB'den milli menfaatleriyle ilgili destek görmüyor. Bu doğru. İkinci şikayet Rusya da yalnızlık içinde, dolayısıyla ABD'yi göz ardı etmeksizin İran'ı da içine alacak bir arayışa girmek... Ne arayışı Bunun tartışılması lazım. Eğer bu arayış AB'ye alternatif aramaksa ve bence bu cevaplansa bu kadar tartışmaya gerek kalmaz.'' AB'ye alternatif aramanın mümkün olmadığını, çünkü alternatifinin olmadığını ifade eden Demirel, ''AB'nin içinde ya olursunuz ya olmazsınız. AB ekonomik bir olay değildir, bir güvenlik olayıdır. Bir siyasi olay da değildir. Hepsi beraberdir. Türkiye'nin AB üyeliğine talip olmasının sebeplerinden birisi demokrasi hak ve özgürlükse birisi de kalkınma ve zenginleşme olmuştur'' diye konuştu. 
     
     "Irak parçalanmamalı" 
     Irak'a yapılacak olası bir operasyonu da değerlendiren Demirel, ''Irak'ın parçalanmasını istemeyiz ve Irak'ta bir başka bağımsız bir devlet, bir Kürt devleti de meydana gelmesini istemeyiz. Bunlar, bizim güvenliğimizi tehdit edecek unsurlardır'' dedi. 
     ''Türkiye ne yapacaktır Bence henüz ABD ne yapacağını ortaya koymuş değildir ki Türkiye ne yapacağını düşünmüş olsun'' diyen Demirel, devletin sorumlu kurumlarının, hükümetin, genelkurmayın bunları düşüneceğini ve tabii ki Meclis'ten yetki alınması gerekirse o yetkiyi de alacağını söyledi. Türkiye'de her şeyin ülke menfaatleri istikametinde cereyan edeceğini belirten Demirel, şöyle devam etti 
     ''Saddam 10 yıldır Amerika istediğinden mi orada duruyor 
     İstemediği halde orada duruyor. Amerika, bugün güçlü değil ki, dün de güçlüydü. Amerika bütçesine 'Saddam'ı devirme parası' koydu. 
     Zannediliyor ki bir dünya devi olan bir ülke istediği her şeyi yapabilir. Eğer yapamıyorsa o şey, kudret yetmediğinden değil, kudretin kudretle olacak iş olmadığından dolayı.'' 
     
     Ortadoğu 
     Şiddetin tırmandığı Ortadoğu'ya da değinen Demirel, ''burada iki halk olduğunu ve iki devlet olacağını'' belirterek, ''Bu devletlerden biri vardır, öbürü henüz yoktur, olacaktır. Yahudiler, işgal ettikleri toprakların bir kısmını oradan çıkardıkları Filistinlilere bırakacaklardır ve Filistin devleti kurulacaktır'' dedi. 
     Demirel, şunları kaydetti 
     ''Şimdi niçin bir nihai sonuca varılamıyor, barışa varılamıyor 
     Çünkü her iki taraf da adeta barışı istemiyor. Adeta halklarından korkuyorlar, barış olursa az verdin, çok verdin gibi... Bir de diğer tarafta İsrail yöneticilerinin önünde Rabin korkusu var Acaba barışa varırsak Rabin'in akıbetine uğrarız gibi. 
     Bugün meydana gelen olay bir faciadır. İnsanlık ayıbıdır. Ve dünyayı bu insanlık ayıbına eğilmeye tekrar ben çağırıyorum. 
     Amerika'nın, Avrupa'nın bu bölgeye daha çok eğilmesi lazım. Her iki tarafa da açıkça söylemeleri lazımdır ki bırakın bu işleri '' 
     






</TEXT>
</DOC>
