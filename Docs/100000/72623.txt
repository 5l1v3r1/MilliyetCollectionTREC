<DOC>
<DOCNO> 72623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/son/sontur13.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadınlar Günü'nde 4 saatlik karısını dövdü, şimdi boşanıyor 
</HEADLINE>
<TEXT>

     İzmir'in Karşıyaka İlçesi'nde 8 Mart Dünya Kadınlar Günü'nde nikah masasına oturduğu eşi Arzu Gürültü'yü 33 nikahtan 4 saat sonra dövdüğü iddia edilen tekstilci işadamı, önce ''nikahın iptali'' davası açtı, ardından da eşinin hırsızlık yaptığını öne sürerek, Bornova Cumhuriyet Savcılığı'na suç duyurusunda bulundu. 
     Mehmet Ali Gürültü, avukatı Funda Ekşi aracılığıyla Bornova Cumhuriyet Savcılığı'na verdiği dilekçede, eşi Arzu Gürültü'nün, nikah öncesi 845 milyon lirasını çaldığını ve bunu nikahtan hemen sonra itiraf ettiğini belirterek cezalandırılmasını istedi. Gürültü'nün dilekçesinde, şu görüşlere yer verildi 
     ''Sevdiği ve sevildiğine inandığı için Dünya Kadınlar Günü'nde nikah kıyan ve ona istediği her şeyi alan müvekkil, sanığın kendisiyle parası için evlendiğini, hırsız biri olduğunu ve nikah üzerine pervasız davranmakta sakınca görmediğini anlayınca, o gece evliliğini bitirme kararı almıştır. Nikahtan önce çalınan paranın, Arzu Gürültü tarafından, evdeki temizlikçi kadın tarafından alındığı da öne sürülmüştü. Bu nedenle hırsızlık suçundan dolayı cezalandırılması ve kamu davası açılmasını talep ediyoruz.'' 
     
     Boşanma değil nihakin iptali 

     Mehmet Ali Gürültü'nün avukatı Funda Ekşi, müvekkilinin boşanma davası açmayacağını, buna karşılık ''nikahın iptali'' davası açtıklarını belirtti. Ekşi, boşanma davası yerine Medeni Yasa'nın 149 2 maddesine göre ''yanılma nedeniyle nikahın iptali''ni isteyebileceklerini, bunun için de iptal davası açtıklarını söyledi. Ekşi, ''Bu yasaya göre, bir kişi yaşamayı kendisi için çekilmez bir duruma sokacak derecede önemli bir nitelikte yanılarak evlenmişse, nikahın iptali istenebilir. Biz de bu yasa maddesine göre iptal davası açtık'' dedi. 
     Ekşi, adli tıp raporuna da değinerek, raporda darp ve cebir izlerine rastlanmadığının açıkça belirtildiğini kaydetti. 
     Türk vatandaşı olmadığını ve 1986 yılından beri Hollanda vatandaşı olduğunu dile getiren Gürültü, ayrıca kariyeri açısından cüzi miktarda tazminat davası açmayı düşündüğünü de kaydetti. 
     
     Ölümle tehdit ediliyorum 

     Mehmet Ali Gürültü, eşinin ailesi tarafından ölümle tehdit edildiğini öne sürerek, tehditlerin devam etmesi halinde savcılığa bildirmek zorunda kalacağını ifade etti. Gürültü, yaşananlardan dolayı büyük bir üzüntü yaşadığını, ancak kendisinin tamamen suçsuz olduğunu tekrarlayarak, ''Eğer yeni evlendiğiniz eşiniz, size keriz 
     olduğunuzu söylüyor ve paranı yiyeceğim diyorsa, doğal olarak sinirlenirsiniz. Ben de bu olay karşısında sinirlendim. Ancak kesinlikle dövmedim'' diye konuştu. 
     
     Kadın örgütleri bana sahip çıkmadı 

     Eşi tarafından nikahtan 4 saat sonra dövüldüğünü iddia ederek eşinden şikayetçi olan Arzu Gürültü ise Mehmet Ali Gürültü'nün, ayrıldığı diğer eşlerine de dayak attığını, ancak son piyangonun kendisi olduğunu ifade etti. 
     Eşini, maddi olarak değil manevi olarak çökerteceğini belirten Gürültü, kadın örgütlerinin kendisini aramamasından ve sahip çıkmamasından da yakındı. Gürültü, ''Günlerdir bu olay medyada yer alıyor. Ancak bir kadın kuruluşu örgütü beni arayıp da destek vermedi. 
     Bunların bu kadar duyarsız olmasından utanıyorum'' dedi. 
     






</TEXT>
</DOC>
