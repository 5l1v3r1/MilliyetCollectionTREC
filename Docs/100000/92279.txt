<DOC>
<DOCNO> 92279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/26/son/sontur20.html </URL>
<DATE> 2002/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yahya Murat Demirel, daha önce tartıştığı hekimden özür diledi 
</HEADLINE>
<TEXT>

     Egebank'ın eski sahibi Yahya Murat Demirel, bankanın 5 eski yöneticisiyle birlikte ''hizmet sebebiyle emniyeti suiistimal'' suçundan yargılandığı davada, daha önce tartıştığı bayan hakimden özür diledi. 
     Şişli 8. Asliye Ceza Mahkemesi'ndeki duruşmaya, başka dava kapsamında Kartal Özel Tip Cezaevi'nde tutuklu olan bu davanın tutuksuz sanığı Yahya Murat Demirel katıldı. Davanın diğer tutuksuz sanıkları Şaban Ayhan Tatlıgil, Emine Mehtap Ceylan, Ali Süha Paya, Yelda Ilgaz ve Ufuk Kunca ise duruşmaya gelmedi. 
     Duruşmada söz alan Yahya Murat Demirel, daha önceki duruşmalarda sürekli aynı şeyleri söylediği gerekçesiyle kendisini uyaran ve bu nedenle tartıştığı Hakim Hacer Bayraktar'dan özür diledi. 
     Demirel, ''Bana emanet edilen herhangi bir şey suiistimal edilmiş değildir. Kesinlikle bu suçu işlemiş değilim. Grubumdaki 35 şirket için basiretli bir tüccar gibi bütün tedbirleri almıştım'' diye konuştu. 
     Hakim Bayraktar, esas hakkında savunma yapmadığını hatırlattığı Demirel'i, sadece bir talebi olup olmadığını söylemesi konusunda uyardı. 
     Duruşmada daha sonra söz alan Demirel'in avukatı Dilek Helvacı ile diğer sanıkların avukatları, davaya konu Universal Holding ile Ege Finansal Kiralama Şirketi arasındaki hukuki danışmanlık konusunda tanık dinletmek istediklerini bildirdiler. 
     Delil olarak hizmetler karşılığında alınan belgelerin geçerli olduğunu belirten Hakim Bayraktar, tanık dinletme taleplerini, davanın uzayacağı gerekçesiyle reddetti. 
     Duruşma, dosyadaki eksikliklerin giderilmesi amacıyla ertelendi. 
     Şişli Cumhuriyet Savcılığı'nca hazırlanan iddianamede, Ege Finansal Kiralama A.Ş.'ye danışmanlık yapmak üzere Universal Yatırım Holding A.Ş. ile hizmet sözleşmesi imzalandığı, ancak hizmet verilmemesine rağmen bu şirkete toplam 257 milyar 334 milyon 480 bin lira ödeme yapıldığı, bu paranın da Yahya Murat Demirel'in şahsi hesabına yatırılmasının istendiği kaydediliyor. 
     İddianamede, bu nedenle o dönemde bankanın sahibi olan Yahya Murat Demirel ile diğer yöneticileri Şaban Ayhan Tatlıgil, Ali Süha Paya, Emine Mehtap Ceylan, Yelda Ilgaz ve Ufuk Kunca'nın, ''hizmet sebebiyle emniyeti suiistimal'' suçundan 1.5 ile 7.5'ar yıl arasında hapis cezasına çarptırılması talep ediliyor. 
     





</TEXT>
</DOC>
