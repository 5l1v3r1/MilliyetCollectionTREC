<DOC>
<DOCNO> 83179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/spor/spo05.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Komşudan övgü 
</HEADLINE>
<TEXT>

Yunanistan’ın Ta Nea gazetesi, Dünya Kupası öncesi hazırladığı özel ekte A Milli Takımımız’ı kapak yaptı, oyuncuları tek tek tanıttı 
     RULİ DAVRANOĞLU - ATİNA 

     DÜNYA Kupası finallerine katılma hakkını elde eden A Milli Takım’a, komşudan büyük övgü geldi. Yunanistan’da yayınlanan Ta Nea gazetesi, kupa öncesi hazırladığı özel ekin son sayısına Türk Milli Takımı’nı kapak yaptı ve Ay - Yıldızlı ekibimize tam 15 sayfa ayırdı. Gazete, yarı final hesapları yapan Türkiye’nin, Brezilya karşısında zafer kazanma şansı bulunduğunu vurgulayarak, "Futbolun elit sınıfına adım adım yükseldiler" diye yazdı. 
     TÜRK futbolunun 1954’te girdiği kış uykusundan 1995’te Fatih Terim sayesinde uyandığını belirten Ta Nea, "Terim, kül kedisini prensese dönüştürdü ve Türkiye iki kez Avrupa Şampiyonası finallerine katıldı, 2000’de çeyrek final oynadı. Çıta o kadar yükseldi ki, 48 yıl sonra Dünya Kupası’na barajla katılmak bile Türkler’i memnun etmedi" diye yazdı. Yunan gazetesi, milli futbolcuların en belirgin özelliklerini yazmayı da ihmal etmedi. 
     ALPAY "Kavgacı", Okan "Büyük yetenek", Ümit Davala "Tehlikeli misyonların adamı", Hakan Şükür "Büyük yıldız", Emre Belözoğlu "Yükselen yıldız", Yıldıray "Olmadık yerden pozisyon yaratıyor", Tayfur da "kontratakların adamı" diye tanıtıldı. Ta Nea, Teknik Direktör Şenol Güneş’in ise Dünya Kupası’na katılan ülkeler arasında en büyük haksızlığa uğrayan teknik adam olduğunu ileri sürdü, "Türk medyası çok sert eleştirdi" yorumunda bulundu. 
     



 SPOR 



























</TEXT>
</DOC>
