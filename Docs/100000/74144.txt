<DOC>
<DOCNO> 74144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/23/spor/yurundul.html </URL>
<DATE> 2002/03/23/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Lorant’a ders niteliğinde 
</HEADLINE>
<TEXT>

     Büyük ihtimalle, birileri tarafından uyarılan Teknik Direktör Werner Lorant, dün gece tekrar 3 - 5 - 2 düzenine döndü. Tabi ki, son haftalara göre en verimli değişiklik, çağdışı dörtlü forvet uygulamasının ikiye inmesiydi. 
     Fenerbahçe maça yüksek motivasyon içinde, mutlak kazanma hırsıyla başladı. Ancak, tribünlerdeki sinirli ortam, zaten gergin olan futbolcuları olumsuz etkiledi. Takımın kolektif uyumu zaten yetersiz. Bir de buna stres eklenince, hiç organize, bilinçli ataklar gelişmedi. Ama bazı önemli artılar vardı. Çok koştular, mücadele ettiler ve de oyun disiplinine sadık kaldılar. Böyle olunca, takım savunması arızalar göstermedi. Sadece tempolu futbolda üretkenlik sıkıntısı gündeme geldi. Ancak duran toplardan atılan gollerle devre, iki farklı skor avantajıyla kapandı. 
     İkinci yarıda aynı hırs ve mücadele devam etti. Kısa sürede Lorant çok akılcı bir değişikliğe gitti. Andersson çıkıp, Ceyhun girince karşı alandaki genişlikte, geriden organize çıkışlarla pozisyon zenginliği yaşandı. Ve sonuçta da farklı bir galibiyetle sahadan çıkıldı. Takımın en iyisi, mükemmel bir performans gösteren, her yere basan, arkadaşlarının yardımına giden ve de iki gole imza atan Johnson’du. 
     Lorant’ın önceki haftalarda ne kadar yanlışlar yaptığı bu karşılaşmada belgelendi. Bilhassa tek forvete döndükten sonra takımın arka arkaya süratli ataklarla pozisyonlara girmesi, bir ders niteliğindeydi. "Günümüz futbolunda forvet oyuncularını fazlalaştırarak, pozisyon zenginliği sağlanamadığı gibi, takım savunması da arızaya uğrar". 
     Gaziantepspor’un son haftalarda aldığı kötü neticelerin, tesadüf olmadığı dün gece ortaya çıktı. Hücum güçleri yetersizdi, yaratıcı isimler pasif görüntüdeydi. Oyun disiplini yoktu. Ayrıca savunma kurguları da hatalarla doluydu. 
     Hakem Ali Aydın, çağdaş ve objektif yönetimlerine, bir yenisini daha ekledi. Kondüsyonu mükemmeldi. Kartları doğruydu. Tek hatası, Mustafa Şahintürk’ün sinirlenerek ihraç olmasına neden olan pozisyondaki bu futbolcuya yapılan açık faulü süzemeyişiydi. Bu arada, MHK’yi de eleştirmek istiyoruz. Türkiye’de seyirci baskısına girmeyen, her türlü olumsuz şartta cesur düdük çalan iki hakem var. Bunlardan biri Ali Aydın, diğeri Serdar Tatlı. Her ikisinin de bir hafta arayla üst üste Kadıköy’de görevlendirilmesi, bir hayli düşündürücü. 
     



 SPOR 




























</TEXT>
</DOC>
