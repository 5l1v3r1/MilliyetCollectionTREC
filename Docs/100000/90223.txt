<DOC>
<DOCNO> 90223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/17/ekonomi/eko02.html </URL>
<DATE> 2002/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Yaklaşımı için 2 milyar dolar gerekiyor 
</HEADLINE>
<TEXT>

İstanbul Yaklaşımı için 500 milyon doların yeterli bir rakam olmadığını belirten TBB Yeniden Yapılandırma Çalışma Grubu Başkanı Adnan Memiş, 2 milyar iyi bir başlangıç olur’ dedi 
     FİNANS SOHBETLERİ KADİFE ŞAHİN 

     İstanbul Yaklaşımı’nın önündeki en büyük engelin fonlama kaynağı olduğunu ifade eden Bankalar Birliği Yeniden Yapılandırma Çalışma Grubu Başkanı Adnan Memiş, gelinen noktada bu kaynağın nasıl sağlanacağı konusunda fiilen ortada bir gelişme olmadığını söyledi. 
     Reel sektörün bankalara olan borçlarının yeniden yapılandırılması için konuşulan 500 milyon dolarlık rakamın öyle aman aman bir rakam olmadığını belirten Memiş, "2 milyar dolarlık kaynak çok iyi bir başlangıç olur. Türkiye’nin önünü çok açar" dedi. 
     Sorunlu firmalar ortada kaldıkça bunların ilgili bankanın problemi olmaktan çıkıp ekonominin önünü tıkayan sorun haline geldiğini ifade eden Memiş, "Kaynak sağlanırsa böylece hem ekonominin hem de sektörün önü açılacak" diye konuştu. 
     Ele alınacak firmaların kiminin üç kimisinin beş bankada sisteme yayılmış olarak kayıtlı olduğunu bildiren Memiş, "Bunlar doğal olarak her bankanın kendisinde saklaması gereken bilgiler. Bunun veri tabanını Çalışma Grubu olarak bizim oluşturmamız mümkün değil. Ama bir bankacı olarak şunu söyleyebilirim 2 milyar dolarlık kaynak iyi bir başlangıç olur" dedi. 
     
     Kaynağın kullanımı da sıkıntılı 
     Süreç başlamak üzereyken henüz doğrudan bir fonlama imk nı bulunmadığını bildiren Memiş, şöyle devam etti 
     "Dünya Bankası ile üzerinde çalışılan bir konu var. Bunun dışında ortada fiilen bir şey yok. Ayrıca öngörülen rakamlar öyle aman aman rakamlar değil. 500 milyon dolarlık bir rakam konuşuluyor. Bunun bir kısmı da farklı yapıda kullandırılacak. Eğer rehabilite ettiğiniz firmanın ek bir kredi ihtiyacı varsa Dünya Bankası’nın kaynağı burada kullandırılacak. Bu da ayrıca kısıtlayacı bir faktör. Bu Dünya Bankası’nın kendi statüsünden gelen sıkıntılardan kaynaklanıyor." 
     
Karşılıklar yumuşamadı      Bankacılık Düzenleme ve Denetleme Kurulu’nun BDDK yaklaşımın işlerlik kazanması için Karşılıklar Yönetmeliği’nde yaptığı düzenlemenin bankaları tatmin etmediğini söyleyen Memiş, şöyle konuştu 
     "Faiz ödemesiz bir dönem öngörmemeniz kaydı ile alacağın yüzde 6’sını tahsil etmeniz ve altı ay süre ile karşılık ayırarak krediyi yeniden sınıflandırabiliyorsunuz. İlave bir finansman sağladıysa bunun da yüzde 10’un ödenmiş olması gerekiyor. İkinci seçenek de üç faiz döneminde faizin tahsil edilmesi. Bu süreler geçtikten, şartlar yerine getirildikten sonra karşılık ayırmaktan kurtuluyorsunuz. Bu yapıyı firmalara kazandırmak çok kolay değil. Çünkü firmalar genellikle ödemesiz dönemler tanınmasını istiyorlar." 
     
Aktif Finans Şirketi üzerinde çalışacağız      Çerçeve Anlaşması ile yapılandırılamayan kredilerin aktarılacağı Aktif Finans Şirketi konusunda Çalışma Grubu’na Bankalar Birliği Yönetimi tarafından görev verildiğini belirten Memiş, "Şimdi çalışmalarımız bu şirket üzerinde yoğunlaşacak" dedi. 
     Bu konuda Endonezya’nın iyi bir örnek olduğunu bildiren Memiş, "Ancak Endonezya’nın borç stoğu yoktu. Şirket için gerekli olan kaynağı Hazine’den karşıladılar" dedi. Memiş, "Yüzde 80’ini kim koyacak, bu belli değil. Önümüzde bu kaynağın nasıl sağlanacağı ve fiyatlandırma iki önemli konu olarak duruyor" diye konuştu. 
     
Devirlerde vergi ve harç sorunu sürüyor      İstanbul Yaklaşımı’nın çalışma taslağında yer alan vergi ve harç istisnalarının eksik çıktığını belirten Memiş, "Firmaların iyileştirilmesi sürecinde fiziki varlıkların el değiştirmesi söz konusu olacak. Burada satış kabiliyeti yaratmak gerekiyor" dedi. Bu konuda sıkıntı olduğunu vurgulayan Memiş, şöyle devam etti 
     "Bu varlıkların üçüncü şahsa devir sırasında mevcut kayıtlı değer ile gerçek satış arasında matrah oluşuyor. Bu matrahtan gelir veya kurumlar vergisi alınıyor. Bankaların risklerine karşılık alınmış menkul ve gayrimenkullerin devrinden gelir ve kurumlar vergisi alınmamasını istedik, uygun görülmedi." 
     
     



 EKONOMİ 





















</TEXT>
</DOC>
