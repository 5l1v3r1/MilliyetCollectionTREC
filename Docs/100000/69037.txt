<DOC>
<DOCNO> 69037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/22/son/sontur15.html </URL>
<DATE> 2002/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yasak vız geliyor, hep aynı manzara.. 
</HEADLINE>
<TEXT>

     Kurban Bayramı'nda belediye tarafından tahsis edilen alanlar dışında kurban kesiminin yasak olmasına rağmen, başta İstanbul olmak üzere büyük kentlerimizde yine bildik görüntüler yaşandı. 
     Kimi geleneklerine sığındı, kimi bildiğinden şaşmadı, kimi belediyenin yeterli kesim alanı vermemesinden yakındı ama kurban bayramında yine kesim görüntülerinde hiçbir değişiklik olmadı. 
     Bayramın ilk gününde, Diyanet İşleri Başkanlığı’nın, belediyelerin ve Sağlık Bakanlığı’nın sayısız uyarılarına rağmen, yine sağlık ve temizlik açısından da dünyaya ters düşen görüntüler yaşandı. 
     TEM Otoyolu'nun kenarındaki boş araziler, tüm uyarılara rağmen geçen yıl olduğu gibi adeta açık hava mezbahasına döndü. Sokak aralarındaki sağlıksız koşullarda gerçekleştirilen izinsiz kurban kesimlerine isyan eden vatandaşlar ise belediyeyi şikayet yağmuruna tuttu. 
     Özellikle gecekondu bölgesinde sokak aralarında evlerin önünde kesim yapan vatandaşlar, işlerini bitirdikten sonra da kesim alanında kavurmalarını yapıp yediler. 
     Oysa İstanbul Büyükşehir Belediyesi ve ilçe belediyeleri ile birlikte ortak çalışma yapan Diyanet İşleri, İstanbul'da 245 kesim ve satış yeri belirlemişti. Kesim alanlarında da uzun kuyruklar dikkat çekti. Kurbanını kestirmek isteyenler saatler boyunca sıranın kendilerine gelmesini beklediler. 
     Ve bir kurban bayramı daha TEM otoyolunu kesimhaneye çevirerek yaşandı.. 
     
     Diyarbakır 

     Diyarbakır'da tüm uyarılara rağmen bazı vatandaşlar elektrik trafolarındaki ''Ölüm tehlikesi'' işaretlerine bile aldırmadan kurbanlarını burada temizlediler. 
     Diyarbakır Büyükşehir Belediyesi, Sosyal Yardımlaşma ve Dayanışma Vakfı bahçesi, Kurtoğlu Lojmanları, Sümer Parkı, Polis Lojmanları, İl Müftülüğü Bahçesi, Mardinkapı Semt Şantiyesi, Maycan Et Entegre tesisleri, Birlik Kıraathane önü ve Peyas Kantar noktasını vatandaşların kurbanlıklarını kesebilmeleri için hazırladı, ancak vatandaşlar her yıl olduğu gibi uyarılara aldırmadan, sokak ortalarında kurbanlıklarını kesmeye devam ettiler. Bazı vatandaşlar ise elektrik trafolarındaki ''ölüm tehlikesi'' işaretine bile aldırmadan kurbanlıklarını buralarda temizlerken, kesilen kurbanlıklar etrafında yardıma muhtaç kadınlar adeta çember oluşturdular. 
     Kurbanları kesen kasaplar, buraların yasak olduğunu bildiklerini, ancak kurban sahiplerinin burada kesmeleri için ısrar ettiklerini söylediler. 
     Bu arada, psikiyatristlerin uyarılarına rağmen, vatandaşların çocukların önünde kurban kestikleri dikkati çekti. 
     
     Bolu 

     Bolu Belediyesi'ne ait zabıta ekipleri, oluşturdukları ''Kurban Kontrol'' devriyeleriyle prefabrik ve kalıcı konut alanları ile caddeleri kontrol ederek, kurbanlarını yasak yerlerde kesen 7 kişiye 55'er milyon lira para cezası uyguladılar. 
     






</TEXT>
</DOC>
