<DOC>
<DOCNO> 71151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/06/son/sonspo09.html </URL>
<DATE> 2002/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Denizli önünde final arıyor 
</HEADLINE>
<TEXT>

     Türkiye Kupası yarı finalinde Beşiktaş, bu akşam Denizli’de Türkiye Kupası’nda finalist olmak için sahaya çıkıyor. Saat 20 00'de başlayacak olan karşılaşmayı TRT 1 naklen yayımlıyor. 
     Duruşması için Almanya'ya giden Beşiktaş Teknik Direktörü Daum,sabah özel bir uçakla Serdar Bilgili tarafından Denizli'ye getirildi. Daum maçta takımının başında sahaya çıkacak. 
     Beşiktaş'ın maçta sahaya şu 11'le çıkması bekleniyor 
     Mhyre, Ali Eren, Ronaldo, Ahmet Yıldırım, Tamer, Tayfur, Baya, Tümer, İbrahim, Ahmet Dursun ve İlhan Mansız. 
     
     Denizlispor tarih yazmak istiyor 
     Denizlispor'da, teknik direktör Rıza Çalımbay, yeşil-siyahlı kulübün Türkiye Kupası'na hiç bu kadar yaklaşmadığını kaydederek, "Bizim için, tarihi öneme sahip bir maç" dedi. 
     Gençlerbirliği karşısında 2 gol bulmalarına karşın, basit hatalar nedeniyle karşılaşmadan, yenik ayrıldıklarını belirten Çalımbay, Beşiktaş maçında benzer hatalar yapmamaları konusunda futbolcularını uyardığını kaydetti. 
     Beşiktaş'ın Galatasaray maçı nedeniyle, Denizlispor karşılaşmasında konsantrasyon problemi yaşayabileceğini ifade eden Çalımbay, "Beşiktaş'ın, hafta sonunda daha önemli bir maçı var. Bizim yüzde 100 kazanmamız gereken bir maç. Ben kazanacağımıza inanıyorum" dedi. 
     
     Beşiktaş Tatlı ile kaybetmiyor 
     Bugün oynanacak Denizli-Beşiktaş maçının hakemi Serdar Tatlı, siyah-beyazlı ekibe uğurlu geliyor. Bu sezon Kartal'ın üç maçını yöneten Tatlı'yla Beşiktaş 2 galibiyet, 1 de beraberlik aldı. 
     Tatlı'nın yönettiği maçlarda sahasında Malatya'yı 3-1 yenen, Samsun'la da 0-0 berabere kalan Beşiktaş deplasmanda oynanan ve 84'üncü dakikada yarıda kalan Trabzon maçını da 5-0 kazanmıştı. Tatlı, bu karşılaşmalarda 13 kez sarı kartını kullandı. 
     






</TEXT>
</DOC>
