<DOC>
<DOCNO> 72218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/son/sontur13.html </URL>
<DATE> 2002/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Urfalı kadınlar çorap örüp ABD'ye ihraç ediyor.. 
</HEADLINE>
<TEXT>

     GAP Bölge Kalkınma İdaresi'nce Şanlıurfa'da kurulan Çok Amaçlı Toplum Merkezi'nde düzenlenen bilgi ve beceri kursuna katılan 73 kadın, ABD'ye ihraç edilmek üzere ''Noel çorabı'' üretiyor. 
     Bugüne kadar 14-50 yaş arasındaki 627 kadının, Şanlıurfa'nın Yakubiye Mahallesi'ndeki ÇATOM'da düzenlenen kurslarda eğitim aldığını bildiren GAP Sosyal Projeler Bölümü Başkanı Gülşah Dalgıç, çalışmalarla ilgili bilgi almak için yurtiçi ve yurtdışından birçok kurum ve kuruluş yetkililerinin, çalışmalarla ilgili bilgi almak üzere kursları ziyaret ettiğini anlattı. 
     Dalgıç, merkezi ABD'de bulunan Anatolian Artisans Vakfı Danışmanı Yıldız Yağcı'nın, geçen yıl Yakubiye ÇATOM'u ziyaret ederek, buradaki ürünlerin fotoğraflarını çektiğini belirterek, şöyle konuştu 
     ''Yıldız Yağcı, daha sonra bu fotoğrafları ABD'de bir ev ürünleri dergisinde yayınlatmış. Modelleri beğenen ABD'li Saurp International Şirketi de, Yıldız Yağcı aracığıyla Yakubiye ÇATOM'a 5 bin dolarlık bin 200 çift, keçeden yapılan Noel çorabı siparişi verdi. Anadolu motifleri ile işlenen Noel çorapları, daha çok şöminelerin üzerinde süs eşyası olarak kullanılıyor.'' Noel çoraplarının biçki, dikiş, motif ve boyama işlemlerinin ÇATOM'da eğitim gören 73 kadın tarafından yapıldığına anlatan Dalgıç, 15 Nisan'da ABD'ye ihraç edecekleri ürünlerin ardından başka sipariş 
     alabilmek için Türkiye'de düzenlenen fuarlara katılacaklarını kaydetti. Gülşah Dalgıç, kadınların, elde edilen gelirle aile ekonomisine katkıda bulunduklarını da sözlerine ekledi. 
     






</TEXT>
</DOC>
