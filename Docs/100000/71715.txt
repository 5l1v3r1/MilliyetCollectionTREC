<DOC>
<DOCNO> 71715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/10/ekonomi/eko05.html </URL>
<DATE> 2002/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İndirdi, satamadı, batıyor 
</HEADLINE>
<TEXT>

ABD’de parekendeci Wal Mart ile rekabette 30 bin üründe indirime giden Kmart, büyük zarar etti. İflası istenen şirket 284 mağazasını kapatıp, 22 bin kişiyi işten çıkararak batmaktan kurtulmaya çalışıyor 
     EVRİM ERGİN 

     ABD’de bir süredir dağıtımcılara olan borçları nedeniyle iflas sürecinde olan perakende devi Kmart, iflastan kurtulmak için 284 mağazasını kapatacağını ve 550 milyon dolarlık tasarruf sağlamak amacıyla 22 bin kişiyi işten çıkaracağını açıkladı. 
     İndirim marketi discount olan Kmart’ın iflasının istenmesine de yaptığı büyük indirimler yol açtı. Çok hızlı büyümesi ile tanınan Kmart, geçtiğimiz ekim ayında dünyanın en büyük perakende zinciri Wal Mart ile çetin bir rekabete girdi. Yaklaşık 30 bin ürünün fiyatlarını düşürdü. Ancak satışlarda beklenen artış gerçekleşmedi ve şirket zarar etmeye başladı. 
     
     Yeniden yapılanma 
     Bir yandan hızlı büyümenin getirdiği finansman yükü, bir yandan da rekabet dolayısıyla yapılan indirimlerin şirket gelirlerini azaltması sonucu, Kmart, kendisine ürün sağlayan dağıtım zincirlerine borçlarını ödeyemez hale geldi. 
     Bu gelişmeler üzerine şirket, finansman sıkıntısını aşmak için yeniden yapılanma programı başlattı. 22 Ocak tarihinde iflas süreci başlatılan şirketin toplam 2 bin 114 mağazasından, özellikle performansı düşük olan 284’ü kapatılacak. Aynı kapsamda toplamı 250 bine ulaşan personelin 22 bini işten çıkarılacak. 
     Şirketin ayakta kalabilmesi için daha ciddi bir pazarlama stratejisine ihtiyaç olduğunu savunan analistler, Kmart’ın toparlanabilmesi için kapatılacak mağaza sayısının 500’ü bulması bekleniyor. 
     
     Karar 20 Mart’ta 
     Şirketin yeniden yapılanma kararı yatırımcıların da güvenini artırdı. Önlemlerin açıklanmasından sonra, New York Borsası’nda işlem görmekte olan Kmart hisseleri 10 sent yükselerek 1.34 dolardan işlem görmeye başladı. 
     ABD’deki iflas kanunlarına göre mağaza kapatmalarının mahkemeler tarafından onaylanması gerekiyor. Kmart’in 284 mağazası için karar günü ise 20 Mart. 
     



 EKONOMİ 
















</TEXT>
</DOC>
