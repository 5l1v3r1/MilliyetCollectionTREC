<DOC>
<DOCNO> 74287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/24/siyaset/asiy.html </URL>
<DATE> 2002/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Nihayet kuruyorlar 
</HEADLINE>
<TEXT>

Genel başkanlığını Karayalçın’ın yapacağı SHP’nin kuruluş dilekçesi hafta içinde veriliyor. Partinin genel sekreterliğini Fikri Sağlar yürütecek 
     ANKARA Milliyet 

     Erdal İnönü’nün siyaseti bırakmasından sonra uzun süre lider arayışına giren yeni solda ilk partiyi CHP ile birleşmek için feshedilen Sosyal Demokrat Halkçı Parti’nin SHP son Genel Başkanı Murat Karayalçın kuruyor. Adının Sosyal Demokrat Halk Partisi olacağı belirtilen yeni partinin kuruluş dilekçesinin bu hafta içinde İçişleri Bakanlığı’na verilmesi bekleniyor. Karayalçın’ın Genel Başkanlığı’nı yapacağı yeni partide genel sekreterlik görevini de Fikri Sağlar yürütecek. 
     Uzun süredir devam eden solda bütünleşme çalışmalarından sonuç alınamayınca harekete geçen Karayalçın, yeni partinin kuruluşu için ilk adımı geçtiğimiz günlerde attı. Karayalçın, SHP’nin kapanmasından sonra başlattığı Sosyal Demokrat Hareket dergisi çalışmalarını feshetti. 
     
     Sonuç alamadılar 
     Yaklaşık 18 ilde kurulan Sosyal Demokrat Platform’un temsilcileri de Ankara’da yeni soldaki ekiplerle bir dizi görüşmelerde bulundu. İnönü’nün teorisyenleri Yiğit Gülöksüz, İlhan Tekeli, Tarhan Erdem ve Zekeriya Temizel ile Bağımsız Cumhuriyet Hareketi’ni yürüten Mümtaz Soysal, Fikri Sağlar ve Sosyal Demokrasi Vakfı Başkanı Ercan Karakaş’ı bir araya getirmeye çalışan platform temsilcileri, çalışmalarından sonuç alamadı. Bunun üzerine daha önce "Bu iş martta biter" diyen Karayalçın, Sağlar ile birlikte yeni parti çalışmalarını tamamladı. 
     Karayalçın ve Sağlar, dün yaptıkları ortak açıklamada, yoksulluğu yenmek, gelir dağılımını iyileştirmek, siyasal ve sivil toplumu yeniden yapılandırmak amacıyla, sosyal demokrat bir partinin kurulması çalışmalarının son aşamaya geldiğini belirtti. Açıklamada şu görüşlere yer verildi 
     "Ulusumuz, siyasal, toplumsal ve özellikle iktisadi açıdan tarihinin en ağır çilesini çekerken ve o arada sorunlarını çözecek bir parti bekleyişi içindeyken, hiçbir sosyal demokrat siyasetçinin sessiz kalma ya da geri durma hakkının olmadığı inancındayız. Tüm arkadaşlarımızı bu çok zor, ama aynı ölçüde onurlu ve tarihi yolda omuz omuza vermeye çağırıyoruz." 
     



 SİYASET 















</TEXT>
</DOC>
