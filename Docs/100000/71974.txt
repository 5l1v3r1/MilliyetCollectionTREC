<DOC>
<DOCNO> 71974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/11/son/soneko12.html </URL>
<DATE> 2002/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Sebze fiyatları da ''dalgalı kur'' gibi... 
</HEADLINE>
<TEXT>

     Hava sıcaklığının artmasıyla birlikte Antalya'da sebze üretiminde ürün bolluğu, fiyatlara da yansıdı. Bazı sebze fiyatlarında düşüş olmasına rağmen, sivri biber, domates ve taze fasulye, ''dalgalı kur'' sistemi uygulanan ''dolar''la yarışını sürdürüyor. 
     Antalya Büyükşehir Belediyesi Toptancı Hal Müdürlüğü'nden alınan bilgilere göre, bu hafta pazara fazla ürün gelmesi nedeniyle, sebze fiyatlarında düşüş yaşandı. 
     Geçen hafta 3.5 milyon liradan satılan sivri biber, yeni haftaya 300 bin lira düşüşle başladı. Sivri biber 3 milyon 200 bin liradan işlem gördü. 
     Sivri biberin fiyatı düşerken, dolmalık biber fiyatı da 300 bin lira artışla 1 milyon 800 bin liradan işlem görerek ''dolar''ı solladı. 
     2'şer milyon liradan satılan muhacir, Kaliforniya ve kapya cinsi 
     biber fiyatları da, geçen haftaki değerlerini korudu. Macar biber ise, 1.5 milyon liradan alıcı buldu. 
     
     Domates fiyatları bir arttı, bir düştü 

     Sivri biber fiyatının düşmesine rağmen salkım domates 100 bin lira artışla haftaya 1 milyon 800 bin liradan girdi. Cam sera domates ise 100 bin lira düşüşle 1 milyon 600 bin liradan işlem gördü. Bu fiyatlarla domates de doları doları geçmiş oldu. 
     Fiyatı artan diğer bir sebze de, karnabahar oldu. Geçtiğimiz hafta 500 bin liradan satılan karnabahar, bu hafta 1 milyon 100 bin liradan alıcı buldu. 
     Patlıcan fiyatı, 500 bin lira artışla, 1 milyon 600 bin liradan haftaya giriş yaptı. 
     Geçen haftalarda, İstanbul gibi büyük şehirlerde, manav tezgahlarında fiyatı 12 milyon liraya kadar çıkan taze fasulye, Antalya Toptancı Hali'ne girmeye başladı. Taze fasulye, 3-4.5 milyon lira arasında satıldı. 
     
     Fiyatı düşenler 

     Şeker havuç 500 bin liradan 400 bine, kereviz 1 milyon liradan 700 bin liraya, beyaz lahana 600 bin liradan 450 bin liraya, kırmızı lahana 700 bin liradan 600 bin liraya düştü. 
     Düz marul 100 bin lira düşüşle tanesi 500 bin liradan, kıvırcık marul 50 bin lira düşerek 350 bin liradan, tarla marul ise kilogramı 300 bin liradan satıldı. 
     Pırasa da 150 bin lira düşüşle 550 bin liradan işlem gördü. Fiyatı en fazla düşen sebze ise badem salatalık oldu. Geçen hafta 1 milyon 100 bin liradan satılan badem salatalık, 600 bin liradan alıcı buldu. 
     Taze yeşil soğan ise, 100 bin lira düşüşle 400 bin liradan alıcı buldu. 
     Geçen hafta İstanbul piyasalarında 8 milyon liraya kadar çıkan sezonun ilk meyvesi çağlanın fiyatları, Antalya'da düştü. Antalya Toptancı Hali'nde geçen hafta 3.5 milyon liradan satılan çağla, bu hafta 2 milyon liradan satıldı. 
     Çileğin kilogramı da 500 bin lira düşerek, 2 milyon lira oldu. 
     






</TEXT>
</DOC>
