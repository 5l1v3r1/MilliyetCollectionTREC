<DOC>
<DOCNO> 75237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/29/yasam/yas05a.html </URL>
<DATE> 2002/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli futbolcunun HAZİN ÖLÜMÜ 
</HEADLINE>
<TEXT>

Milli takımda üç gol atmış olan Galatasaraylı eski futbolcu Ergün Acuner, banliyö treninin altında kalarak feci biçimde can verdi... 
     ŞAKİR AYDIN, M. AKİF ERDEM İstanbul 

     Polise dün gece 02.15’te gelen bir ihbar, Küçükyalı’daki tren rayları üzerinde bir ceset olduğunu söylüyordu. Derhal olay yerine hareket eden ekipler, Çamlık Çay Bahçesi önünde raylar üzerinde parçalanmış bir erkek cesedi ile karşılaştı. Yapılan incelemede cesedin Galatasaraylı eski milli futbolcu Ergün Acuner’e 61 ait olduğu tespit edildi. Acuner’in üzerinden Galatasaray Spor Kulübü’ne ait bazı belgeler çıktı. 
     Acuner’e rayların üzerinden karşıya geçmek isterken banliyö treninin çarptığı, parçalanan cesedinin üzerinden başka trenlerin de geçmiş olabileceği belirtildi. Olayın intihar mı yoksa kaza mı olduğunu araştırmaya başlayan polis, herhangi bir geçidin olmadığı yerden karşıya geçmek isteyen Acuner’in alkolün etkisiyle trenin altında kalmış olabileceği ihtimali üzerinde duruyor. 
     
     İzmir’den tatile geldi 
     Galatasaray da 1965 - 1971 arasında forma giyen ve Milli Takım’da da görev alan Acuner, bugün Karacaahmet Mezarlığı’nda toprağa verilecek. 
     Oğlu Metin Acuner, babasının İzmir’den bir hafta önce tatil için İstanbul’a geldiğini, son günlerde moralinin çok bozuk olduğunu, ısrarına rağmen nedenini anlatmadığını söyledi. Babasının iki günden beri cep telefonunun kapalı olduğunu, kendisine ulaşamadığını kaydeden oğul Acuner, şöyle konuştu 
     
     İntihar etmiş olabilir 
     "Küçükyalı’da arkadaşları vardı. İzmir’den gelip arkadaşlarını ziyaret ederdi. Annemle babam ben üç yaşındayken boşanmışlardı. Annemin evi de Küçükyalı’da. Annemle görüşmüş olabileceğini düşündüm ama onu ziyaret etmemiş. Neden raylarda yürüdüğünü bilmiyorum. İntihar etmiş olabilir." 
     Eski eşi Ayten Niran da olayın şokunu üzerinden atamadığını belirterek "İntiharı seçebilecek karakterde biri değildi" dedi. 
     



 YAŞAM 
























</TEXT>
</DOC>
