<DOC>
<DOCNO> 54986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/01/siyaset/siy04.html </URL>
<DATE> 2001/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
HADEP’TEN SÜRPRİZ 
</HEADLINE>
<TEXT>

Bölge partisi yerine Türkiye’nin partisi olmayı ön plana çıkaran HADEP, programını "Kürt sorunu"na değil, demokratikleşme, yoksulluk ve özelleştirme üzerine kuruyor 
     Güneydoğu’da başlayan yeni dönem, "bölge partisi" görünümünden kurtulmak isteyen HADEP’i önemli bir dönemecin eşiğine getirdi. HADEP’te hazırlanan yeni program taslağında, ilk kez "özelleştirmeye" yer verildi. HADEP’in bugün başlayacak olan toplantıları pazartesi günü sona erecek. 
     Milli Güvenlik Kurulu’nda MGK dile getirilen "HADEP endişesi" tartışmasını masaya yatıracak olan parti, yeni programına son şeklini verecek. Taslak haline getirilen parti programında "bölge partisi" kimliği yerine "Türkiye’nin partisi" vurgusu ön plana çıkarıldı. Programın "Kürt sorununa" endeksli olmaktan çıkıp "demokratikleşme", "yolsuzluk", "yoksulluk" ve "özelleştirme" temeli üzerine kurulması bekleniyor. Özelleştirmenin, aynı çizgideki hiçbir partinin programına girmediğine işaret eden HADEP’liler, taslakta yer alan bu konunun parti içinde yoğun bir tartışmaya da neden olduğunu vurguladılar. 
     
ANAP değil sol      Gündeminde "seçim ittifakı" da olan HADEP, soldaki yeni oluşumları ele alacak. HADEP tabanının iddia edildiği gibi ANAP’la değil, yeni sol oluşumla ittifaka sıcak baktığı ifade ediliyor. 
     Siyasi Partiler ve Seçim yasalarının bir an önce değiştirilmesini isteyen HADEP, "değişiklikler yapılmazsa parlamentonun renginde bir değişiklik olmayacağı" görüşünde. HADEP’liler, "Dünyanın hiçbir yerinde yüzde 10’luk baraj yok. Partiler içinde en çok oyu yükselen HADEP. Türkiye’de demokrasiden yana uluslararası sözleşmeleri yaşama geçirmeye çalışan sivil toplum örgütleri ve partilerle ittifak yapmaya hazırız. Kriterlerimiz Kopenhag kriterleri" değerlendirmesi yapıyorlar. 
     
CHP il başkanları HADEP’i görüşecek      Cumhuriyet Halk Partisi il başkanları yarın Ankara’da toplanacak. Yeni oluşumculara "CHP’ye dönün" çağrısının tartışılacağı toplantıda, işsizlik ve yoksulluğun ön plana çıktığı, eski milletvekilleri, bakanlar ve Parti Meclisi PM üyelerinden oluşan denetmenlerin, illerin ekonomik durumuna ilişkin hazırladığı raporlar ele alınacak. 
     Toplantıda, Kürt ve Alevi oylarını partiye döndürmek için yapılacak çalışmalar da belirlenecek. Yüzde 10’luk Türkiye barajının indirilmesi durumunda HADEP’in de Meclis’e girebileceğine dikkat çeken CHP yönetimi, bölge il başkanlarından HADEP’le ilgili bilgi alacak. 
     



 SİYASET 
















</TEXT>
</DOC>
