<DOC>
<DOCNO> 85947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/son/sonspo22.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Ortega sevinci... 
</HEADLINE>
<TEXT>

     Fenerbahçe'nin, Arjantinli yıldız futbolcu Ariel Ortega'yı transferi, sarı-lacivertli camiada büyük sevinçle karşılandı. 
     Arjantin Milli Takımı ile Japonya'da bulunan Ortega'ya önümüzdeki günlerde sözleşme imzalatacak olan sarı-lacivertli yöneticilerin, İtalya'nın AC Parma takımında forma giyen diğer Arjantinli futbolcu Almeyda'nın transferini de önümüzdeki hafta içinde sonuçlandırması bekleniyor. 
     Almeyda için görüşmelerin sürdüğünü kaydeden yöneticiler, ilerleyen günlerde taraftarlara bu transferin müjdesini de vermek istediklerini kaydettiler. 
     Bu arada, transferde yaşanan bu gelişmelerin, Fenerbahçe'nin önümüzdeki günlerde yapılacak olağanüstü genel kurul toplantısında, kongre üyelerinden şirketleşme için onay isteyecek yönetim kurulunun bu talebine olumlu etki yaratacağı belirtildi. 
     
     ÖZBAĞI ''ORTEGA'NIN TARİHE GEÇECEĞİNE İNANIYORUM'' 
     Fenerbahçe Kulübü Yönetim Kurulu Üyesi Nihat Özbağı, Ariel Ortega'nın, Türkiye'ye transfer edilmiş en iyi yabancılar arasında yer alarak tarihe geçeceğine inandığını söyledi. 
     Arjantinli futbolcunun transferinin Türk futbolu ve Fenerbahçe Kulübü açısından büyük bir başarı olduğunu ifade eden Özbağı, ''Gerek Türkiye Ligi'nde, gerekse Avrupa kupası maçlarında Fenerbahçe'ye büyük katkılar sağlayacağına inanıyorum. Ortega, arzuladığımız hedeflere ulaşmada Fenerbahçe'ye büyük fayda sağlayacaktır'' dedi. 
     
     8 YABANCI FUTBOLCU 
     Sarı-lacivertliler, Ortega'dan sonra Almeyda'yı da transfer ettiği taktirde, kadrosunda 8 yabancı futbolcu olacak. 
     Brezilyalı Washington ile yabancı futbolcu transferine başlayan Fenerbahçe'de, yabancı oyuncu sayısının azaltılıp azaltılmayacağı henüz belli değil. 
     Gönderileceği şeklinde iddialar yer alan Rapaiç ve Simao'nun durumlarının, yeni sezon hazırlıklarından sonra belli olabileceği ifade edilirken, yöneticiler, 17. Dünya Kupası Finalleri'nde Hırvatistan Milli Takımı'nda yer alacak Rapaiç'e gelecek teklifleri değerlendirebileceklerini belirtiyor. 
     Kulüp asbaşkanı Osman Yalçın, Fenerbahçe'nin gelecek sezon yoğun maç trafiği içinde olacağını anımsatarak, ''Bu konular henüz belli değil. Önümüzdeki yıl çok cephede savaşacağımız için belki hocamız yabancıların hepsini tutmak isteyecektir. Takıma lazım olabilirler'' diye konuştu. 
     Hırvat futbolcunun, AC Parma'dan Almeyda'nın transferinde takasta kullanılabileceği de iddialar arasında yer alıyor. 
     





</TEXT>
</DOC>
