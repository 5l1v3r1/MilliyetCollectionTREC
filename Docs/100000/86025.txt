<DOC>
<DOCNO> 86025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/25/spor/spo01.html </URL>
<DATE> 2002/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Mondi'den vazgeçti 
</HEADLINE>
<TEXT>

Siyah - Beyazlı yönetim, Kolombiyalı kaleciyi tutarsız davranmakla suçladı 
     BEŞİKTAŞ, Metz ile resmi imzalarının olmasına karşın, Mondragon’dan kulüp ilkelerine uymayan davranışları nedeniyle vazgeçtiğini bildirdi. Dün konuyla ilgili internet sitesinde resmi bir açıklamada bulunan Siyah - Beyazlı yönetim, Kolombiyalı kaleciyi tutursız davranışlarla suçladı ve teknik direktör Mircea Lucescu’nun da bu transferden vazgeçtiğini belirtti. 
     MENAJER Sinan Engin, Mondragon’a tepki göstererek, "Ne yapmak istediğini anlamadık. Mondragon’un tutarsız davranışları bizi şaşırttı. Bu yüzden Metz Kulübü ile yaptığımız anlaşmayı bozduk" diye konuştu. Siyah - Beyazlılar’ın bu açıklamaları camiayı tatmin etmedi. Muhalefet kanadı ve taraftarların, yöneticilere çok büyük tepkisinin olduğu dile getirildi. 
     
Borsada etkilenme olmadı      YÖNETİCİLERİN önceki gün Mondragon’u transfer ettiklerini açıklamaları üzerine bu gelişmeyi borsaya bildiren Beşiktaş Futbol Yatırımları Sanayi ve Ticaret A.Ş. dün de Kolombiyalı kaleciden vazgeçildiğini açıkladı. Şirket tarafından borsaya gönderilen açıklamada, "Beşiktaş Futbol Yatırımları A.Ş. olarak, spor kamuoyunu günlerdir meşgul eden Faryd Mondragon’un transferinden, FC Metz ile imzalanmış bir anlaşmanın varlığına rağmen vazgeçmiş bulunuyoruz" denildi. 
     BU açıklama sonrası Beşiktaş hisselerinde önemli bir hareket gözlenmezken, hissenin fiyatı önceki günkü seviye olan 19.750’lerde hareket etti. Borsacılar SPK’nın, futbol kulüplerinin borsaya yeni geldikleri için, bu tür bilgilendirmeler hakkında nasıl bir tavır izleyeceğinin merak konusu olduğunu bildirdi. Ancak futbol kulüplerinin, halka açık şirketlerin gelişmelerini kamuoyuna bildirme zorunluluğuna uydukları da ifade edildi. 
     
Nouma’nın korkusu      NOUMA, Beşiktaş Yönetimi ile yaptığı son görüşmede kendisine özel hayatıyla ilgili hazırlanan şartları kabul etmesine karşın, bir konuda yumuşama istedi. Fransız futbolcu, gece hayatıyla ilgili yasaklara "Evet" cevabı vermesine karşın, "Kayınpederini de getireceksin" şartına yanaşmadı. Yıldız futbolcunun en çok çekindiği insan olan kayınpederi için, "Bu maddeyi yumuşatalım" dediği iddia edildi. 
     FLAMENGO’NUN orta sahadaki yıldızı Jorginho ve Edilson’dan sonra, Romalı Zago da yönetimin transferdeki gözdeleri arasına girdi. 33 yaşındaki Brezilyalı futbolcunun defansta oynadığı ve 33 kez Milli Takım forması giydiği öğrenildi. Daha önce Sao Poulo, Albacete, Palmeiras, Kashiwa ve Corinthians forması giyen Zago, 1997 - 98 sezonundan bu yana İtalya’da Roma forması giyiyor. 
     



 SPOR 


























</TEXT>
</DOC>
