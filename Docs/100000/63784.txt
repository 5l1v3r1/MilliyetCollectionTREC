<DOC>
<DOCNO> 63784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/23/son/soneko17.html </URL>
<DATE> 2002/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Çakan "Nükleer santraller, Türkiye gündeminde tartışılmalıdır" 
</HEADLINE>
<TEXT>

     Enerji ve Tabii Kaynaklar Bakanı Zeki Çakan, Mavi Akım Projesi'ne karşı çıkanların hainlik yaptıklarını ifade ederek, bunların bir gün mutlaka özür dileyeceklerini söyledi. 
     Erzurum'da incelemelerde bulunan Bakan Çakan, Büyükşehir Belediyesi'ni ziyaretinde, Türkiye'nin enerji ihtiyacı konusunda açıklamalarda bulundu. 
     Mavi Akım Projesi'ne değinen Bakan Çakan, söz konusu proje ile ilgili olarak ANAP'ın üzerine haksız gelindiğini kaydetti. 
     ''Bu proje olmasa, Türkiye'de 4-5 saatlik enerji kesintisine gidilmesi kaçınılmazdı.'' diyen Çakan, ''Proje doğru bir projedir. 
     ANAP, son derece haksız eleştirilere maruz kalmıştır. Projeye karşı çıkanlar, Samsun'daki açılış töreninde gelip özür dileyeceklerdir.'' şeklinde konuştu. 
     Bakan Çakan, proje kapsamında şimdiye kadar yaklaşık 280 kilometre döşeme yapıldığını, Karadeniz'de 2140 metre derinlikten 1840 metre seviyesine çıkıldığını belirtti. 
     Nükleer santral konusuna da değinen Çakan, şunları söyledi 
     ''Nükleer santrale geçiş, ucuz enerji üretimi açısından uygun ve olumludur. Gelişmiş ülkeler enerjilerinin büyük bir kısmını bu santrallerden sağlıyor. Etrafımızdaki ülkeler de öyle. Nükleer santral konusu Türkiye'de de kamuoyu gündemine oturtulmalıdır.'' 
     






</TEXT>
</DOC>
