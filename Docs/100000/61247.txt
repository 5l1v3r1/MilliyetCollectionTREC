<DOC>
<DOCNO> 61247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/08/son/sontur08.html </URL>
<DATE> 2002/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de çıkan 1641 yangından 584'ü sigaradan kaynaklanmış... 
</HEADLINE>
<TEXT>

     Sigaranın insan sağlığını birçok yönden etkilemesinin yanı sıra, yangın çıkış sebepleri arasında da ilk sırada yer aldığı bildirildi. 
     İzmir Büyükşehir Belediyesi İtfaiye Daire Başkanı Fuat Barandır, geçen yıl kentte çıkan 1.641 yangının 584'ünün sigara izmaritinden kaynaklandığının tespit edildiğini söyledi. 
     Barandır, İzmir'deki yangınların 225'inin işyeri, 739'unun konut, 59'unun fabrika, 13'ünün trafo merkezi, 264'ünün araç, 18'inin 
     ormanlık alan, 341'inin de ot-çöp yangını olduğunu belirtti. 
     Yangınların çıkış nedenleri arasında 584 yangınla sigara izmaritinin ilk sırada yer aldığını belirlediklerini dile getiren Barandır, elektrik kontağından 433, kıvılcımdan 79, LPG'den 57, temizlenmemiş bacadan da 23 yangın olayı meydana geldiğini kaydetti. 
     Kasıt sonucu 24, sabotaj ve kundaklama sonucu da 9 yangın çıkışı saptadıklarını anlatan Barandır, bu yangınlarda 16 kişinin yaşamını yitirdiğini, ikisi itfaiyeci 51 kişinin yaralandığını ve 8 trilyon 738 milyar 980 milyon liralık ''zarar-ziyan'' oluştuğunu ifade etti. 
     Barandır, özellikle yalnız yaşayanlar ile yatak odalarında sigara içenlerin, ''yaktıkları sigarayı söndürmeden uyuduklarını'' bunun sonucunda konutların alevler içinde kaldığını söyledi. 
     






</TEXT>
</DOC>
