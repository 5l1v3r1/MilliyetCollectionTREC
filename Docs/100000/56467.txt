<DOC>
<DOCNO> 56467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/10/son/soneko14.html </URL>
<DATE> 2001/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsada haftaya bakış... 
</HEADLINE>
<TEXT>

     İstanbul Menkul Kıymetler Borsası'nda İMKB genel olarak olumlu trendin devam etmesi beklenirken, kar realizasyonlarının da gelebileceği tahmin ediliyor. 
     Ak Yatırım Menkul Değerler Araştırma Müdür Yardımcısı Abdülkadir Konukoğlu, Borsa'da geçen hafta, ABD Dış İşleri Bakanı Powell'in açıklamaları, dünya borsalarında yaşanan olumlu trend ve dış siyasette tedirginlik yaratan Kıbrıs ve Irak konularında yaşanan rahatlamayla hızlı bir yükseliş yaşadığını hatırlattı. 
     Sermaye piyasasında trendin, orta ve uzun vadede olumlu olmasını beklemenin doğru olacağını kaydeden Konukoğlu, şunları söyledi 
     ''Bu hafta içinde ise piyasaların son iki aydır yaşanan ve geçen hafta hızlanan yükselişin ardından, yabancı yatırımcıların yıl sonu bilançolarında risk düşürmeye yönelik kar satışları yapabilecekleri kaygısıyla, kar realizasyonlarının etkili olabileceği bir dönem olarak değerlendiriyoruz. 
     Ancak bu realizasyonlar, 2002 yılında iyi bir performans göstermesini beklediğimiz İMKB'da çok etkili olmayabilir. Sektör ve hisse bazında yaptığımız incelemelerimizin de olumlu verileri ışığında, yatırımcılarımıza panik satışlardan kaçınmalarını öneriyoruz.'' 2002'nin özellikle, ihracata dayalı satış yapan şirketlerin 
     performansında genel bir yükselişin yaşandığı yıl olacağına işaret eden Konukoğlu, ''mali sektör hisselerinde de olası taze sermaye enjeksiyonları, yabancı ya da yerli yeni ortaklık şeklinde de olabilir ve birleşmeler ile hızlı hareketlerin yaşanması beklenmelidir'' dedi. Geçen yıl Kasım ayından bu yana yaşanan hızlı düşüşten sonra genel olarak hisse fiyatlarının düşük olmasının, bir yükselişin başlaması açısından ayrıca olumlu nitelik taşıdığını dile getiren Konukoğlu, ayrıca şöyle dedi ''2002 yılında olası bir iyileşmenin önüne çıkabilecek engeller, daha çok siyasi kaynaklı olabilir. Dünya genelinde yaşanan bunalımın ise beklentilerin ötesinde derinleşmesi ve uzun sürmesi de ayrıca olumsuz etki yapabilecektir. Bu yıl IMF anlaşmasında da sıkı bir çerçevesinin çizilmesi beklenen mali disiplin ve enflasyonla mücadele konuları oldukça önemli ve zorlayıcı unsurlar. Her iki konuda başarının birbiriyle çelişen tarafları da bulunuyor. Örnegin kamu zamları bütçe açısından oldukça gerekliyken, enflasyon üzerinde yükseltici etki yapabilecek. Bu çerçevede Hazine ve Merkez Bankası yöneticilerinin bu konuda yapacakları çalismalar 2002 yılının çehresini belirleyecek.'' Geçen hafta içinde sert bir yükseliş yaşayan endeksin 13,000 direncinde zorlanabileceğini anlatan Konukoğlu, kısa ve orta vadeli tüm göstergelerin olumlu ve yukarı yönlü olduğunu bildirdi. Konukoğlu, endeksin, son 5 haftadır orta vadeli hedef olarak belirttikleri, 15,000 seviyesine doğru hareketine devam etmesinin beklendiğini dile getirirken, ''Kısa vadede bu seviyelere ulaşmak için önünde güçlü dirençler olmasına rağmen teknik göstergeler endeksin oldukça kuvvetli olduğunu gösteriyor'' diye konuştu. 
     






</TEXT>
</DOC>
