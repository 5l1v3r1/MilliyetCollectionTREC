<DOC>
<DOCNO> 85397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/yasam/yas05.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
David Beckham Futbolun Einstein’ı 
</HEADLINE>
<TEXT>

Futbolcunun Yunanistan kalesine attığı gole akıl sır erdiremeyen bilim adamları inceledi ve açıkladı Karmaşık fiziksel hesaplar gerektiren bu vuruşu yapan bir dahidir 
     DIŞ HABERLER SERVİSİ 

     İngiltere Milli Takımı’nın kaptanı David Beckham’ın Ekim 2001’de, Dünya Kupası eleme grubu maçlarında Yunanistan kalesine frikikten attığı müthiş gol, 3 ayrı bilim grubu tarafından incelendi. Ekipler, karmaşık bir fiziksel hesaplamalar silsilesi gerektiren falsolu golü atan Beckham’ın "Futbolun Einstein’ı" olduğuna karar verdi. 
     Firikiği, İngiltere’deki Sheffield Üniversitesi futbol mühendisliği araştırma grubu, Japonya’nın Yamagata Üniversitesi spor bilimleri laboratuvarı ile Belçika şirketi Fluent Benelux uzmanları masaya yatırdı. Vuruş, bilgisayar simulasyonları ve rüzg r tüneli testleriyle mercek altına alındı. Ve Beckham’ın topa sadece birkaç saniye düşünerek vurduğu ve bunun da ünlü futbolcunun beyninde gerçekleşen müthiş fizik hesaplamaları sayesinde gerçekleştiği açıklandı. 
     
     Öyle bir vurdu ki... 
     Araştırma, İngiltere’nin Yunanistan ile 2-2 berabere kaldığı maçtaki vuruş hakkında şu gerçekleri ortaya çıkardı "Beckham’ın kaleye 27 metre uzaktan vurduğu top ayaktan saatte 128.8 kilometrelik bir hızla çıktı. Top kendi etrafında dönerek yana doğru yaklaşık 3 metrelik bir falso aldı. Ve kaleye doğru uçuşunun ikinci yarısında birden bire saatte 67.7 kilometrelik bir hıza düşerek ağlarla buluştu." 
     
     Ve goolllll..... 
     Futbol dehası’ olduğu bir kez daha ortaya çıkan Beckham’ın mükemmel orta ve şutlarını inceleyen araştırmada, seyir esnasında topun etrafında oluşan hava akımları da bilgisayarlı yöntemlerle tespit edildi. 
     Spin atan topun uçuşun son aşamasında yavaşlaması, meşin yuvarlak etrafındaki hava akımının, "girdaplı" konumdan "yumuşak" konuma geçmesiyle açıklanıyor. Bu da futbolcunun topa vuruş hızı, açısı ve yönüne göre, frikik verme yeteneğini ortaya koyuyor. 
     



 YAŞAM 

















</TEXT>
</DOC>
