<DOC>
<DOCNO> 76245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/03/son/sontur05.html </URL>
<DATE> 2002/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık Bakanlığı'ndan, Lösemili Çocuk Vakıflarına soruşturma... 
</HEADLINE>
<TEXT>

     Sağlık Bakanlığı Kanser Savaş Daire Başkanı Murat Tuncer, bazı vakıfların lösemi hastası çocukları kullanarak kişisel rant sağlamaya çalıştığını ileri sürdü. 
     Tuncer, "Türkiye'de çocukluk çağı lösemisi kamu vicdanını sömürmek için kullanılıyor" dedi. 
     Murat Tuncer, ANKA'ya yaptığı açıklamada, Lösemili Çocuklar Vakfı ve Bizim Lösemili Çocuklar Vakfı'nın toplumun duygularını sömürerek, lösemili çocuklar üzerinden para kazandığını savundu. Tuncer, Bizim Lösemili Çocuklar Vakfı yararına yapılan bir gecede, Mydonose Showland ile işbirliğine gidildiğini bildirirken, edilecek karın yüzde 80'inin Vakfa, yüzde 20'sinin Mydonose Showland'a verileceği 
     yönünde anlaşıldığını kaydetti. Tuncer, "Bu anlaşma ile hasta çocuklar üzerinden para kazanılmaktır. Olayı iyice ticarete döktüler" dedi. Tuncer, Lösemili Çocuklar Vakfı'nın Ankara Gaziosmanpaşa'da ruhsatsız hastane açtığını bildirirken, bunun yetkililerce gözardı edildiğini ileri sürdü. Tuncer, Losemili Çocuklar Vakfı ile ilgili Sağlık Bakanlığı Teftiş Kurulu'nun soruşturma açtığını bildirirken, "Adı geçen Vakıf, maalesef kanser konusunu çarpıtarak gerçek olmayacak bilgilerle vicdan sömürüsü yapmakta, hasta çocukları kullanmaktadır" diye konuştu. Tuncer, Bizim Lösemili Çocuklar Vakfı'nın lösemili çocukların tedavisi için insanlardan para topladığını ancak bir yılda sadece 8 hastaya baktığını, hepsinin de parasını aldığını ileri sürdü. Tuncer, "Türkiye'de çocukluk çağı lösemisi kamu vicdanını sömürmek için kullanılıyor" dedi. Sağlık Bakanı Osman Durmuş ise Murat Tuncer'in verdiği bilgileri doğrularken, Türkiye'de bazı vakıfların lösemili çocukları kullanarak para kazanmaya çalıştığını ifade etti. Durmuş, bu vakıflarla ilgili soruşturma açıldığını söyledi. 
     






</TEXT>
</DOC>
