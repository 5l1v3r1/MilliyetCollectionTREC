<DOC>
<DOCNO> 78372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/15/dunya/adun.html </URL>
<DATE> 2002/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Atıldığı saraya 48 saat sonra geri döndü 
</HEADLINE>
<TEXT>
BUMERANG 
Venezuela’daki darbe öyküsünde son perde İki gün önce sokak gösterileri sonucu askerlerin devirdiği Devlet Başkanı Hugo Chavez, bu kez lehindeki gösteriler ve ordunun bölünmesinin ardından iktidarı geri aldı 
     DIŞ HABERLER SERVİSİ 

     Dünyanın dördüncü büyük petrol üreticisi Venezuela’da, cuma günü ordu tarafından devrilen popülist Devlet Başkanı Hugo Chavez, sadece iki gün "devrik" kaldıktan sonra dün askeri darbeler tarihinde emsali görülmemiş biçimde iktidarı yeniden ele geçirdi. 
     Chavez hükümetinin yerine getirilen geçici devlet başkanı işadamı Pedro Carmona’nın yemin etmesinden sadece bir gün sonra istifa etmesiyle, gözaltında tutulduğu Orchila Adası’ndan bir helikopterle başkent Caracas’taki Devlet Başkanlığı Sarayı Miraflores’e gelen Chavez, iki gün aradan sonra yeniden koltuğuna oturdu. Carmano’nun istifası, Chavez yanlısı gösterilere ve ilk icraat olarak Ulusal Meclis’i feshetmesi nedeniyle, ordunun desteğini kaybetmesine bağlandı. 
     Cuma günü ordunun en etkili 10 generali tarafından, Caracas’taki hükümet karşıtı kanlı gösteriler gerekçe gösterilerek istifaya zorlanan Chavez, devlete ait petrol kuruluşu PDVSA’nın yönetimini kendi isteği doğrultusunda değiştirmekle suçlanıyordu. Chavez, siyasete karıştıkları gerekçesiyle PDVSA yönetiminden 19 kişiyi uzaklaştırmış ve bu nedenle ülkede dev bir grev dalgası başlamıştı. Ancak Chavez’i deviren rüzgar dün aniden tersine döndü. Şimdi, Chavez’i deviren generallerin tavrının ne olacağı merak ediliyor. 
     
Chavez eski bir darbeci      Venezuela tarihinin üç önemli darbe girişiminde de Chavez’in başrol oynaması dikkat çekici... 
     1992’de başarısız bir darbe girişimiyle yönetimi ele geçirmek isteyen hava indirme birlikleri albayı Chavez, tutuklanarak askeri bir ceazevine konulmuş, ancak adamları dokuz ay sonra başarısız bir darbe girişiminde daha bulunmuştu. İki yıl sonra afla serbest bırakılan Chavez, iktidara bu kez seçim yoluyla gelmeyi denedi, "Beşinci Cumhuriyet Hareketi" adında bir parti kurup siyasete atıldı. 1998 seçimlerini kazanarak devlet başkanı olan Chavez, 2001 temmuzundaki seçimleri de kazanarak yerini perçinledi. Ancak, ekonomideki başarısızlığı yüzünden popülaritesi son aylarda yüzde 80’lerden 30’lara indi. 
     
Sokak götürdü, sokak getirdi      Üç gün önce başkent Caracas sokaklarına dökülenler Chavez’e karşı ayaklanmışlardı. Dün ise sokaklarda Chavez yanlıları boy gösterdi. Geçici hükümet iktidarda kalamayacağını anladı ve Chavez’e dönüş yolu açıldı. 
     



 DÜNYA 










</TEXT>
</DOC>
