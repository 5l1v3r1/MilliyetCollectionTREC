<DOC>
<DOCNO> 61831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/11/son/sontur20.html </URL>
<DATE> 2002/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Baro Başkanları'ndan Tayyip Erdoğan yorumu... 
</HEADLINE>
<TEXT>

     Ankara Barosu Başkanı Sadık Erdoğan, AK Parti'ye Anayasa Mahkemesi'nce ihtar verilmesi kararı ile ilgili olarak, ''Recep Tayyip Erdoğan, artık parti genel başkanlığı da bakanlık da yapamaz'' dedi. 
     Ankara Barosu tarafından düzenlenen ''Uluslararası Hukuk Kurultayı''nda gazetecilerin sorularını yanıtlayan Baro Başkanı Erdoğan, AK Parti Genel Başkanı Erdoğan'ın durumuna hukuki açıdan iki yönlü olarak bakılması gerektiğini söyledi. Erdoğan, şöyle konuştu 
     ''Olaya iki yönlü bakmak lazım. Siyasi Partiler Yasası'na göre kesinlikle milletvekili seçilemez. Türk Ceza Kanunu'nun 312. 
     maddesinden mahkum olduğu için ben diğer hukukçulardan biraz daha değişik düşünüyorum. Zaman geçtiği zaman ceza silinse bile öyle bir olay yok, yine yapamaz kanısındayım. Yapabilir diyenler var. Ama, bazı suçlar silinse bile eskisi gibi hüküm ifade ederler. Onlardan biridir 312. madde de. Dolayısıyla parti genel başkanlığı yapamaz, bakanlık yapamaz. Dışardan atansa yapar diye bir görüş var, ama bence yapamaz. Dışarıdan atandığı zaman bile kişiler, Siyasi Partiler Yasası'na göre seçilme ehliyetine sahip olmak durumundadırlar.'' Sadık Erdoğan, ''Uyum yasaları çerçevesinde 312. madde değiştirilirse Erdoğan'ın durumu ne olur '' şeklindeki soruya da, ''Değiştirildiği anda bile olaya etki yapmaz. Çünkü, Anayasa Mahkemesi kararları önceye işlemez. Karar Resmi Gazete'de yayımlandıktan itibaren geçerlidir. O anda bile şu andaki duruma bir etki yaratmaz'' karşılığını verdi. Antalya Barosu Başkanı Gürkut Acar da, aynı yöndeki sorular üzerine, şunları kaydetti ''Recep Tayyip Erdoğan'a kurucu üye olamayacağı yönünde karar verildi. Kurucu üye olamayacağına göre bundan sonraki aşamalarda da milletvekili, bakan olması mümkün değildir. Seçilme yeteneği artık ortadan kalkmış demektir. Davanın açıldığı sıradaki şartlar neyse Anayasa Mahkemesi ona göre karar vermiştir. 312. maddeden mahkumiyet, sonuçları itibarıyla kurucu üye, milletvekili olmayı önleyen bir maddedir. Bundan sonra Erdoğan'ın siyasi hayatında ciddi bir noktaya gelmesi mümkün değildir.'' Edirne Barosu Başkanı Rıfat Çulha ise bunun yargının vardığı doğru bir karar olduğunu kaydetti. Kararı hukukçu olarak tartışmaya bile gerek görmediğini dile getiren Çulha, ''Kurucu üye olamayan birinin doğrudan üye olması hukuk mantığı açısından da kabul edilebilir bir öneri ve görüş de değildir'' dedi. 
     






</TEXT>
</DOC>
