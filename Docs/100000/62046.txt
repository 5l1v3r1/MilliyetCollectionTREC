<DOC>
<DOCNO> 62046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/13/yazar/sazak.html </URL>
<DATE> 2002/01/13/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Nazım Hikmet eve dönüyor 
</HEADLINE>
<TEXT>

     UNESCO, 2000 yılının dünyada Nazım Hikmet'i anma etkinlikleriyle kutlanmasını önerdi. 
     15 Ocak'ta şairin 100. doğum yılı kutlanacak. 
     Türkiye'deki etkinliklerin Kültür Bakanlığı'nca düzenleniyor olması, 1990'larda soğuk savaşın bitimiyle birlikte Nazım Hikmet konusundaki duvarları kaldıran devletin "Nazım'la barışması" anlamına geliyor. 
     Özdemir İnce, Radikal kitap ekinde Nazım'ı anlatırken şöyle yazmış 
     "Nazım Hükmet'i gerçekten okumak ve anlamak onun evrensel boyutlarını kavramak istiyorsanız, şiirini hayatından, komünistliğinden ayıklamaya kalkışmamalısınız. Nazım'ı bütünlüğü içinde okur ve severseniz korkmayın komünist olmazsınız." 
     Nazım Hikmet külliyatı Adam Yayınları'ndan sonra Memet Fuat'ın denetiminde 2002'den itibaren Yapı Kredi Yayınları'nca 8 kitaplık bir dizi halinde okurlara sunuluyor. 
     Yaşamını, siyasi mücadelesini, sürgün yıllarını konu alan onlarca kitap yayımlanıyor. 
     Nedim Gürsel'in Can Yayınları'ndan çıkan "Dünya Şairi Nazım Hikmet" Sorbonne Üniversitesi'ndeki tez çalışmasını da içeren kapsamlı bir inceleme aşkın ve kavganın şairini 100 yaşında tüm yönleriyle günümüze taşıyor. Bir başka biyografi "Romantik Komünist - Nazım Hikmet" adıyla Doğan Kitap'tan çıktı. 
     Romantik isyancı Can Dündar ise CNN Türk için "Nazım Hikmet Belgeseli" hazırladı. 50 tanıkla, dört dilde Nazım'ın şiirini, politik düşüncesini, duygusal serüvenini anlatan belgesel hazırlığı sırasında şairin amatör kamerayla çekilmiş bir saatlik çok özel bir filmi ilk kez gün ışığına çıkarıldı. Nazım'ın şiirlerini seslendirdiği radyo ve film kayıtları dışında konuşma bantları da belgeselde yer alıyor. 
     Bugüne dek Nazım Hikmet'le ilgili yapılmış "en kapsamlı televizyon belgeseli" olma iddiası taşıyan yapımın yönetmenliğini de Can Dündar üstlenmiş. Özgün müziğini Fazıl Say'ın bestelediği belgeselde Nazım'ın şiirlerini Genco Erkal seslendiriyor. 
     Belgesel 14 Ocak gecesi Atatürk Kültür Merkezi'nde Kültür Bakanlığı'nca düzenlenen 'Nazım Hikmet Yılı' açılış gecesinde gösterilecek. 20 Ocak'tan itibaren ise CNN Türk'te gösterime girecek. 
     AKM'deki gecede Zülfü Livaneli ve Genco Erkal'ın katılımıyla Nazım konseri ve şiir dinletisi yer alıyor. 
     Ne mutlu, 100'üncü doğum yılında Nazım Hikmet eve dönüyor. 
     OSMAN HAMDİ BEY MÜZESİ Kültür Bakanlığı doğru bir kararla batan bankalarla birlikte haraç mezat satılacak Osman Hamdi Bey'in "Kaplumbağa Terbiyecisi" tablosuyla öteki eserlerinin müzayedesini durdurdu. Böylece eşsiz resimlerin yurtdışından birilerinin eline geçmesi önlendi. Sanat galericileri, Osman Hamdi Bey müzesi kurulmasını ve tabloların orada sergilenmesini istiyor. Sanatçının Gebze - Eskihisar'daki evi de müzeye dönüştürülebilir. 
     
     







Kola içerken 


Daha fazla ticaret... 


Ekonomide 'sol'un hala karışık kafası 


Vera'dan "son gece" 


Bir diziden artakalan... 


Levent Kırca'nın "Son"u 


Nicole’e sevdanın yolları, bana kurşunlar 


Bir davetin hikayesi... 


Nazım Hikmet eve dönüyor 


Kocabıyık sanatı, işiyle doğrudan ilgili görüyor 


"Gecenin Ulusu" büyürken Avrupa’da... 


Yeni yıla yeni kanun 


Aklın - ve doğru teşhislerin - yolu 


Bırak yatırımı kaçalım buradan 


YSL 


</TEXT>
</DOC>
