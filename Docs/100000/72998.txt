<DOC>
<DOCNO> 72998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/16/son/sontur14.html </URL>
<DATE> 2002/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzun burun şampiyonu reklam yıldızı oluyor... 
</HEADLINE>
<TEXT>

     Uzun burnuyla Guinness Rekorlar Kitabı'na giren Mehmet Özyürek'in fotoğrafı, bir ilaç firması tarafından üretilen mendillerin ambalajında yer alacak. 
     Rize'de yayın yapan yerel Çay Televizyonu'nca 1998 ve 2000 yılında düzenlenen Uluslararası Uzun Burun Yarışması'nda üst üste birinci olan, 8.8 santimetrelik burnuyla Guinness Rekorlar Kitabı'na girmeyi başaran Artvinli Mehmet Özyürek, bir ilaç firmasınca üretilen mendillerin ambalajlarında fotoğrafının yer alması için getirilen teklifi kabul etti. 
     Özyürek, burnu sayesinde Türkiye'nin adını bütün dünyaya duyurduğunu belirterek, ''Çok zamandır reklam teklifleri alıyordum. En cazip teklif veren firmayla anlaşma imzaladım'' dedi. 
     Bu yıl çeşitli nedenlerden dolayı uzun burun yarışmasının yapılmadığını anlatan Özyürek, ''Yapılsaydı tekrar katılacaktım. Şu ana kadar dünyanın hiçbir yerinden bana rakip çıkmadı'' diye konuştu. 
     






</TEXT>
</DOC>
