<DOC>
<DOCNO> 53129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/20/guncel/agun.html </URL>
<DATE> 2001/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine kar geliyor 
</HEADLINE>
<TEXT>

Türkiye, soğuk ve yağışlı havanın etkisine girdi. Marmara, Ege ve Akdeniz’de şiddetli yağmur beklenirken, yurdun diğer bölgelerinde ise kar görülecek. Sıcaklıklar da 10 derece düşecek... 
     ANKARA Milliyet 

     Türkiye, dün geceden itibaren Orta Akdeniz’den gelen yağışlı havanın etkisine girdi. Bugün özellikle Marmara’nın güneyi, Ege ve Batı Akdeniz’de kuvvetli lodosla birlikte etkili olacak yağışlar, yarın Karadeniz üzerinden gelecek soğuk havayla birlikte yurdun kuzey, iç ve doğu bölgelerinde kar şeklinde görülecek. Hava sıcaklıkları yurdun kuzey ve iç kesimlerinde 8 - 10 derece azalacak. 
     Devlet Meteoroloji İşleri Genel Müdürlüğü’nden yapılan açıklamaya göre, soğuk ve yağışlı hava perşembe günü kuzeydoğuya yönelerek, yurdu terk edecek. Perşembe günü, Orta Karadeniz kıyıları, Doğu Karadeniz ile Doğu ve Güneydoğu Anadolu bölgelerinin doğusu karla karışık yağmur ve kar yağışlı geçecek. Yetkililer, yurdun güney ve batısında beklenen etkili sağanak yağış, kuzey ve doğudaki kar yağışı nedeniyle ilgililerin tedbirli olmalarını istedi. 
     
Uludağ’da beyaz’ mutluluk      DHA 

     Türkiye genelinde etkili olan kar yağışı, kayak merkezlerinin yüzünü güldürdü. Uludağ’da kar kalınlığı 10 santimetreye ulaştı. Sezon için son hazırlıklarını tamamlayan otel sahipleri, kar kalınlığının yeterli seviyeye ulaşması halinde, 462 milyar liraya alınan kar makinesiyle, 
     pistlere suni kar yağdırılacağını belirtti. Bir diğer kayak merkezi Bolu Kartalkaya’da da 3 gündür süren yoğun kar yağışıyla sezon hazırlıkları hız kazandı. Otel yöneticileri, 1 Aralık’ta açmayı planladıkları sezonu, kar kalınlığının yarım metreye ulaşması halinde erken açacaklarını söyledi. 
     



 GÜNCEL 
















</TEXT>
</DOC>
