<DOC>
<DOCNO> 70689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/04/son/sondun12.html </URL>
<DATE> 2002/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD İnsan Hakları raporuna göre İsrail terörle mücadele ediyor 
</HEADLINE>
<TEXT>

     ABD'nin yıllık insan hakları raporunda, Çin, Rusya ve Suudi Arabistan ağır bir şekilde eleştirilirken, İsrail'in bazı kusurları bulunduğu, ancak terörle mücadele ettiği savunuldu. 
     Kamuoyuna bugün açıklanacak olan ve dün gece Amerikan Kongresi'nin önde gelen üyelerine gönderilen raporun bir bölümü kongre kaynakları tarafından açıklandı. 
     Raporda, Çin, Rusya ve Suudi Arabistan'ın 2001 yılı içinde kendi vatandaşlarının insan haklarını ihlal ettiği kaydedildi. 
     Çin'in, dünya çapındaki teröre karşı mücadele kampanyasını, Sincan bölgesindeki Müslümanlara karşı kısıtlamalarına bahane olarak kullanmakla eleştirildiği raporda, Suudi Arabistan da tutuklulara işkence yapmakla suçlandı. 
     Raporda, Rusya da ayrılıkçı Çeçenlere karşı işkence uygulamak ve bunları, yasal sınırları aşarak öldürmekle itham edilirken, Çeçenistan'da keyfi tutuklamalar yapıldığı yönünde haberler alındığı kaydedildi. 
     İsrail'in de insan hakları alanında bazı kusurları bulunduğu ifade edilen raporda, İsrail'in terörizmle mücadele ettiğinin altı çizildi. 
     Raporda, aralarında Hamas ve Hizbullah'ın da bulunduğu bazı Arap örgütleri, İsrail'e yönelik saldırıları nedeniyle kınandı. Raporda, İsrail'in terörizmle mücadele ederken genel olarak İsrailli Arapların, Batı Şeria ve Gazze'deki Filistinlilerin insan haklarına saygılı olduğu, pratikteki bazı uygulamaların ise kuşkulu olduğu ifade edildi. 
     Rapordaki bulguların, dünya çapındaki Amerikan diplomatik temsilciliklerinin düzenlediği anket sonuçları ve insan hakları gruplarının sağladığı bilgilerle elde edildiği kaydediliyor. İnsan hakları grupları, Amerikan hükümetine sundukları raporlarda ise İsrailli yetkililerin gereğinden fazla güç kullandığını bildirmişti. 
     Bakanlığın raporunda ise İsrail'in çoğu insan hakları ihlalinin, Filistinlilerin terör saldırılarına direnmek zorunda olan ülkenin ihtiyaçlarıyla ilgili olduğu ifade edildi. 
     






</TEXT>
</DOC>
