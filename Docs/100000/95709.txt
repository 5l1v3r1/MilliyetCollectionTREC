<DOC>
<DOCNO> 95709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/15/dunya/dun01.html </URL>
<DATE> 2002/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklı muhalifler bildiri yayınladı 
</HEADLINE>
<TEXT>
Federal Irak çağrısı 
Sürgündeki Iraklı generallerin Londra’daki toplantısından federal Irak’ kararı çıktı. Türkmenler itiraz etti 
     NEVSAL ELEVLİ Londra 

     İngiltere’nin başkenti Londra’da, Irak’taki Saddam Hüseyin rejiminin devrilmesine ilişkin yapılan üç günlük toplantıların ardından dün yayınlanan sonuç bildirgesinde, sürgündeki Iraklı generaller, Saddam sonrasında "federal bir Irak" kurulmasını kararlaştırdıklarını açıkladılar. 
     Iraklı rejim muhalifi askerler, Saddam rejiminin devrilmesi için ortaya konulacak çabalara destek vermek ve daha sonra demokratikleşme sürecinde yer almak üzere 15 kişilik bir askeri konsey de oluşturdular. 
     Bildiride, "demokratik, çoğulcu ve yasalara dayanan rejimin kurulmasının ardından Irak ordusunun siyasetten uzak kalacağı ve Irak halkının verdiği kararı koruma görevini yerine getireceği" vurgulandı. 
     Irak Türkmen Cephesi ise, bildiride yer alan "Demokratik, çoğulcu, yasalara bağlı federal bir Irak için çalışacağız" cümlesindeki "federal" ibaresine itiraz ederek, konseye seçilen bir üyelerini geri çekti. 
     Sürgündeki generaller ayrıca Irak ordusuna çağrıda bulunarak "Saddam’ı devirmelerini" istediler. 
     



 DÜNYA 










</TEXT>
</DOC>
