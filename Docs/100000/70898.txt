<DOC>
<DOCNO> 70898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/05/son/sondun20.html </URL>
<DATE> 2002/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair'e Irak konusunda kendi partisinden muhalefet 
</HEADLINE>
<TEXT>

     İngiltere'de hükümetin Irak konusundaki sert açıklamalarından endişe duyan İşçi Partili 39 milletvekili, Başbakan Tony Blair'den Irak'a olası harekatı desteklememesini istedi. 
     Blair'in lideri olduğu partinin milletvekilleri bir önerge sunarak, Blair'a, Irak'ta silah denetiminin yeniden başlamasını sağlamak için daha barışçı bir yol izlemesi çağrısında bulundular. 
     Bu aşamada Irak'a saldırının akıllıca olmayacağını belirten milletvekilleri, Başbakan'dan, BM silah denetiminin sürmesi için İngiltere'nin Irak üzerindeki nüfuzunu kullanmasını istediler. 
     Öte yandan, muhalefetteki Muhafazakar Parti'den 6 milletvekili ise bir önergeyle Irak'a olası saldırıyı desteklediklerini belirterek, Blair'den bu desteğini daha da belirginleştirmesini talep ettiler. 
     Önergeler, Avam Kamarası'nda oylamaya sunulmayacak. 
     Başbakan Blair, İngiliz Milletler Topluluğu zirvesi için gittiği Avustralya'da, ABD Başkanı George Bush'un Irak, İran ve Kuzey Kore'ye karşı tutumunu kuvvetle desteklediğini söylemişti. 
     






</TEXT>
</DOC>
