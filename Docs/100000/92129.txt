<DOC>
<DOCNO> 92129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/26/spor/spo05.html </URL>
<DATE> 2002/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Millilere mektup 
</HEADLINE>
<TEXT>

Sizden finale kalmanızı istiyoruz. Finale kalırsanız, kupayı almanızı isteyeceğiz. Ama bilin ki, kupayı almasanız bile hepimizin gönlündeki yerinizi çoktan aldınız. 
     Brüksel - 25.06.2002 

     Kore’ye giderken, hiç kimse size fazla şans vermiyordu. Belki siz de Dünya devlerinin elendiği bir şampiyonada, ilk dörde kalacağınıza inanmıyordunuz. Üstelik daha ilk maçınızdan itibaren, hiçbiri yapıcı olmayan, bir sürü eleştiriye hedef oldunuz. Kısacası Türk olarak, uluslararası arenada başarılı olmanın zorluklarını bizzat yaşadınız. 
     Bütün bu zorluklara rağmen, emsalsiz bir başarıya imza attınız. Milyonları sokağa döktünüz. Sadece Türkiye’de değil, bütün Dünya’da yaşayan Türkler’e çok ihtiyaç duydukları bir duyguyu yaşattınız. Hem moral, hem gurur kaynağımız oldunuz. 
     Günlerden beri Dünya basını, televizyonları sizden bahsediyor. Türkiye’nin tanıtımına milyarlarca dolarla yapılmayacak katkıda bulundunuz. Adınızı hem Türk hem Dünya Futbol Tarihi’ne yazdırdınız. Bundan sonra çocuklara artık 46 yıllık Macar galibiyeti değil, sizin 2002 Dünya Kupası’nda yarattığınız efsane anlatılacak. 
     Evet, siz görevinizi fazlasıyla yaptınız. Ama şimdi biz, sizden daha fazlasını istiyoruz. İlk maçta haksız ve şanssız yenildiğiniz futbol devi Brezilya’yı devirip, finale kalmanızı istiyoruz. 
     Olabilir mi, diye soranlar, sormak lazım. Neden olmasın Türkiye’nin buralara geleceğini kim samimi olarak bekliyordu Üstelik unutmayalım ki, buraya şansımızla değil, bileğimizin hakkı ile geldik. Brezilya maçındaki bariz hakem hatasına rağmen geldik. Bu sefer şansın bizden yana olması, adaletin gereği değil mi 
     Sizden finale kalmanızı istiyoruz. Finale kalırsanız, kupayı almanızı isteyeceğiz. Ama bilin ki, kupayı almasanız bile hepimizin gönlündeki yerinizi çoktan aldınız. Hepinizin gözlerinden öpüyorum. Allah yardımcınız olsun. 
     
Mesut Yılmaz 




 SPOR 

































</TEXT>
</DOC>
