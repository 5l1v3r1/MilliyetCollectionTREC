<DOC>
<DOCNO> 83448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/11/son/soneko10.html </URL>
<DATE> 2002/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası "Dünyada yoksulluk çözülmeden barış sağlanamaz" 
</HEADLINE>
<TEXT>

     İtalya'nın başkenti Roma'da bugün başlayan 1. Glocal Forum konferansında konuşan Dünya Bankası Başkanı James Wolfensohn, gelişmiş ve gelişmekte olan ülkeler arasında artık bir ayrım olmadığını bildirerek, ''dünyadaki yoksulluğa çözüm bulunmadan barış sağlanamaz'' dedi. 
     Localizazione Yerelleşme ve Globalizazione Küreselleşme 
     sözcüklerinin birleştirilmesiyle Glocal adı altında yapılan konferansa katılan dünyadaki 25 önemli kentin belediye başkanları İstanbul ve Ankara belediye başkanları da dahil , uluslararası kurumların temsilcileri ve profesörler dünyaya ''Barışın yolu yoksulluk önlenmesinde ve küreselleşmenin yerelleşmeye dönüştürülmesinden geçer'' mesajını verdi. Konferansın düzenlendiği Roma Belediye binasındaki salonda bulunan bir küreselleşme karşıtı tarafından konuşması kesilen Dünya Bankası Başkanı, artık bu tip hareketlere alışık olduğunu belirtip, dünyadaki yoksulluğa çözüm bulunmadan barışın sağlanamayacağını savundu. Kendisinden örnek veren Wolfensohn, şunları söyledi ''Ben tipik bir Batılı gibi büyüdüm. Avustralya doğumluyum. Amerika'da Harvard Üniversitesi'nde işletme öğrenimi gördüm. Ne Orta Asya, ne Afrika, ne İslam bu konularda hiçbir şey bilmiyordum. Batı ile diğer yerler arasında bir duvar olduğunu sanıyordum. 11 Eylül'den sonra bu duvarın olmadığını gördüm. Afganistan'da eğitim görmüş insanlar ama Afgan bile değiller, Amerika'ya, Dünya Bankası'nın binasına terör saldırısı yaptılar. Hiç adını duymadığımız ülkeleri duyduk. Küreselleşme bütünü yaşayan bir misyon. Dünyanın tek bir yer olduğunu anlamak zorundayız. Global meseleler yerel olarak ele alınıyor. Hepimiz global vatandaş olarak yaşamalıyız. Yerini gidip yaşamadan uzaktan hiçbir şey görülmez.'' Wolfenshon, rakamsal verilerini de şöyle sıraladı ''Dünyada 6 milyarlık nüfusun yarısı günde 2 dolarla yaşıyor. Nüfusun 5'te 1'i de 1 dolardan az bir gelirle. 1 milyar insan, gelirin yüzde 80'ine erişebiliyor. Yoksulluk, barışla yakından alakalıdır. 1900'de nüfusun yüzde 14'ü kentlerde yaşıyordu. 1 milyon civarında nüfusu olan 233 kent vardı. 2000'de 2.9 milyar kişi kentte yaşıyor yani nüfusun yüzde 47'si. 2020'da 4.4 milyar kişinin kentte yaşaması bekleniyor yani yüzde 60'ı. 25 yıl sonra nüfusun 8 milyar olması bekleniyor.'' 
     
     ''ARTIK HAMBURGERLE BARIŞ SAĞLANAMAYACAĞINI ÖĞRENDİK'' 
     Diğer yandan konferansı tertip eden Glocal Forum'un Başkanı İsrail Büyükelçisi Uri Savir de yaptığı konuşmasında, ''Arap-İsrail barışının sağlanması için çok çalıştım. Moralim şimdi çok bozuk, çünkü başarısızlığa uğradık. McDonalds'ın bulunduğu iki ülke birbiri ile savaşmaz diyorduk. Tel Aviv'de de Beytülllahim'de de Mcdonalds var. 
     Artık hamburgerle barış sağlanamayacağını öğrendik. Hamburgerin ötesinde birşey bulmalıyız'' dedi. 
     Geçmişte küreselleşme ile insanların aynı gıdayı tüketip, aynı müziği dinleyerek, aşırı iyimser bir dünya düşündüklerini ifade eden İsrail Büyükelçisi, ''Küreselleşmenin cenneti belki de düşündüğümüz kadar tatlı meyveleri bulundurmuyor. Yeni bir yön çizip, sosyal menfaatlere, kültürlere duyarlı yaklaşmak gerekir'' şeklinde konuştu. 
     





</TEXT>
</DOC>
