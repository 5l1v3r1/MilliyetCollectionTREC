<DOC>
<DOCNO> 73415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/19/son/sondun14.html </URL>
<DATE> 2002/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Antartika'daki buz kütleleri erimeyi sürdürüyor 
</HEADLINE>
<TEXT>

     Amerikalı uzmanlar, küresel ısınmanın Güney Kutbu'nda son 30 yılda önemli miktarda buz kütlesinin erimesine yol açtığını belirterek, bu durumun devam etmesinin denizlerin seviyesinin yükselmesine neden olacağı uyarısında bulundular. 
     Amerikan Kar ve Buz Verileri Merkezi'nden NSIDC yapılan açıklamada, son olarak Güney Kutbu'ndaki Antarktika Larsen B isimli 12 bin yıl önce oluşan buz kütlesinin önemli bir bölümünün 35 gün gibi bir sürede eridiği belirtildi. 
     Güney Kutbu'nun doğu kesiminde bulunan ve küresel ısınmanın kurbanı Larsen B buzul kütlesi birkaç yıldır bilim adamlarının ilgisini çekiyor. 
     Buzul kütlesinin kısa bir süre önce sulara karışan bölümünün 3 bin 250 kilometrekareye ulaştığını belirten uzmanlar, bunun 720 milyar ton buza karşılık geldiğini kaydettiler. 
     Amerikalı uzmanlar, son 5 yıldır buz kütlesinin 5 bin 700 kilometrekarelik bölümünü kaybettiğini ve bugün eski asgari yüzeyinin sadece yüzde 40'ına sahip olduğunu belirttiler. 
     Colorado Üniversitesi'nin internet merkezi de, buz kütlesindeki son kırığın 220 metre kalınlığında olduğunu ve kırığın 31 Ocak'ta başladığını belirterek, bunun Antarktika'da son 30 yılda meydana gelen bir dizi erimenin en önemlisi olduğunu bildirdi. 
     NSIDC, her on yılda sıcaklığın 0,5 derece arttığını belirterek, bu sıcaklık artışının 1940'tan bu yana saptandığını kaydetti. 
     Antarktika'daki 7 dev buz kütlesinin alanının 1974'ten bu yana 13 bin 500 kilometrekare azaldığı uyarısında bulunan Amerikalı yetkililer, bu buz kütlelerinin erimesinin, dünyadaki tüm denizlerin seviyesinde hemen bir etkiye neden olmasının küçük bir olasılık olduğunu, ancak buzdağlarının kıta açıklarında dolaşmasına yol açabileceğini belirttiler. 
     






</TEXT>
</DOC>
