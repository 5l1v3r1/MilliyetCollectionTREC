<DOC>
<DOCNO> 92904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/29/son/sontur23.html </URL>
<DATE> 2002/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı Türk Yargı sistemimizi yeniden düzenliyoruz 
</HEADLINE>
<TEXT>

     Adalet Bakanı Hikmet Sami Türk, ''Hukukumuzu, yargı sistemimizi bugünün ihtiyaçlarına uygun anlayışla yeniden düzenliyoruz'' dedi. 
     Türk, Balıkesir'in Bandırma İlçesi'nde yaptırılan Adliye Sarayı'nın açılış töreninde, çağın değişen anlayışına uygun hukuk kuralları getirme çalışması yürüttüklerini bildirdi. Bütün temel kanunları değiştirme çalışmaları yaptıklarını anlatan Türk, ''Bunlardan biri, 1 Ocak 2002'de yürürlüğe giren Türk Medeni Kanunu'dur. Bu kanunu başka kanunlar izleyecektir'' diye konuştu. 
     Borçlar Kanunu, Türk Ticaret Kanunu ve Ceza Kanunu tasarılarının tamamlanmak üzere olduğunu belirten Türk, bölge adliye mahkemeleriyle üst derece mahkemelerden sonra görev yapacak ve bazı konudaki kararları kesin olacak mahkemeleri kurmak istediklerini, böylece Yargıtay'ın da temyiz mahkemesi olarak hukukun gelişmesine içtihatlarıyla katkıda bulunacağını söyledi. 
     Türk, fikir sanat eserleri, tüketici ve aile mahkemelerinin kurulma aşamasına geldiğini de duyurdu. 
     Adalet Bakanı Türk, adalet hizmetlerinin elektronik sistemden yararlandırılması için ''Ulusal Yargı Projesi''ni UYAP uygulamaya koyduklarını ve 2004 yılı sonunda, bütün mahkemeleri kendi aralarında, yüksek mahkemeleri de kapsayacak şekilde, bağlantılı hale getireceklerini bildirdi. 
     Türk, 661 milyar liraya mal olan binayı hizmete açtıktan sonra hakim ve savcılarla basına kapalı bir toplantı yaptı. 
     Bandırma Özel Tip Ceza ve Tutukevi'nde yaptırılan kreşin açılışını eşi Fatma Türk ile birlikte yapan, çocuklarla ve aileleriyle sohbet eden Adalet Bakanı Türk, cezaevindeki incelemelerinin ardından, cezaevi personeli için yaptırılan lojmanları ziyaret etti. 
     





</TEXT>
</DOC>
