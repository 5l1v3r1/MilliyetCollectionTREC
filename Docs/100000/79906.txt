<DOC>
<DOCNO> 79906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/23/spor/spo05.html </URL>
<DATE> 2002/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüzgar gibi geçti 
</HEADLINE>
<TEXT>

Efsane pilot Schumacher, yeni Fiat Palio’nun tanıtımı için bulunduğu ülkemizde gördüğü ilgi karşısında şaşkınlığını gizleyemedi, "Daha önce gelmediğim için kendimden utanıyorum" dedi 
     MURAT AĞCA MEHMET DEMİRCAN 

     İlgiye hayran kaldı 
     FORMULA - 1 yarışlarının kralı Michael Schumacher, İtalya’nın Milano kentinde reklam filmleri çekilen yeni Fiat Palio’nun tanıtımı için geldiği Türkiye’de gösterilen ilgiye hayran kaldı. Helikopterle Çırağan Oteli’nin bahçesine inen Ünlü pilot, büyük şaşkınlık yaşadı. Schumacher basın toplantısında da, "33 yaşındayım. Bu ilgiyi ve İstanbul’u gördükten sonra neden daha önce Türkiye’ye gelmedim diye kendimden utanıyorum" dedi. 
     
     Gösteri sürüşü yaptı 
     TOFAŞ Yönetim Kurulu Başkan Vekili Mustafa Koç ise, "Bu olay küresel dünya için atılmış ilk adımdır. Schumacher’in gelişinden dolayı sevinçliyiz ve gurur doluyuz" ifadelerini kullandı. Ferrari pilotu, daha sonra helikopterle Bursa’daki Tofaş fabrikasına uçtu. Alman sporcu, burada da kendisini bekleyen formula - 1 severlerin coşkulu tezahüratıylı karşılaştı ve ardından yeni Palio Sporting ile gösteri sürüşüne çıktı. 
     
     Potansiyel değerlendirilmeli’ 
     SCHUMACHER, "Formula yapılmayan bir ülkede gösterilen ilgi beni hem heyecanlandırdı, hem de motive etti. Bu potansiyel değerlendirilmeli. Güzel ülkenize tatil için de gelmek isterim. Ancak bu ilgi yüzünden rahat olamayacağımızı düşünüyorum" diye konuştu. Fiat Palio hediye edilen Schumacher, organizasyon için ücret almazken, dört saatlik gezisini akşam kendisine ait jumbo jeti ile ülkesine dönerek, tamamladı. 
     
Schumi kimdir      3 Ocak 1969’da Köln’de dünyaya geldi. Babasından 4 yaşındayken karting arabası hediye alan Michael, yarışlarda sürekli birinci oldu. Garajda çalışıp, otomobilin mekanik özelliğini öğrenmeye başladı. 4 kez Dünya Şampiyonu olan ünlü pilot, 1994’te kazandığı kupayı, efsanevi Brezilyalı sürücü Aryton Senna’ya ithaf etti. Schumacher yılda yaklaşık 150 milyon dolarla Dünya’nın en çok kazanan sporcusu olarak biliniyor. 
     



 SPOR 





























</TEXT>
</DOC>
