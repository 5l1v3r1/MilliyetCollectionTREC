<DOC>
<DOCNO> 74949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/27/son/sontur01.html </URL>
<DATE> 2002/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Şehit Binbaşı'nın ailesi hastaneye kaldırıldı 
</HEADLINE>
<TEXT>

     El Halil'de şehit edilen Binbaşı Cengiz Toytunç'un Antalya'daki anne ve babası, haberi duyunca fenalık geçirerek hastaneye kaldırıldı. 
     Antalya'nın Korkuteli ilçesi Başpınar köyü doğumlu olan Cengiz Toytunç'un babası Alim Toytunç, haberi alır almaz fenalık geçirerek, Antalya SSK Hastanesi'ne kaldırıldı. Kendisine sakinleştirici iğne yapılan Alim Toytunç'un tansiyon rahatsızlığı nedeniyle hastanede tutulduğu, sağlık durumunun şimdilik iyi olduğu bildirildi. 
     Daha sonra anne Süreyya Toytunç'un da fenalık geçirerek, Antalya SSK Hastanesi Acil Servisi'ne kaldırıldığı, anneye ilk müdahalenin ambulansta yapıldığı belirtildi. 
     Binbaşı Toytunç'un eşi Banu Toytunç'un, Kütahya'da ailesinin yanında olduğu öğrenildi. 
     Şehit Binbaşı Toytunç'un 6 aydır El Halil'de görevli olduğu, daha önce Ankara'da Hava Kuvvetleri Komutanlığı'nda görev yaptığı kaydedildi. 
     






</TEXT>
</DOC>
