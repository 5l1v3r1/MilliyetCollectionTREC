<DOC>
<DOCNO> 84350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/16/son/soneko01.html </URL>
<DATE> 2002/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Özilhan "IMF, Türkiye'de kurumlarının kurumsallaştığını söyledi" 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, IMF'nin, Türkiye'nin artık kurumlarının kurumsallaştığını, Merkez Bankası ve devlet bankalarının bağımsız bir yapıda olduğunu, herhangi bir seçimin bile etkilemeyeceğini düşündüklerini söylediklerini bildirdi. 
     TÜSİAD'ın, IMF heyetinin onuruna verdiği yemeğin ardından gazetecilerin sorularını yanıtlayan Özilhan, IMF'nin hükümetin şu andaki program uygulamasından memnun olduğunu tespit ettiklerini belirtti. 
     Özilhan, "Gerek makro ekonomik dengelerdeki oluşumlardan, gerekse yapısal reformdaki gelişmelerden memnunlar. Bundan sonra bunların uygulamasıyla birlikte, Türk ekonomisinin normal bir raya gireceğini söylediler. Aşağı yukarı biz de aynı kanaatteydik" diye konuştu. 
     Özilhan, Türk ihracatçısının ve üreticisinin rekabetçi bir hale gelmesi gerektiğini, dolayısıyla buralarda da, çok önemli vergi kayıplarının olmayacağını, üretimdeki artışla birlikte bunların, enflasyonun düşüş etkisiyle birlikte müspet yönde gelişmelere sebep olacağını söylediklerini aktardı. 
     Tuncay Özilhan, "Onlar da aynı görüşü paylaşıyorlar. Tahmin ediyorum ki onlar da Ankara'da bunları ikaz edecekler" şeklinde konuştu. 
     Görüşmede, İstanbul Yaklaşımı ile ilgili bir miktar konuşulduğunu belirten Özilhan, "Tabii biz şikayetçiyiz, çok geciktiğinden ve ayrıca uygulamaya geçemediğinden, birtakım kanunlar çıkmadığından... Onlar da bizim kadar şikayetçiler" diye konuştu. 
     





</TEXT>
</DOC>
