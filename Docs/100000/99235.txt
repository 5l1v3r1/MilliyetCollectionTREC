<DOC>
<DOCNO> 99235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/dunya/dun03.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Papazların gölge kavgası 
</HEADLINE>
<TEXT>

     DIŞ HABERLER SERVİSİ 

     Çeşitli Hıristiyan mezheplerince en kutsal mabetlerden birisi olarak görülen Kudüs’teki "İsa’nın Çarmıha Gerilişi ve Dirilişi Kilisesi", önceki gün farklı mezheplerden din adamlarının yumruklu, taşlı, demir çubuklu kavgasına sahne oldu. 10 kadar papazın görülmemiş kavgasında kafalar yarıldı, gözler morardı. Bir din adamı hastanede tedavi altına alındı. 
     Kudüs’ün merkezinde bulunan Kilise’deki kavga Etiyopyalı Ortodoks papazlarla Mısır Kilisesi’nin Kıpti din adamlarını karşı karşıya getirdi. Geçtiğimiz pazar havanın aşırı sıcak olmasından bunalan Mısırlı bir papaz, çatı katındaki sandalyesinin yerini değiştirerek gölgelik bir yere kaydırdı. 
     İki rakip din adamı grubu arasındaki anlaşmalar gereği herkesin yerinin belli olması dolayısıyla bu küçük değişiklik Etiyopyalıları kızdırdı. Tartışmanın büyümesinin ardından 7 Etiyopyalı papaz ile 4 Mısırlı din adamı kıyasıya kavga etmeye başladı. 
     



 DÜNYA 












</TEXT>
</DOC>
