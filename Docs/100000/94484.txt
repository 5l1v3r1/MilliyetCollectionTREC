<DOC>
<DOCNO> 94484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/son/sontur13.html </URL>
<DATE> 2002/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, Eylül ayında 70 milyon olacak.. 
</HEADLINE>
<TEXT>

     Türkiye nüfusunun, Eylül ayı sonlarında 70 milyonu bulması bekleniyor. 
     Halen 2002 yılortası-Haziran sonu-Temmuz başı 69 milyon 741 bin olarak tahmin edilen Türkiye nüfusunun, yılsonunda ise 70 milyon 297 bine yükseleceği öngörülüyor. 
     Devlet İstatistik Enstitüsü'nün ''Seçilmiş Göstergeler'' kitapçığı verilerine göre, Türkiye'nin 2002 yılı yılortası nüfusu 69 milyon 741 olacak. 2000 yılındaki nüfus artış hızı binde 17.6, 2001 yılında ise binde 17 olarak tahmin ediliyor. Buna göre, 2001 yılında, 2000 yılına göre binde 0.6'lık bir düşüş olacağı sanılıyor. 
     2001 yılı nüfus artış hızındaki düşüş eğiliminin geleceğe projeksiyonu yöntemiyle yapılan hesaplamalara göre, 2002 yıl ortası nüfusunun 69 milyon 741 bini buldu. Bu rakam tahminen Eylül ayı sonunda 70 milyona ulaşacak, yıl sonunda ise 70 milyon 297 bin olacak. Bu yönteme göre, yılortası olarak Türkiye nüfusu 2007 yılında 75 milyonu aşacak. 2010 yılında ise nüfus 78 milyon 96 bine ulaşacak. Halen binde 16.5 olan nüfus artış hızı da 2007 yılında binde 14'e, 2010 yılında ise binde 12.7'ye düşecek. 
     
     NÜFUS-AB İLİŞKİSİ... 
     Türkiye'nin nüfus büyüklüğü, 2007-2012 arasında tam üye olması beklendiğinden Avrupa Birliği AB açısından da önem taşıyor. Çünkü, AB'de ülkelerin oy ağırlığı genel olarak Almanya, Fransa, İngiltere ve İtalya'nın oyunun ağırlığı 10, Yunanistan'ınki 5 düzeyinde , Avrupa Komisyonu ve Avrupa Parlamentosu'ndaki üye sayısı nüfus büyüklüğüne göre belirleniyor. 
     Nice Zirvesi'ne kadar Avrupa Parlamentosu'nda Almanya'nın 99, Fransa, İngiltere ve İtalya'nın 87'şer üyesi vardı. Bu zirvede, AB'ye üye olacak yeni ülkelere yer açmak için üye ülkelerin parlamentodaki parlamenter sayıları azaltıldı. Pazarlıklar sonucu Almanya'nın 99 olan üye sayısı değiştirilmezken, Fransa, İngiltere ve İtalya'nın parlamentodaki üye sayıları 73'er adete indirildi. 
     AB'nin yürütme organı konumundaki 20 üyeli AB Komisyonu'nda da 5 büyüklerinin Almanya, Fransa, İngiltere, İtalya ve İspanya 2'şer, diğer 10 üyenin Hollanda, Belçika, Lüksemburg, Danimarka, İrlanda, Portekiz, Yunanistan, İsveç, Avusturya, Finlandiya birer komisyon üyesi var. 
     Bu açıdan bakıldığında Türkiye, eğer AB'ye üye olursa, 2010'da ulaşacağı 78 milyon 96 binlik nüfusla Almanya'ya yakın bir ağırlığı elde edecek. ABD Nüfus İdaresi verilerine göre, 2010 yılında AB'nin en kalabalık ülkesi Almanya'nın nüfusu 84 milyon 616 bin olacak. Bu tarihte, Fransa'nın nüfusu 61 milyon 69 bin, İngiltere'nin nüfusu 60 milyon 602 bin İtalya'nın nüfusu 57 milyon 409 bin, İspanya'nın nüfusu 40 milyon 157 bin, 2004 yılında tam üye olması beklenen Polonya'nın 
     nüfusu 38 milyon 691 binde kalacak. 
     Türkiye, AB'de hem oy ağırlığı, hem Avrupa Komisyonu'ndaki üye sayısı, hem de Avrupa Parlamentosu'ndaki parlamenter sayısı bakımından Almanya düzeyinde bir ağırlığa sahip olacak. 
     





</TEXT>
</DOC>
