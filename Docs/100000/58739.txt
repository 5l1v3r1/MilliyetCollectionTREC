<DOC>
<DOCNO> 58739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/24/son/soneko09.html </URL>
<DATE> 2001/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Piyango'nun talih kuşu kime konacak ... 
</HEADLINE>
<TEXT>

     Milli Piyango İdaresi umut dağıtmaya devam ediyor. 
     Milli Piyango İdaresi Genel Müdürlüğü'nden alınan bilgilere göre, yılbaşı büyük ikramiyesi geçen 18 yılda, en fazla çeyrek ve yarım bilete çıktı. 
     Hayatının piyangosunu kazananlar en çok Ankara, İstanbul ve İzmir'den çıkarken, Muğla, Denizli, Aydın, İzmir, Osmaniye, Kayseri, Bursa, Trabzon, Edirne, Antalya, Adana, İçel, Eskişehir ve Sinop da ikramiye kazanan şanslı iller arasında yer aldı. 
     Öte yandan at yarışları, sayısal loto, hemen kazan gibi talih oyunlarına ilginin giderek artması nedeniyle milli piyango biletlerinin satışının, 1997 yılından bu yana gerilediği gözleniyor. 
     1997 yılında 83 milyon 188 bin 657 olan bilet satış adedi, 1998'de 79 
     milyon 182 bin 78, 1999'da 70 milyon 31 bin 871, 2000'de 60 milyon 983 bin 859 ve bu yıl 9 Aralık tarihine kadar 35 milyon 584 bin 540 adet olarak gerçekleşti. Ayrıca, 1994 yılından 9 Aralık 2001 tarihine kadar bilet satışlarından Milli Piyango'nun hasılatı 294 trilyon 868 milyar lira oldu, vatandaşa da 178 trilyon 46 milyar lira ikramiye dağıtıldı. Yılbaşı büyük ikramiyesi tutarı ise her geçen yıl artarak 1984 yılbaşısında 60 milyon liradan, 2002 yılbaşında 5 trilyon liraya yükseldi. 
     
     "Tam bilet kalmadı" 

     Eminönü'nde bulunan Nimet Abla Milli Piyango Satış Gişesi ise umudunu talih oyunlarına bağlayan vatandaşların en uğrak yerlerinden birini teşkil ediyor. 
     Nimet Abla Gişesi Satış Sorumlusu Bilal Yıldız, tam biletin 8 milyon, yarımın 4 milyon, çeyreğin 2 milyon liradan satıldığını anımsatarak, satışlarının aşırı derecede yoğun olduğunu belirtti. 
     Hergün sabah saat 6 30'dan akşam saat 22 30'a kadar çalıştıklarını bildiren Yıldız, şunları söyledi 
     ''Yılbaşı ikramiyesi akıl almaz derecede yüksek. İnsanlar umutlarını 5 trilyon liralık ikramiyeye bağladı. Bu nedenle satışlarımız bu yıl daha yoğun. Şu anda tam bilet kalmadı. Yarım ve çeyrek biletlerde Cuma akşamı biter. Nimet Abla, 90 yıllık tarihinde ilk kez Cumartesi ve Pazar günü kapalı olacak.'' Anadolu'dan ve yurtdışından da yoğun sipariş aldıklarını duyuran Yıldız, ''Özellikle İsrail, Almanya, ABD, İtalya, Belçika, Hollanda'da yaşayan Türkler'den ilgi geliyor. Telefonlarımız, fakslarımız kilitlenmiş durumda. Sırf bir elemanımız akşama kadar posta işiyle uğraşıyor. Sadece bilet almak için Almanya'dan gelen var'' dedi. 
     Bilal Yıldız, tek tek alanların yanı sıra 100 adetten oluşan seri bilet satışları da olduğunu söyledi. 
     7 yıldır seyyar satıcılık yapan Özge Yüce ise kriz ve sahte bilet 
     nedeniyle gişeden alımların tercih edilmesi yüzünden, satışlarının pek iyi olmadığını kaydetti. 
     

     
</TEXT>
</DOC>
