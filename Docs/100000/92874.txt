<DOC>
<DOCNO> 92874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/29/son/sonspo23.html </URL>
<DATE> 2002/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlin'de müthiş coşku 
</HEADLINE>
<TEXT>

     Türkiye'nin 17. Dünya Kupası'nda Güney Kore'yi 3-2 yenerek üçüncü olmasından sonra Almanya'nın başkenti Berlin'de çok sayıda Türk vatandaşı Güney Koreli taraftarlarla ortaklaşa sevinç gösterilerinde bulundu. 
     Berlin'deki Potsdam Meydanı'nda bulunan Sony Center'de biraraya gelen Türk ve Güney Koreli taraftarlar, takımlarını büyük bir coşkuyla destekledi, maçın bitiminden sonra da ortaklaşa sevinç gösterileri yaptı. 
     Türk taraftarlar, caddelerde otomobilleriyle korna çalarak milli takımın zaferini kutladılar ve Berlin'in ana caddelerinden biri olan Kurfürstendamm'da biraraya gelerek coşkulu gösterilerde bulundu. 
     Almanya 1. TV kanalı ARD'nin haber bülteninde de, Türkiye'nin dünya üçüncülüğünü elde etmesi ilk haber olarak verildi. 
     Türkiye'nin bugüne dek futbol tarihindeki en büyük başarıya imza attığına dikkati çekilen haberde, Hakan Şükür'ün dünya kupalarındaki en erken gol atma rekorunu da kırdığı ve Türk futbolcuların bu başarıyla ilk kez bir Dünya Kupası'nda bronz madalya aldığı hatırlatıldı. 
     





</TEXT>
</DOC>
