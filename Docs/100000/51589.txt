<DOC>
<DOCNO> 51589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/10/son/sondun07.html </URL>
<DATE> 2001/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bin Ladin ve Zevahiri Afgan uyruğuna geçirilmiş... 
</HEADLINE>
<TEXT>

     ABD'nin, 11 Eylül saldırılarının arkasında olmakla suçladığı Usame Bin Ladin ve en yakın adamı Eymen el Zevahiri'nin Afgan yurttaşı oldukları öne sürüldü. 
     Eşşark el Avsat Ortadoğu gazetesi, Kabil'de iktidarda bulunan Taliban'a yakın kaynaklara dayanarak verdiği haberde, Taliban lideri Molla Ömer'in 7 Ekim'de Amerikan harekatı başladıktan birkaç gün sonra, Suudi kökenli Bin Ladin ile Mısırlı Zevahiri'ye Afgan uyruğu verilmesini emrettiğini kaydetti. 
     Gazeteye göre, Bin Ladin ve Zevahiri'den başka Afganistan'a sığınmış bulunan birçok köktenci Arap da Afgan uyruğuna geçirildi. 
     Bunlar arasında, ABD'de ömür boyu hapis cezasına çarptırılan Mısırlı Ömer Abdurrahman'ın iki oğlu da bulunuyor. 
     Gazete, ABD'nin 1998 yılında Nairobi ve Darüsselam'daki büyükelçiliklere karşı girişilen kanlı saldırılara katıldığı için aradığı Mısırlı Seyfi Adil'in de Afgan uyruğuna geçirildiğini, ayrıca Adil'in Mısırlı Muhammed Atıf'ın yerine El Kaide örgütünün askeri lideri olduğunu yazdı. 
     






</TEXT>
</DOC>
