<DOC>
<DOCNO> 56142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/08/spor/spo04.html </URL>
<DATE> 2001/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Briegel’in imha planı 
</HEADLINE>
<TEXT>

     TRABZONSPOR Teknik Direktörü Hans Peter Briegel, Fenerbahçe’yi yenmenin kendileri için manevi anlamda büyük değer taşıdığını söyledi. Alman hoca, futbolcularıyla yaptığı toplantıda, "Bizim için puan ikinci planda. Trabzonspor’da genel huzur ve güven duygusu derbi maçlarına endeksleniyor. Bu yüzden kazanmalıyız" dedi. 
     FENERBAHÇE’Yİ önce durdurmayı, sonra da kontrataklarla gol aramayı hedefleyen Briegel’in özellikle Zafer, Hasan ve Gökdeniz’e özel görev vereceği belirtildi. Bordo - Mavili takımın son yaptığı taktik çalışmada oyuncuların temposundan memnun kalan Alman hoca, idmanın sert geçmesi üzerine sinirlendi ve uyarılarda bulundu. 
     
     Karadeniz’de zorlu gece 
     BU sezon taraftarlarını büyük hayal kırıklığını uğratan Trabzonspor, Beşiktaş yenilgisiyle zirve yarışında ağır yara alan Fenerbahçe’yi Avni Aker Stadı’nda ağırlayacak. Bordo - Mavili takım güçlü rakibini yenerek yeni bir başlangıç yapmaya, Sarı - Lacivertliler ise Galatasaray ile arasındaki puan farkının daha da açılmamasına çalışacak. 19.00’da başlayacak karşılaşmayı Serdar Tatlı yönetecek. 
     



 SPOR 























</TEXT>
</DOC>
