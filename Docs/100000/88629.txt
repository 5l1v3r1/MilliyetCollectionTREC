<DOC>
<DOCNO> 88629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/08/spor/spo05.html </URL>
<DATE> 2002/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
"İşini iyi yapsın" 
</HEADLINE>
<TEXT>

Futbol Federasyonu Başkanı Haluk Ulusoy, FIFA’ya özür mektubu yollayan Şenes Erzik’i eleştirdi, "Kendisine her zaman destek verdik. O da bizim için çalışmalı" diye konuştu 
     MEHMET DEMİRCAN - SEUL 

     Yine sert çıktı 
     BREZİLYA maçından sonra Güney Koreli hakem Kim Joo’yu ağır bir dille eleştiren Futbol Federasyonu Başkanı Haluk Ulusoy dün yine sert açıklamalarda bulundu. Ulusoy, FIFA’ya özür mektubu yollayan Şenes Erzik’e yüklendi, "Biz sadece üç yıldır verdiğimiz emeğin karşılığını istiyoruz. Bu yüzden hakkımız yenildiğinde isyan ediyoruz. Dünya Futbolu’nu yönetenler, o koltukta oturanlar işini iyi yapmalı" dedi. 
     
     "Tavrımızı koyarız" 
     ERZİK’İ her zaman desteklediklerini kaydeden Federasyon Başkanı, "Daha iyi yerlere gelmesi için elimizden geleni yapıyoruz. UEFA hatta FIFA Başkanı olmasını istiyoruz. Ancak biz de her zaman tavrımızı ortaya koyarız. Bizim için daha çok çalışmasını bekliyoruz. Kim olursa olsun görevini yapsın diyoruz. Kimseye de yanlış yapmıyoruz. Karşılığında bize yanlış yapılmasını da istemiyoruz" diye konuştu. 
     
     "Çok kızdım" 
     ULUSOY, Brezilya maçını seyrederken herkese tepki gösterdiğini belirtti ve şöyle devam etti "Size açık söylüyorum. Şeref tribününde bangır bangır bağırdım. Bunları yapmamam gerekirdi. Daha sakin olmalıydım ancak dayanamadım. Şenes Erzik’e de sitemim oldu, yanındaki kurmaylara da. Maç sonunda FIFA Başkanı Sepp Blatter’in yanına gittim. Hakemi şikayet ettim. Ben bir şey yapamam deyince çok kızdım." 
     
     "Tayinleri anladık" 
     KOSTA Rika maçının hakemiyle ilgili de açıklamalarda bulunan Haluk Ulusoy, "Doğrusunu söylemek gerekirse Benin diye bir ülkeyi ilk defa duyuyorum. Bu hakemin karşılaşmanın ağırlığını kaldıracağını ummuyorum. FIFA’nın tayinleri nasıl yaptığını anladık. 48 yıl sonra finallere katılan Türkiye ile kupayı 4 kez kazanan Brezilya’nın yerine Güney Kore’yi onore ettiler" ifadelerini kullandı. 
     
Ağanın eli tutulmaz      BREZİLYA maçından sonra yenilgiye rağmen A Milli Takım’ı göklere çıkaran Federasyon Başkanı Haluk Ulusoy, takımın yeniden ayağa kalkması için ellerinden geleni yapacaklarını söyledi. Ulusoy’un "Özellikle bu konuda bana büyük iş düşüyor" açıklaması dikkat çekti. 
     FİNALLERDE gruptan çıkılması halinde futbolculara verilecek 75’er bin dolarlık prim konusunda resmi bir açıklama yapılmazken, Ulusoy’un Kosta Rika maçı öncesinde bu rakamı 100’er bin dolara çıkaracağı ileri sürüldü. Haluk Ulusoy’un aradaki farkı cebinden vereceği belirtildi. 
     
Erzik’ten savunma      FUTBOL Federasyonu Onursal Başkanı Şenes Erzik, FIFA’ya özel bir mektup göndermediğini açıkladı. Ancak Erzik’in FIFA Genel Sekreteri Keith Cooper’i arayarak, kendi adına basına yapması gereken açıklamaları dikte ettirdiği öğrenildi. Cooper’ın, yanında bulunan AIPS Başkanı Togay Bayatlı’ya da Şenes Erzik’in açıklamalarını gösterdiği bildirildi. 
     BAYATLI’NIN da onaylaması üzerine Şenes Erzik’in, hakem Kim konusunda Türk kafilesi ile aynı fikirde olmadığını ve Haluk Ulusoy’un açıklamalarını da doğru bulmadığını içeren basın duyurusunun Kore medyasına dağıtılmasını sağladığı ifade edildi. Kore gazeteleri dünkü yayınlarında Şenes Erzik’in bu sözlerine yer verdi. 
     



 SPOR 





































</TEXT>
</DOC>
