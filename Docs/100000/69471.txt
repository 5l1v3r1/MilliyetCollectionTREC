<DOC>
<DOCNO> 69471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/25/son/sontur02.html </URL>
<DATE> 2002/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ilgaz'da 7 dağcı kayboldu.. 
</HEADLINE>
<TEXT>

     Ilgaz'da önceki gün, Hacettepe Zirvesi'ne tırmanışa geçen 7 kişilik öğrenci grubundan haber alınamadığı, öğrencileri arama çalışmalarının başlatıldığı bildirildi. 
     7 kişilik öğrenci grubu, 
     Kurban Bayramı'nın birinci günü, Büyük Hacettepe Zirvesi'ne tırmanışa geçti. Gruptan daha sonra hiçbir haber alınamaması üzerine, kaybolan dağcıların kurtarılması için Jandarma birimlerince arama çalışmaları başlatıldı. 
     Çankırı Valisi Halil Ulusoy, 7 dağcının Ilgaz'da kaybolduğuna dair Jandarma'ya ulaşan ihbar üzerine, Küçük Hacettepe ve Mülayim Yaylası civarında arama çalışmalarının başlatıldığını bildirdi. 
     Yoğun sis ve kar yağışının, arama çalışmalarını güçleştirdiğini kaydeden Ulusoy, şöyle devam etti 
     ''Yoğun sis ve kar yağışı, dağcıların yollarını kaybetmelerine neden olmuş olabilir. Bize bilgi vererek, kimse dağcılık faaliyetine çıkmamıştır. Bu kişilerin kimlikleri ve kaç kişi olduklarına dair herhangi bir bilgi yoktur. Ancak büyük ihtimalle Mülayim Yaylası tarafında bir kaybolma olduğundan şüpheleniyoruz ve şu anda da jandarma ekiplerimiz aramaları sürdürüyor.'' Vali Ulusoy, arama çalışmalarının yarın daha kapsamlı şekilde sürdürüleceğini bildirdi. 
     Öte yandan, kaybolan dağcılardan bazıları ile telefon bağlantısı kurduklarını belirten AKUT görevlileri, ekipten, biri ağır olmak üzere iki kişinin yaralı olduğu bilgisini aldıklarını kaydettiler. 
     

     
</TEXT>
</DOC>
