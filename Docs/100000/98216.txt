<DOC>
<DOCNO> 98216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/26/son/sontur04.html </URL>
<DATE> 2002/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip'e soruşturma açan Savcı Yüksel'e inceleme sürüyor... 
</HEADLINE>
<TEXT>

     AKP Genel Başkanı Recep Tayyip Erdoğan'ın Rize'de yaptığı bir konuşma nedeniyle soruşturma açan Ankara DGM Savcısı Nuh Mete Yüksel hakkında Adalet Bakanlığı tarafından başlatılan inceleme sürüyor. 
     Adalet Bakanı Hikmet Sami Türk, AKP Karaman Milletvekili Zeki Ünal'ın yazılı soru önergesine verdiği yanıtta, Cumhuriyet Savcılarının yetkilerinin Ceza Muhakemeleri Usulü Kanunu ve ilgili diğer kanunlarla belirtildiğine işaret ederek, Cumhuriyet savcılarının görev ve yetkilerini bu çerçevede yerine getirdiklerini kaydetti. 
     AKP Genel Başkanı Tayyip Erdoğan'ın Rize'de yaptığı bir konuşma nedeniyle Ankara DGM Savcısı Nuh Mete Yüksel tarafından soruşturma başlatılması üzerine, Erdoğan'ın vekilleri tarafından soruşturmanın hukuka uygun olmadığı yolunda itirazda bulunulduğunu anımsatan Türk, bu iddialar üzerine soruşturmayı yürüten Nuh Mete Yüksel ile ilgili olarak Adalet Bakanlığı Teftiş Kurulu Başkanlığınca inceleme başlatıldığını, Adalet başmüfettişlerince yürütülen incelemenin ise henüz sonuçlanmadığını bildirdi. 
     AKP'li Zeki Ünal önergesinde, Erdoğan'ın Rize'de yaptığı bir konuşmanın neden Erzurum DGM tarafından değil de Ankara DGM Cumhuriyet Savcısı tarafından soruşturulduğu sormuştu. Ünal öngersinde, Rize'de yapılan konuşma suç ise soruşturma başlatılması için neden 9-10 yıl beklendiğinin de Adalet Bakanı Türk tarafından yanıtlanmasını istemişti. 
     





</TEXT>
</DOC>
