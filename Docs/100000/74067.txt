<DOC>
<DOCNO> 74067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/22/son/sontur07.html </URL>
<DATE> 2002/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Nevruz'da 44 ilde, 26 yasadışı gösteri yapıldı 
</HEADLINE>
<TEXT>

     Emniyet Genel Müdür Yardımcısı ve Emniyet Genel Müdürlüğü Sözcüsü Feyzullah Arslan, Nevruz kutlamaları kapsamında 26 kanunsuz gösteri düzenlendiğini ve bu gösterilerde 1201 kişinin gözaltına alındığını söyledi. 
     Arslan, haftalık basın toplantısında, dünkü Nevruz kutlamaları ile ilgili bilgi verirken, kutlamalar kapsamında 44 ilde, 40'ı yasal 66 toplantı düzenlendiğini, bu toplantılara 200 bin 364 kişinin katıldığını bildirdi. Kanunsuz gerçekleştirilen toplantılarda 1201 kişinin gözaltına alındığını belirten Arslan, bu olaylarda 2 kişinin yaşamını yitirdiğini, 6 kişinin yaralandığını kaydetti. Ankara Emniyet Müdürlüğü bünyesinde görev yapan 2 polis memurunun, olaylar sırasında kaza geçirerek şehit olduğunu bildiren Arslan, olaylar sırasında 46 emniyet mensubunun yaralandığını söyledi. 
     Yaşlılar Haftası dolayısıyla emniyet teşkilatı mensuplarının çeşitli etkinliklere katıldığını belirten Feyzullah Arslan, Orman Haftası dolayısıyla teşkilatın çevresine duyarlı davranarak, önceki yıllarda oluşturulan ''Polis Ormanları''na fidan dikerek, katkı sağlayacağını bildirdi. 
     Arslan, bugüne kadar polisin 3 milyon 907 bin metrekarelik alana 21 milyon 314 bin 703 fidan diktiğini anımsattı. 
     Türkiye Uyuşturucu ve Organize Suçlarla Mücadele Akademisi'nin TADOC çalışmaları hakkında bilgi veren Arslan, polis kayıtlarına göre 1999 yılında 2682, 2000 yılında 2795, geçen yıl ise 3314 uyuşturucu madde kullanan kişi tespit edildiğini vurguladı. 
     ''Ülkemizde uyuşturucu madde kullanımının oldukça düşük olduğu görülmektedir'' diyen Arslan, bu rakamın İran'da 1 milyon 200 bin, Pakistan'da 4.5 milyon civarında olduğunu da ifade etti. 
     Roma-Galatasaray, takımları arasında oynanan futbol karşılaşmasından sonra çıkan olaylara da değinen Arslan, İtalyan makamlarına İnterpol kanalıyla yaptıkları başvurunun yanıtının geldiğini bildirdi. Arslan, İtalyan İnterpolü'nün 20 Mart 2002 tarihli yanıtında, çıkan olaylarla ilgili rapor düzenleyerek, konuyu adli makamlara intikal ettirdiklerini, oyuncular ya da kafile üyeleriyle ilgili her hangi bir adli işlemin yapılmadığının belirtilerek, daha sonraki gelişmeler hakkında da bilgi verileceğinin kendilerine iletildiğini söyledi. Arslan, Galatasaray-Liverpool takımları arasında İstanbul'daki karşılaşmayla ilgili alınan güvenlik önlemleri konusunda, İstanbul'a gelen polis yetkilisi MC Donald Greenwell'in Londra Başkonsolosluğu'na teşekkür mektubu gönderdiğini sözlerine ekledi. 
     Geçen hafta meydana gelen asayiş, terör ve organize suçlarla ilgili bilgi veren Arslan, toplantı sonunda Nevruz kutlamalarında çıkan olaylara ilişkin, bu olaylarda terör örgütünün çocukları kullanarak istismarda bulunduğunu söyledi. 
     






</TEXT>
</DOC>
