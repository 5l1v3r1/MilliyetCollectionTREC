<DOC>
<DOCNO> 67125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/11/son/sontur15.html </URL>
<DATE> 2002/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yetiştirme Yurdu'nda kalan çocuğu arkadaşlarına dövdürdüler 
</HEADLINE>
<TEXT>

     İçel Yetiştirme Yurdu'nda kalan ve vücudunda darp izleriyle ve baygın halde hastaneye kaldırılan G.Ç. 
     14 kendisini, Yurt Müdür Yardımcısı Fazıl Çetiner'in, koğuş arkadaşlarına dövdürdüğünü iddia etti. 
     İçel Yetiştirme Yurdu'nda 9 Şubat cumartesi günü meydana geldiği bildirilen olayda, 3 yıl önce yetiştirme yurduna gelen 14 yaşındaki G.Ç., vücudunda darp izleriyle ve baygın halde Mersin Devlet Hastanesi'ne kaldırıldı. 
     G.Ç, 4 arkadaşı tarafından kemer ve elektrik kablosuyla dövüldüğünü söyledi. Koğuşta gece bir arkadaşının üzerini örtmek isterken, kendisini gören gece bekçisinin yanlış anlayarak durumu idareye bildirdiğini anlatan G.Ç, ''Nöbetçi olan Yurt Müdür Yardımcısı Fazıl Çetiner'in talimatı üzerine, arkadaşlarım R.G., C.B., G.A., ve S.E, beni koğuşun içinde kemer ve elektrik kablosuyla dövdüler. Daha sonra gözlerimi hastanede açtım'' diye konuştu. 
     Yetiştirme Yurdu Müdürü Nasip Uygan da suçlamaların asılsız olduğunu, G.Ç.'nin 7 Şubat'ta yurttan kaçtığını ifade ederek, bu konuda tutanak tutup durumu Emniyet Müdürlüğü Çocukları Koruma Şube Müdürlüğü'ne bildirdiklerini söyledi. Uygan, G.Ç.'nin, kötü alışkanlıkları olduğu gerekçesiyle daha önce de başka bir ile naklini istediklerini ifade etti. 
     Müdür Yardımcısı Fazıl Çetiner de G.Ç.'nin iddialarını reddederek, kimseyi dövdürmediğini, dayak konusunun yurtta olmadığını belirtti. 
     






</TEXT>
</DOC>
