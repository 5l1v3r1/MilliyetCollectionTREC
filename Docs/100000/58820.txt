<DOC>
<DOCNO> 58820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/25/guncel/gun02.html </URL>
<DATE> 2001/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'nın en ünlü astroloğu Elizabeth Teissier, yıldızlara bakıp anlattı 
</HEADLINE>
<TEXT>
Baba bunalımda Ecevit sil baştan 
Mitterand’ın astroloğuna göre 2002'de Demirel büyük moral bozukluğu yaşayacak, Ecevit ise yepyeni bir hayata başlayacak ve huzur bulacak... 
     MiNE G. KIRIKKANAT Paris 

     Sorbonne Üniversitesi'nden "sosyoloji doktoru" unvanı alan Avrupa'nın en ünlü astroloğu Elizabeth Teissier, Milliyet için Türk politikacılarının 2002 falına baktı. Eski Fransız Cumhurbaşkanı François Mitterrand'ın hem falcısı hem sevgilisi olan Teissier'e internet aracılığıyla liderlerimizin doğum tarihlerini ve isimlerini gönderdik. O da tek tek hepsinin "kişisel" astroloji tahlilini yaptı. İşte sonuçlar 
     
     Sorun görünüyor 
     Akrep burcu olan Yılmaz için 2002'de yeni bir yapılanma ve yön değiştirme söz konusu. Yılmaz'ın bu dönemi, altyapısını güçlendirmek üzere kullanması gerekiyor. Çünkü Yılmaz, ağustostan yıl sonuna kadar hukuki ve idari sorunlar yaşayacak. Bu dönemde, dengeli bir aile yaşamı ve yakın çevresinden güç alacak. 
     
     Bahçeli ortakla yol alacak 
     Oğlak burcu Devlet Bahçeli, risk almamak koşuluyla 2002'yi kolay geçirecek. Ancak, nisandan hazirana kadar bir karmaşanın ortasında kalacak. Olaylar olumlu gelişirse "bir ortak"la yeni bir kuruluşun temelini atacak. Olumsuz gelişirse bir üst yönetimle, idari, hukuksal ya da iktisadi mücadeleye girmek zorunda kalacak. 
     
     Güven tazeleyecek 
     Akrep burcu Çiller için 2002'de yeni bir yapılanma görünmüyor. Yanlış bir akıl hocasının kuramlarına kapılmaz ve fikirsel bağımsızlığını muhafaza edebilirse bu yılı temel sorunlarla karşılaşmadan atlatacak. Çiller 2002'de kendisine güven tazeleyecek, ikinci gençlik dönemini yaşayacak. 
     
     Baykal bu yıl başarıyı yakalar 
     Yengeç burcu olan Deniz Baykal, 2002'de yakalayacağı şansla kendisini kanıtlama fırsatı bulacak ve harcadığı çaba oranında, başarı kazanacak En verimli dönemi, 3 - 21 Temmuz arasındaki dönem olacak. Yaşamında meydana gelecek büyük açı değişikliği, kendisine yaz aylarında "tarihi anlar" sunacak. 
     
     Bol bol teklif alacak 
     Akrep burcu olan Süleyman Demirel'in ocak ayında, parasal bir yatırımda dolandırılması söz konusu. Temmuz ayının sonuna kadar Jüpiter yıldızının koruması altında siyasal, öğretim ve yazınsal alanlarda yeni öneriler alacak, bol bol yolculuk ve geleceğe dönük planlar yapacak. Ancak ağustostan itibaren sosyal ve profesyonel anlamda bir kriz dönemine girecek. Moral bozukluğu, sağlığını da etkileyecek. Sağlığı açısından, en tehlikeli ay ağustos. 
     
     İstikrar unsuru olacak 
     Başak burcu olan Sezer, 2002’nin mayıs ayında bir sağlık sorunu atlatacak. Haziran ayına kadar yeni taraftarlar edinerek yoğun bir çalışma temposuna girecek. Ancak 10 Haziran ile 8 Temmuz arasında geçmişiyle ilgili sorunlar yaşayacak, beklenmedik olayları göğüsleyecek. 8 Temmuz'dan ekime kadar en aydınlık dönemini geçirecek. Ekimden yıl sonuna kadar "istikrar" unsuru sayılacak. 
     
     Eylül ayına dikkat 
     İkizler burcu olan Bülent Ecevit için 2002 zorlukların yılı olacak. Ocak - Mart kötü dönemin en çetin geçeceği aylar. Ecevit, çözemediği sorunlar karşısında kabuğuna çekilecek ve mart ayında, yaşamına yeni bir yön verecek bir karar almak zorunda kalacak. Bu kararın doğrultusunda nisan ayı başından itibaren huzura kavuşacak, yeni bir hayata başlayacak. 19 - 21 Haziran arasında beyin bölgesinde bir rahatsızlık yaşayabilir ama sağlığı açısından en tehlikeli ay eylül. 
     



 GÜNCEL 


























</TEXT>
</DOC>
