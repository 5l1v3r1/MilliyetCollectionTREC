<DOC>
<DOCNO> 52243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/14/son/sondun15.html </URL>
<DATE> 2001/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin'in batısında 7.8'lik deprem... 
</HEADLINE>
<TEXT>

     Çin'in batısındaki dağlık bölgelerde Richter ölçeğine göre 7.8 büyüklüğünde deprem meydana geldi. 
     Fransa'nın Strasbourg kentindeki gözlemevi yetkililerince yapılan açıklamada, dağlık Kinkay yöresinin TSİ 11.26 sularında şiddetle sarsıldığı kaydedildi. 
     Açıklamada, depremin merkez üssünün 35.96 derece kuzey enlemiyle 90.8 derece doğu boylamı arasında olduğu belirtildi. 
     
     Çinliler 8 diyor 

     Çinli sismologlar, ülkenin kuzeybatısında nüfusun yoğun olmadığı dağlık bölgede bugün meydana gelen depremin büyüklüğünün 8.1 olduğunu bildirdiler. 
     Başkent Pekin'deki Devlet Sismoloji Bürosu yetkilileri, merkez üssü Qinghai ve Sincan eyaleti sınırları yakınındaki Kinkay yöresi olan ve TSİ 11.26 sularında meydana gelen depremin yol açtığı hasar hakkında şu ana kadar kendilerine bilgi gelmediğini söylediler. 
     Sincan eyaletinin başkenti Urumçi'den, Pekin'e 2 bin kilometre uzaklıkta meydana gelen depremle ilgili açıklama yapan bir yetkili, depremin çok şiddetli olduğunu, ancak merkez üssü civarında çok az sayıda insan yaşadığını söyledi. 
     Çok şiddetli depremlerin olduğu Çin'de 1920 yılındaki 8.6'lık depremde 100 binden fazla, 1976 yılındaki 8.2'lik depremde ise 240 bin insan ölmüştü. 
     






</TEXT>
</DOC>
