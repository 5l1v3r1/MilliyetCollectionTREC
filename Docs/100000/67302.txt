<DOC>
<DOCNO> 67302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/12/son/sontur08.html </URL>
<DATE> 2002/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Solana "Terör-İslam ilişkisini reddetmeye kararlıyız" 
</HEADLINE>
<TEXT>

     AB Ortak Savunma ve DDış Politika Yüksek Temsilcisi Javier Solona, 11 Eylül süreciyle bağlantılı olarak terör ile İslam arasında ilişki kurulmasına karşı olduklarını söyledi. 
     Solona, İKÖ-AB Ortak Forumu'nun açılışında yaptığı konuşmada, Forumun siyasi boyutuna değinirken, ''AB olarak terör-İslam ilişkisini reddetmeye kararlıyız'' dedi. 
     Medeniyetlerarası diyaloğun önemine dikkat çeken Solana, ''Bizler siyasi aktörleriz, elimizdeki araçları insanları yakınlaştırmak için kullanmamız gerekir'' dedi ve siyasi diyaloğun, uzun ilişkiler kurması, güven bağlarını artırması ve anlayışı geliştirmesi gerektiğini vurguladı. 
     Medeniyetlerarası diyaloğu, iki farklı blok arasında farklılık olarak görmediğini ifade eden Solana, bu çeşit bir anlayışın ''klişe'' olduğunu ve gerçeği göz ardı ettiğini belirtti. 
     ''Uyum arayışı içindeyiz, uyum barış için önemli'' diyen Solana, geçmişte olumlu-olumsuz pek çok çatışmanın yaşandığını hatırlatarak, ders çıkarılması gerektiğini belirtti. Solana, ''Herhangi bir grubun ırkından veya dininden dolayı baskısına karşı çıkmalıyız. 
     Değerlerimizin alt üst olmasına izin vermemeliyiz'' dedi. 
     Uyumun geliştirilmesinin çatışmaların önlenmesine bağlı olduğunu söyleyen Solana, AB ile İKÖ'nün Afganistan'ın yeniden yapılandırılması için Bonn'da düzenlenen toplantıda birlikte çalıştığını hatırlatarak, ''Çok daha iyi işler yapabiliriz'' dedi. 
     Kadın hakları ve ölüm cezası konularına da değinen Solana, AB'nin ölüm cezasının uygulanmasına karşı olduğunu yineleyerek, uygulamaya son verilmesi için ellerinden geleni yaptıklarını bildirdi. Solana, ölüm cezasının AB muhtesabatının bir parçası olduğunun anlaşılması gerektiğine işaret etti. ''Biz bir medeniyet ya da tutumu eleştirmiyoruz'' diyen Solana, idamın ABD, Rusya veya Çin'de yapılması halinde, o ülkeleri de eleştirdiklerini kaydetti. 
     İKÖ-AB Ortak Forumu'nun üç önemli konusu olacağını söyleyen Solana, bunları, terörizmin ortadan kaldırılması, Afganistan'ın yeniden yapılandırılması için Bonn toplantısında alınan kararların uygulanması ve Ortadoğu krizine çözüm bulunması olarak sıraladı. 
     Ortadoğu sorununa barışçı bir çözüm getirilmesi gerektiğini belirten Solana, iki devletli çözümün tek çözüm olabileceğini belirtti ve AB'nin bu konuda kararlı olduğunu vurguladı. 
     






</TEXT>
</DOC>
