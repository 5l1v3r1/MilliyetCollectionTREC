<DOC>
<DOCNO> 97275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/22/son/sondun14.html </URL>
<DATE> 2002/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Chirac'tan Putin'e beklenmedik Kaliningrad desteği. 
</HEADLINE>
<TEXT>

     Rusya'ya resmi ziyarette bulunan Fransa Cumhurbaşkanı Jacques Chirac'ın, Devlet Başkanı Vladimir Putin'e Kaliningrad sorunu konusunda beklenmedik şekilde destek verdiği bildirildi. 
     Rus gazetesi Vremia NM'deki haberde, Chirac'ın Kaliningrad için vize uygulanmasına karşı çıkan ilk AB lideri olduğu vurgulanırken, Fransız Cumhurbaşkanı'nın, Kaliningrad sakinlerinin Rusya'ya vizesiz ve kısıtlama uygulanmaksızın gidebilmelerinden yana tavır koyduğu belirtildi. 
     Haberde, Rusya'nın diğer AB ülkelerini etkileyebilecek Fransa gibi güçlü bir müttefike sahip olduğu vurgulanırken, çözümün tek başına Fransa'ya bağlı olmayacağı ve AB'nin işleyiş biçiminin karmaşık olduğu, ancak yine de Fransa'nın desteğinin önemli olduğu kaydedildi. 
     Gazete ayrıca, söz konusu desteğin ardından Chirac ile Putin arasındaki buzların eridiğini yazdı. 
     Nezavisimaya Gazeta'daki haberde de Putin-Chirac zirvesinin, Rusya'nın artık Avrupa'da AB bünyesindeki çıkarlarını gözetebilecek ciddi bir ortağı bulunduğu yorumunu yaptı. 
     Putin, Mayıs sonunda Kremlin Sarayı'nda başlayan AB-Rusya doruğunda, Baltık Denizi'ne kıyısı olan Kaliningrad'a, komşuları Polonya ve Litvanya'nın AB'ye girmesinden sonra, Rus vatandaşlarının ve mallarının serbest giriş ve çıkışlarına izin verilmesini isteyerek, AB ilişkilerinin gelişmesinin, Kaliningrad konusunun nasıl çözüleceğine bağlı olduğunu belirtmişti. 
     Kaliningrad bölgesi, Moskova için tarihi öneminden ziyade stratejik önem taşıyor. Kaliningrad'da 1 milyon Rus yaşıyor ve Baltık Denizi'nde kilit bir askeri üs olarak bulunuyor. 
     





</TEXT>
</DOC>
