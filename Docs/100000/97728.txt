<DOC>
<DOCNO> 97728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/son/soneko23.html </URL>
<DATE> 2002/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya borsaları üzerinde kara bulutlar dolaşıyor... 
</HEADLINE>
<TEXT>

     Amerikan bankalarından başlayıp mali piyasalar sektöründeki şirketlere yayılan şüphe, endişe, yatırımcıların güvenlerinin sarsılması ortamında, Asya ve Avrupa'daki menkul kıymetler borsalarında bugün de düşüşler yaşandı. 
     Tokyo ve Hong Kong menkul kıymetler borsalarında endeks ilk kez 10,000 puanın da altına düştü. Tokyo menkul kıymetler borsasının bugünkü kapanışında Nikkei Endeksi 267.91 puan yüzde 2.62 kayıpla son beş ayın en düşük düzeyine 9,947.72 puana indi. 
     Borsada bugün işlemlere başlanır başlanmaz Sony ve NEC gibi teknoloji şirketlerinin hisse senetleri değer kaybetti. Oysa, Nikkei Endeksi daha dün 26.62 puan binde 2.6 oranında kazanmıştı. 
     Borsacıların Wall Street'deki zayıflığa hisse senetleri hızla elden çıkararak karşılık vermeleri sonucu, Hong Kong menkul kıymetler borsasında Hang Seng Endeksi bugün 341.90 puan yüzde 3.3 kaybederek son dokuz ayın en düşük düzeyine, 9,971.99 puana indi. Halbuki, Endeks daha dün 203.64 puan yüzde 2.01 oranında yükselmişti. Bangkok, Jakarta, Kuala Lumpur, Manila, Seul, Singapur, Taipei ve Yeni Zelanda borsalarında düşüşler yaşanırken, Sydney borsası durumunu korudu. 
     Fransız-İtalyan bilgisayar çipi yapımcısı STMicroelectronics ve Alman elektronik şirketi ve mühendislik devi Siemens'in düşük kar açıklamalarının olumsuz etkisiyle, Londra'da teknoloji hisseleri değer kaybetti. FTSE Eurotop 300 Endeksi öğleye doğru yüzde 3 oranında puan kaybedip 846 puana düştü. Sabah seansındaki puan kaybı yüzde 4'ü aşan endeksin bundan önceki son dört işlem günündeki toplam puan kaybı oranı yüzde 14'e yaklaştı. FTSE Eurotop 300 bu düşük düzeyinde kalırsa, yılbaşından bu yana ki kaybı yüzde 34'e yaklaşıp Mayıs 1997'den beriki en düşük kapanış düzeyini kaydedecek. 
     Bu arada, Fransız sigortacılık şirketi AXA'nın hisse senetleri yüzde 11 değer kaybedip, fiyatı son yedi yılın en düşük düzeyine indi. AXA hisselerinin bu yılki değer kaybı yüzde 60'a yaklaşırken, İsviçreli banka teminatçısı Credit Suisse Group'un hisse senetleri yüzde 5, Aegon'nunki 6.3 değer kaybetti. 
     İngiliz sigorta şirketi Prudential'ın hisse senetleri ise yüzde 2.5 değer kazandı. Fransız Credit Agricole'un hisse senetleri yüzde 11'Den fazla, Siemens'inkiler yüzde 3.7, STMicroelectronics'inki yüzde 5'den fazla oranda, Hollandalı Akzo Nobel'inki yüzde 13.7, Adecco'nun yüzde 15.6 değer kaybetti. 
     Öte yandan, belirsizliklerle dolu uluslararası borsalarda, çevreye, çevre koruma ve temizliğine duyarlı şirketler ile sosyo-kültürel sorumluluğu olan şirketler, bankalar ve mali kuruluşların hisse senetlerinin daha fazla kazandığı dikkat çekiyor. 

     
</TEXT>
</DOC>
