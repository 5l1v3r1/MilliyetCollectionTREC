<DOC>
<DOCNO> 98711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/29/son/sontur18.html </URL>
<DATE> 2002/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
SP "Seçimden geri dönüş mümkün gözükmüyor" 
</HEADLINE>
<TEXT>

     SP Genel Başkan Yardımcısı Numan Kurtulmuş, ''seçim sürecinden geri durulmasının mümkün görünmediğini'' söyledi. 
     Partisinin İstanbul İl Başkanlığı'nda düzenlediği basın toplantısında, TBMM'nin bugün olağanüstü toplanacağını hatırlatan Kurtulmuş, tüm siyasi partilerin ''demokratik standardı yüksek bir seçimin önünü açması'' dileğinde bulundu. 
     Kurtulmuş, ''Artık bu kadar seçim süreci telaffuz edildikten sonra seçim sürecinden geri durulması mümkün görünmüyor'' dedi. 
     Seçim kararının yanında ''demokrasiyi güçlendirecek'' yasaların bir an önce TBMM'den geçmesi gerektiğini kaydeden Kurtulmuş, TBMM'de grubu bulunan partilerin samimi olmaları durumunda tüm bu yasaların seçim öncesi çıkabileceğini söyledi. 
     Türkiye'de son yıllarda ekonomik ve siyasi kaoslar nedeniyle ''olağanüstü bir dönem'' yaşandığını ifade eden Kurtulmuş, yapılacak yasa değişiklikleriyle girilecek seçimin ''siyasal sistemde bir restorasyon süreci'' başlatacağını, bunun gerçekleşmemesi durumunda ise seçimden sonra da ''ekonomik ve siyasal kaosların devam edeceğini' ileri sürdü. 
     





</TEXT>
</DOC>
