<DOC>
<DOCNO> 82585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/07/son/sondun12.html </URL>
<DATE> 2002/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de garip bir babalık davası 
</HEADLINE>
<TEXT>

     İngiltere'de lezbiyen bir kadının suni döllenme yoluyla hamile kalmasını ve çocuk sahibi olmasını sağlayan homoseksüel erkeğin yaptığı başvuruyu değerlendiren yargıç, bu kişinin çocuğun babası olarak kaydedilmesine karar verdi. 
     Lezbiyen bir kadına spermlerini vererek anne olmasını sağlayan ve daha sonra bebeğin babası olarak nüfusa kaydedilmeyi isteyen homosüksüel erkeğin, bir aktör olduğu belirtiliyor. 
     Hakim kararıyla kimliği gizli tutulan babanın, halen 2 yaşında olan erkek çocukla ilişki kurmasına izin vermeyen anneyi mahkemeye vermesiyle başlayan hukuk mücadelesinin, İngiltere ve Galler'de bu alanda görülen ilk örnek olduğu ifade ediliyor. 
     Annenin de bir yazar olduğuna dikkat çeken İngiliz basını, yargıç kararının anneye, bundan böyle çocukla ilgili her kararını babasına da danışarak almak zorunluluğu getirdiğini yazdı. İngiliz basını, kararın babanın istediği zaman çocuğunu görmesine de olanak tanıdığına işaret etti. 
     





</TEXT>
</DOC>
