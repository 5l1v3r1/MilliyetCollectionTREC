<DOC>
<DOCNO> 85227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/son/sondun05.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası'nda şarbon paniği 
</HEADLINE>
<TEXT>

     ABD'de 11 Eylül saldırılarının hemen ardından ortaya çıkan şarbonlu mektup sıkıntısı, Dünya Bankası'nın Washington'daki merkezine ulaşan postada şarbona rastlanmasıyla birlikte büyük endişeye yol açtı. 
     Dünya Bankası'nın 1200 çalışanından, bugün işe gelmemeleri istendi. 
     Dünya Bankası sözcüsü Caroline Anstey, 11 Eylül'den sonra sürekli olarak gelen postaya şarbon testi uygulandığını ve Dünya Bankası'nın Washington'daki beş binasından birinde yapılan testte şarbon bulunduğunu söyledi. Anstey, ''Gereken her türlü önlemi alıyoruz'' dedi. 
     İkinci bir test için şarbonlu olduğu düşünülen materyal, daha ayrıntılı testlerden geçirilmek üzere West Virginia'ya gönderildi. Bu testin sonucunun alınması birkaç günü bulacak. 
     Şarbonlu mektubun, Dünya Bankası binasına ulaşmadan tespit edilmesine karşın, çalışanların risk altında tutulmaması için işe gelmemelerinin istendiği belirtildi. 
     Geçen yıl Washington, Florida ve New York'ta beş kişi, postayla gönderilen şarbondan ölmüştü. 
     Federal Soruşturma Bürosu FBI, olayla ilgili soruşturma yürütüyor. 
     Amerikan hükümeti, şarbonlu mektupların kaynağını bugüne kadar bulamadı. 
     





</TEXT>
</DOC>
