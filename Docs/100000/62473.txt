<DOC>
<DOCNO> 62473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/16/guncel/gun04.html </URL>
<DATE> 2002/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtçe tartışması ilköğretime sıçradı 
</HEADLINE>
<TEXT>

İstanbul’da ilköğretim okullarında Kürtçe eğitim verilmesi için Milli Eğitim’e dilekçe veren 34 kişi gözaltına alındı. Zanlıların 22’si DGM’ye sevk edilecek 
     SERHAT ÜNAL İstanbul 

     Van Yüzüncü Yıl, Edirne Trakya ve Ankara Hacettepe üniversitelerindeki öğrencilerin, Kürtçe eğitim talebiyle verdikleri dilekçeler üzerine gözaltına alınmalarının ardından, ilköğretim okullarında Kürtçe eğitim verilmesi için imza kampanyası başlattıkları ve ilçe milli eğitim müdürlüklerine dilekçe verdikleri öne sürülen çoğu kadın 22 kişi de İstanbul’da yakalandı. 
     İstanbul DGM Cumhuriyet Başsavcılığı’nın verdiği talimat uyarınca harekete geçen Terörle Mücadele Şube Müdürlüğü’ne bağlı ekipler, "İlköğretim okullarında Kürtçe eğitim verilmesi amacıyla kampanya başlattıkları ve ilçe milli eğitim müdürlüklerine imzalı dilekçeler verdikleri" gerekçesiyle, çoğu kadın 34 kişiyi gözaltına aldı. 
     Şubedeki ilk sorgularının ardından 12 kişiyi serbest bırakan polis, terör örgütü PKK ile irtibatlı oldukları ve daha önceden de çeşitli suçlardan arandıkları anlaşılan 22 kişiyi alıkoydu. Aralarında velilerin de bulunduğu sanıkların, sorgularının ardından DGM’ye sevk edilecekleri kaydedildi. 
     Olay, Esenler ve Bağcılar’da bazı velilerin kaymakamlıklara dilekçe vermek istemesiyle ortaya çıktı. Dilekçeleri kabul etmeyen kaymakamlık da durumu vilayete bildirdi. 
     
     Üniversitelerden başladı 
     Önceki hafta rektörlüklere dilekçe vererek "Kürtçe eğitim" talebinde bulunan Trakya Üniversitesi’nde 10, Van 100. Yıl Üniversitesi’nde 520 Hacettepe Üniversitesi’nde 16 öğrenci gözaltına alındı. Sorguları tamamlanan öğrencilerden Van 100. Yıl Üniversitesi’nden 13, Hecettepe Üniversitesi’nden de 1’i tutuklanırken, diğerleri tutuksuz yargılanmak üzere serbest bırakıldı. 
     



 GÜNCEL 

























</TEXT>
</DOC>
