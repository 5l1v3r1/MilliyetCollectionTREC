<DOC>
<DOCNO> 98405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/27/son/sontur32.html </URL>
<DATE> 2002/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP "AB Uyum Yasa Tasarısı'na şartlı destek veririz" 
</HEADLINE>
<TEXT>

     MHP Genel Başkanı, Devlet Bakanı ve Başbakan Yardımcısı Devlet Bahçeli, "Meclis'e sunulan AB uyum paketi içinde yer alan ve ulusal programda çizilen çerçevenin içinde kalan 7 konu dışındaki düzenlemelerin ayrı bir paket halinde ele alınması halinde, MHP, bunların Meclis'ten geçmesine olumlu yaklaşacak ve gerekli desteği sağlayacaktır" dedi. 
     Bahçeli, Gümüşhane İl Başkanlığı'nda düzenlediği basın toplantısında, ANAP'ın TBMM'ye sunduğu pakette 10 temel kanunun 43 maddesinde değişiklik yapılmasının öngörüldüğünü ve partisinin 7 konu dışındaki değişiklik ve düzenlemelerin yapılmasına taraftar olduğunu söyledi. Bahçeli, bu 7 konuyu şöyle sıraladı 
     "MHP'nin karşı olduğu hususlar şunlardır MHP, terör ve terörle ilgili suçlarda idam cezasının kaldırılmasına karşıdır. MHP, anadilde eğitim ile radyo ve televizyon yayınlarıyla ilgili düzenlemelere bilinen nedenlerle katılmayacaktır. 
     Aynı şekilde Türk milli mahkemeleri üzerinde bir yargı mercii olmayan Avrupa İnsan Hakları Mahkemesi'nin kararlarının Türk hukukunda yeniden yargılama nedeni sayılmasını öngören düzenlemelerin de bazı sıkıntılar yaratacağını düşünmekteyiz. 
     Pakette yer alan azınlık ve cemaat vakıflarıyla ilgili düzenlemelerin de iyi düşünülerek hazırlanmadığı ve bunların ileride bazı ihtilaflara yol açacağı düşünülmektedir. 
     Son olarak, bazı suç fiillerinden gerçekleşmesinden ve suçun oluşmasından önce bunu önlemek imkanlarının kaldırılarak suçun oluşmasından sonra bunların takibini öngören ve bu amaçla Basın Kanunu'nun 31. maddesi ile Polis Vazife ve Selahiyetleri Kanununun Ek 1. maddesinde değişiklik yapılmasını amaçlayan düzenlemelerin de bazı sakıncaları beraberinde getireceğini düşünmekteyiz." Bahçeli, "Meclis'in seçim kararı almaması halinde hükümetten çekilir misiniz ya da verilen bir gensoruyu destekler misiniz " şeklindeki soruyu, şöyle yanıtladı 
     "Gensoruyla hükümetin düşürülmesine MHP katkı sağlamaz. Ama MHP olarak 57. Cumhuriyet Hükümeti'nin nasıl devam edebileceği konusu üzerinde görüşmeler yapılır ve ona göre bir karar alınır. Bizim, eğer bir erken seçim kararı alınmadığı takdirde 2004 yılına kadar 57. Cumhuriyet Hükümeti'nin uyum içerisinde ve ülkeye yararlı olacak şekilde devamından endişelerimiz vardır." 
     





</TEXT>
</DOC>
