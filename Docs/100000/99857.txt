<DOC>
<DOCNO> 99857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/03/son/sontur17.html </URL>
<DATE> 2002/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "AB yasalarının geçmesinden mutlu oldum" 
</HEADLINE>
<TEXT>

     SP Genel Başkanı Recai Kutan, AB uyum yasalarının Meclis'te kabul edilmesinden büyük mutluluk duyduklarını belirterek, ''İki turlu seçim teklifinin Meclis'te ele alınabileceğini zannetmiyorum. Çünkü üzerinde uzlaşma yok'' dedi. 
     Kutan, Atatürk Havalimanı'nda basın mensuplarına yaptığı açıklamada, SP olarak başlangıçtan bu yana AB konusunu savunduklarını ifade ederek, şunları söyledi 
     '' Türkiye'nin AB'ye girmesi gereklidir dedik. O çizgimizde en ufak bir sapma olmadan gayret gösterildi. Memnuniyetle ifade edeyim ki böyle bir karar alındı. AB uyum yasalarının Meclis'ten geçmesinden büyük mutluluk duyduk.'' Meclis'te, gelecek hafta Salı günü ilave bazı kararların daha alınacağını hatırlatan Kutan, şöyle devam etti 
     ''Bir tanesi İş Güvencesi Yasa Tasarısı'dır. Ancak bazı taraflarının hukuki yönden kararlaştırılması gerekiyor. Bu arada ilave bir bütçe teklifi var. Özellikle yeni partilerin seçim kurullarında temsil edilmesi hususunda bir değişiklik teklifi var. Ümit ediyorum ki Salı günü bunlar da netice verecek.'' Recai Kutan, DYP'nin TBMM Başkanlığı'na verdiği iki turlu seçim sistemine ilişkin yasa teklifiyle ilgili olarak da şunları kaydetti 
     ''Onun ele alınabileceğini zannetmiyorum. Çünkü üzerinde uzlaşma yok. Biz baştan beri, Seçim ve Siyasi Partiler yasaları gerekli değişikliklere uğradıktan sonra seçime gidilmesi fikrini savunduk. Ancak gördüğüm kadarıyla parlamento buna hazır değil. Yani o teklif yeterli desteği bulamayacak gibi görünüyor.'' 
     





</TEXT>
</DOC>
