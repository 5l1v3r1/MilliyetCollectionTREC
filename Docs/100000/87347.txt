<DOC>
<DOCNO> 87347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/01/yazar/altan.html </URL>
<DATE> 2002/06/01/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Belleğimin gondolleri geçmişte dolaşırken... 
</HEADLINE>
<TEXT>

     Köyceğiz'de saat sabahın 7'si. Bir köşede radyom gözleriyle simsiyah renginden ötürü, kendisine - amatör bir iç mimar olan - sevgili Şafak Barış'ın Otello adını taktığı kedi uyukluyor... Karşımdaki okaliptüs korusunun çimenleri üstünde de, Arap Hoca'nın, doğumunu bildiğim danası otlamada... 
     Gazeteleri gözden geçiriyorum. Hemen hepsinde Ecevit'in durumu ön planda... 
     Yarım yüzyıl gerilere kayıyor belleğimin gondolleri... Önce Ulus, sonra Yeni Ulus, sonra da Halkçı gazetelerinde, neredeyse sabah akşam beraber olduğumuz Bülent Ecevit... Ve ev dostlukları Bahçelievler'de... 
     Bülent'in babası Fahri Ecevit, hem CHP milletvekili, hem de Ankara Hukuk Fakültesi'nde Adli Tıp hocasıydı. Bülent'e hiç benzemeyen coşkun taşkın, nükteli kahkahalı ve hemen her akşam, akşamcı dostlarıyla rakı içmesini seven bir adamdı. Fakültedeki dersleri de bir hayli cümbüşlüydü. 
     Ama Bülent hiç babasından söz etmezdi, sanırım annesine daha çok düşkündü. 
     
     Rahşan Ecevit'in babası Namık Zeki Aral ise mali konularda uzman, eski bir maliye müfettişiydi. Hem kimseye sezdirmeden dinine çok bağlıydı, hem de hayal ötesi bir dürüstlük anıtıydı kendisi. Londra'da okuyan oğlu Kudret'e, elden mektup göndermeye kalktığı zaman dahi, pul alıp mektuba yapıştırır ve eliyle iptal ederdi pulu PTT'ye karşı "pul vergisi kaçakçılığı" yapmış olmamak için... 
     
     Ulus gazetesiyle Menderes'in "milletin malını millete iade" gerekçesiyle Ulus'a el koymasından sonra, Nihat Erim'in şahsı adına çıkardığı Ulus uzantısı gazetelerde Namık Zeki Aral, mali konularda haftada bir makale yazardı Nurullah Ataç da, edebi konularda bir makale... 
     Ne var ki, aynı gazetenin haftalık iki yazarı, birbiriyle ne karşılaşmış, ne de tanışmıştı. 
     Onları birbirleriyle tanıştırmak da, bir rastlantı, bana nasip olmuştu. 
     Keşke nasip olmasaydı... 
     
     Nurullah Ataç'ın, kimle tanışsa, kendini 
     - Ben hem Müslüman değilim, hem de Müslüman düşmanıyım, diye takdim ettiği günlerdi. 
     Nihat Erim'in gazetesindeki, bir salonla iki bölmeden oluşan çalışma mekanında, Namık Zeki'yle ayak üstü konuşurken, kapıdan içeri Nurullah Ataç girdi. 
     Baktım tanışmıyorlar tanıştırmaya kalktım ikisini birbirine 
     - Namık Zeki Aral Bey... Nurullah Ataç Bey... 
     Nurullah Ataç, sol eliyle iki günlük sakalını sinirli sinirli kaşıyarak, sağ elini uzattı Aral'a ve kendine özgü kimliğini açıkladı 
     - Ben hem Müslüman değilim, hem de Müslüman düşmanıyım... 
     Namık Zeki, şöyle bir afalladı ve fevkalade kibar bir sesle 
     - Zatıaliniz Kuran - ı Kerim - i Azim - i Şan'ı kıraat buyurdunuz mu beyefendi, dedi. 
     Ataç'ın yanıtı insaf ve seviye dışıydı. İnanmış dostlardan özür dileyerek tekrarlamaya çalışayım 
     - Ben o jigolo peze... kitabını okumam. 
     Namık Zeki'nin yüzü sapsarı kesildi, çenesi açıldı kapandı ve yere yığılıverdi. 
     Ataç da sıvıştı kapıdan. 
     
     Tam o sırada rölöve şapkası, ince çerçeveli gözlükleriyle baston yutmuş gibi dimdik yürüyen Nihat Erim girdi içeri... 
     Kimseyi pek ciddiye almadığım, fırsat buldukça önüme gelenle dalga geçtiğim, delibozuk yıllarımdı. Nihat Erim, Namık Zeki'yi de benim bayılttığımı zannetti 
     - Ne yaptın Çetin, diye kaşları çatıldı... 
     Ben durumu açıklamaya çalışıyordum ama, ne dediğim pek anlaşılamıyordu 
     - Efendim, Nurullah Ataç'la tanıştırırken oldu. Ataç, "ben hem Müslüman değilim, hem de Müslüman düşmanıyım" dedi. O da, "Kuran - ı Kerim - i Azim - i Şan'ı kıraat buyurdunuz mu" dedi... Ataç da, "ben o jigolo peze..." dedi. Ondan bayıldı... 
     Bir daha gazeteye hiç gelmedi Namık Zeki... 
     Nurullah Ataç da, karısını yitirdikten sonra, kendisini "Müslüman düşmanıyım" diye takdim etmekten vazgeçti. 
     
     Köyceğiz'de sabah saatin 7'si. Bir köşede Otello uyukluyor karşıda Arap Hoca'nın otlayan danası... Ortalık günlük güneşlik... Gazetelerde Ecevit'in durumu... 
     Geçmişlerde dolaşıyor belleğimin gondolleri... 
     Doğrusu gönlüm istemezdi, Ecevit'in iktidar koltuğuna sıvaşmış da, parça parça kazınması gerekiyormuş gibi, gösterilmesini... 
     Ertuğrul Özkök'ün de, dünkü yazısında belirttiği gibi tefrikalar halinde süren bir iktidar ve itibar hırsına karşın koltuklara, ne pahasına olursa olsun, sıvaşacak bir tıynette değildir Bülent... O, gerçekten inanıyor, şu sırada başbakan olarak kalmasının ülkeye yararlı olduğuna... Besbelli ki Türkiye gibi "kulluk" ve "egemenlik" koşullanmalarından arınamamış ülkelerin üst düzey yöneticilerinde, bu tür inançlar da yaratıyor politika... 
     Siyasal örgütler, kurumlar hepsi faso fiso... Sadece liderlerin kişiliğine bağlı tüm toplumun kaderi... 
     
     Bundan 40 yıl kadar önce Bülent Ecevit, benim Milliyet'teki köşemde de benden sonra bir ay kadar yazı yazmıştı. O yazıları yeniden yayımlamak, bilmiyorum nasıl görünür şimdi 
     Ve son yazısı, benim "Mor Defter" piyesinin aynı adı taşıyan ve Yılmaz Güney'in de ilk kez başrolü oynadığı filmi üstüne olmuştu. Filmi övmüştü. Yazısı basılmadığı için de, gazeteden ayrılmıştı. 
     
     Köyceğiz'de saat sabahın 7'si... 
     Hala daha boşu boşuna ıskalanmış 20. yüz yılın ikinci yarısında dolaşıyor belleğimin gondolleri... 
     Ve kıs kıs gülerek 
     - Keşke diyorum, 22. yüzyılın başında olsaydık da, 21. yüzyılın ikinci yarısında dolaşsaydı bizim gondoller... 
     Şimdi konuşulanlar, kim bilir ne kadar saçma sapan görünecekti 100 yıl sonra... 
     
     
     







Avrupa, asker, milliyetçilik 


Belleğimin gondolleri geçmişte dolaşırken... 


Sizin için... 


İdama Anayasa formülü 


Devletten ne bekliyoruz 


Dadaş diyarında MHP geriliyor 


Karar zamanı 


"OHAL kalkıyor" haberiyle coşan şehir" 


Öğretmenler yeniden öğrenci olacak 


Ah o Telesafir’li günlerimiz... 


Saddam’ı tartışmaya gitti 


Futbol dünyası 


Macaristan’da Ar - Ge’nin 77’si yabancı 


Uzlaşma olmasaydı, birlikte yaşam olmazdı 


Böyle gelmiş böyle gider 


Çiller türkü ile seslendi 


</TEXT>
</DOC>
