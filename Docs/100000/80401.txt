<DOC>
<DOCNO> 80401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/25/son/sonspo18.html </URL>
<DATE> 2002/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Samet Aybaba'dan Lorant'a taş.. 
</HEADLINE>
<TEXT>

     Gaziantepspor Teknik Direktörü Samet Aybaba, Türkiye'de özellikle futbolda bir sistemin olmadığını savunarak ''Bir teknik adam, hele bu yabancıysa ve ülkesinde bu kelimeleri ağzına dahi alamıyorsa, Türkiye'de Futbol Federasyonu Başkanı'nı eleştiremez, buna hiç hakkı yok'' diye konuştu. 
     Zorlu lig maratonu içinde bazı teknik adamların kışkırtıcı ifadeler kullanarak gergin ortamı daha da zor duruma soktuğuna dikkati çeken Aybaba, sözlerini şöyle sürdürdü 
     ''Şu gergin ortamda özellikle teknik adamlara büyük görevler düşüyor. İspatlanamayacak, havada kalacak sözlerle ortam gerginleştirilmeye çalışılıyor. Bir teknik adam bazı maçlarda şaibe olduğunu söylüyor. Bunları ispat edemezsen, sen nasıl bu piyasada gezeceksin, ekmek yiyeceksin. Bunlar sağlıklı olaylar değil, herkes abuk sabuk laflar etmemeli, sağ duyulu davranmalı. 
     Hele yabancıysan ve geldiğin ülkede bir futbol federasyonu başkanı ve yönetiminin adını ağzına dahi alamayacak durumdaysan, Türkiye'de de bunu yapamazsın. Bu senin haddini aşar. Ama ne yazık ki buraya geldiklerinde ucuz şeyler öğreniyorlar, kendi işlerini unutup federasyonun alanına girmeye çalışıyorlar. Sen önce transferde yaptığını başarısızlıklara bak.'' Aybaba, yeni sezonla ilgili olarak henüz bir karar vermediğini, ancak yapılacak transferler konusunda yönetimle görüş alışverişinde bulunduğunu ifade etti. 
     ''Ben olurum veya olmam, bu hiç önemli değil. Ancak yeni sezonda süper bir Gaziantepspor olacak. Özellikle yerli tercihli, iki orta saha, iki kanat ve iki forvet oyuncusu gerekiyor'' diyen Aybaba, Brezilyalı oyuncular için tercüman gerektiğini sözlerine ekledi. 
     





</TEXT>
</DOC>
