<DOC>
<DOCNO> 64850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/son/sontur12.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce sis, haftasonunda ise yağmur var 
</HEADLINE>
<TEXT>

     Yurdun iç ve doğu kesimlerinde önümüzdeki üç gün özellikle sabah saatlerinde yoğun sis görülecek. 
     Devlet Meteoroloji İşleri Genel Müdürlüğü'nden alınan bilgiye göre, yarın ve 31 Ocak Perşembe günü Doğu Karadeniz'de, 1 Şubat Cuma günü ise Marmara'nın doğusu ile Karadeniz kıyılarında 
     yağış bekleniyor. Yağışlar yağmur şeklinde görülecek. Yurdun diğer yerlerinde ise parçalı bulutlu bir hava hakim olacak. Hava sıcaklıkları yarından itibaren yurdun batı bölgelerinde artacak. Yurdun iç ve doğu kesimlerinde süren soğuk hava ise önümüzdeki üç gün devam edecek. 
     
     Yoğun sise dikkat 
     Önümüzdeki üç gün özellikle sabah saatlerinde yurdun iç ve doğu kesimlerinde yoğun sis görülecek. 
     Meteoroloji uzmanları, yılbaşından bu yana Anadolu platosu üzerinde bulunan soğuk havanın yurdun iç ve doğu kesimlerinde özellikle gece sıcaklıklarının düşmesine neden olduğunu, bu soğuk havanın yüksek basınçla birlikte sisin oluşumu için ideal zemin oluşturduğunu söylediler. 
     Uzmanlar, daha çok sabah saatlerinde görülen sisin açık ve sakin gecelerde yerin radyasyon kaybı sonucu aşırı soğuması nedeniyle yere yakın nemli havanın yoğunlaşması ile ortaya çıktığına dikkat çektiler. 
     
     Sis nasıl oluşur 
     Atmosferdeki su buharının çok küçük su damlaları şeklinde yoğunlaşarak yerde yatay görüşü engelleyen bulut oluşturması olayı sis olarak tanımlanıyor. 
     Sis, yeryüzeyinin soğuması, üst seviyelerdeki sıcaklık artışı ve yüksek nem gibi koşulların biraraya gelmesi sonucu oluşabildiği gibi, soğuk havanın bulunduğu bölgeye sıcak havanın gelmesiyle de meydana gelebiliyor. 
     






</TEXT>
</DOC>
