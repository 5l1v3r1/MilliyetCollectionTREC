<DOC>
<DOCNO> 71176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/06/son/sontur17.html </URL>
<DATE> 2002/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz "AB karşıtları askerlerin arkasına saklanmasın" 
</HEADLINE>
<TEXT>

     ANAP lideri Mesut Yılmaz, AB karşıtlarının "askerlerin arkasına saklanmamalarını" isteyerek, "Genelkurmay Başkanlığı ve ordumuzu AB'ye karşı gibi göstermek, düşmanlarımızın ekmeğine yağ sürmektir" dedi. 
     Yılmaz, partisinin grup toplantısındaki konuşmasında, Türkiye'nin AB ilişkilerinde zor bir sınavdan geçtiğini ve bu sınava bilerek girdiğini belirtti. AB'ye uyum sürecini bir maratona benzeten Yılmaz, bu yarıştan kopmaya hiç kimsenin ve partinin hakkı olmadığını söyledi. 
     AB ile ilişkilerde "milli politikalar" izlendiğine dikkati çeken Yılmaz, milletvekillerinden AB ilişkilerde şüphelerde yol açan ve "cevabı verilmeyecek" açıklamalardan kaçınmalarını istedi. "AB ile ilgili rasgele konuşmayın" diyen Yılmaz, partilerine yönelik asılsız iddiaların da cevapsız bırakılmamasını istedi. 
     Yeri geldiğinde Avrupa'ya rest çekilebileceğini de anlatan Yılmaz, Türkiye'de bunu yapacak olan tek partinin de ANAP olduğunu savundu. 
     AB karşıtı cephenin ciddiye alınmasını isteyen Yılmaz, bu cephenin genişlemesinin engellenmesi gerektiğini söyledi. Yılmaz, "AB karşılarından hiç kimse askerlerin arkasına saklanmasın" diye konuştu. Bazı çevrelerin Türk ordusunu AB'ye karşı gibi göstermeye çalıştığını anlatan Yılmaz, "Genelkurmay Başkanlığı ve ordumuzu AB'ye karşı gibi göstermek düşmanlarımızın ekmeğine yağ sürmektir" dedi. 
     






</TEXT>
</DOC>
