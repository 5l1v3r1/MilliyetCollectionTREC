<DOC>
<DOCNO> 91446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/22/son/sonspo17.html </URL>
<DATE> 2002/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Senegal'in yıldızı Diouf "Türkiye hak etti" 
</HEADLINE>
<TEXT>

     17. Dünya Kupası çeyrek finalinde Türkiye'ye 1-0 yenilerek kupaya veda eden Senegal Milli Takımı'nda, Fransız teknik direktör Bruno Metsu, ''Takımımla gurur duyuyorum'' dedi. 
     Oyuncularının birer kahraman olduğunu ve hepsini kutlamaları gerektiğini ifade eden Fransız teknik adam, ''Çok kaliteli bir Türk takımına karşı yitirdik. Bu gece bireysel yetenekler sonucu belirledi. Senegal'in ilk 8'e kalması, Afrika futbolunun geleceği için büyük umutlar verdi'' diye konuştu. 
     Senegal'in golcü futbolcusu El Hadji Diouf ise ''Altın Gol'' ile yenilmelerinin çok acı olduğunu söyledi. 
     Çeyrek finalde elenmelerinin büyük şanssızlık olduğunu belirten Diouf, ''Ancak bir gerçek var ki kesinlikle utanmıyoruz. Yalnızca daha iyisini yapamadık. Türkiye, galibiyeti hak etti. Onlara bol şans diliyorum. Dünya Kupası'ndan başımız dik olarak ayrılıyoruz'' diye konuştu. 
     





</TEXT>
</DOC>
