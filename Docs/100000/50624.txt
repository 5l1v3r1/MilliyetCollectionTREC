<DOC>
<DOCNO> 50624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/05/ekonomi/eko04a.html </URL>
<DATE> 2001/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ek kaynak için masaya oturuldu 
</HEADLINE>
<TEXT>

IMF Türkiye Masası Şefi Kahkönen’in başkanlığında dün başlayan görüşmeler sonunda sağlanacak ek kaynağın belirlenmesi bekleniyor 
     HARUN GÜREK Ankara 

     Amerika’daki terör saldırılarının yarattığı belirsizlik nedeniyle programı ertelenen IMF heyeti, Türkiye’ye geldi. 
     Heyet, G - 7 ülkeleri ve IMF tarafından sağlanacak ek kaynağın kesin boyutunu ve koşullarını belirleyecek. 
     Görüşmeler sonunda, sözü daha önce verilen 6.2 milyar dolarlık kaynağın serbest bırakılması da bekleniyor. 
     
     Derviş’le görüştü 
     Dün öğlen Ankara’ya gelen IMF Türkiye Masası Şefi Juha Kahkönen kısa bir süre sonra Devlet Bakanı Kemal Derviş tarafından kabul edildi. Derviş’in makamında gerçekleşen kabulde Hazine Müsteşarı Faik Öztrak da hazır bulundu. Görüşmede, ekonomideki gelişmelerin ve program uygulamalarının ilk gözden geçirmesinin yapıldığı belirtildi. 
     Ankara’da iki hafta kalacak olan heyet, eylülde yapılması gerekirken önce program ve bütçe büyüklüklüklerinin belli olmaması, ardından Amerika’da meydana gelen terör saldırılarının yarattığı belirsizlik nedeniyle gerçekleştirilemeyen 10. gözden geçirmeyi tamamlayacak. 
     Ardından IMF İcra Direktörleri Kurulu toplanarak, ilk etapta eylül ayı için söz verilen 3.1 milyar dolarlık kaynağı serbest bırakacak. 
     IMF yönetiminin ekim için vaadettiği 3.1 milyar dolarlık kaynağı da serbest bırakması bekleniyor. 
     Görüşmelerde, "G - 7" ülkelerinin Türkiye’ye ilke olarak sağlamayı benimsediği kaynağın kesin boyutunu belirleyecek bir çalışma da gerçekleştirilecek. 
     
     



 EKONOMİ 














</TEXT>
</DOC>
