<DOC>
<DOCNO> 78905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/17/son/soneko25.html </URL>
<DATE> 2002/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
YASED "Türkeye'de yatırım ortamının düzeltilmesi gerekiyor" 
</HEADLINE>
<TEXT>

     Yabancı Sermaye Derneği YASED 
     Başkanı Faruk Yöneyman, ''Yerli yabancı ayırt etmeden Türkiye'de yatırım ortamının muhakkak düzeltilmesi gerekiyor'' dedi. 
     Yöneyman, YASED Barometre sonuçlarının açıklandığı toplantıda yaptığı konuşmada, bu konuda Ocak ayında Bakanlar Kurulu'nun aldığı karar doğrultusunda Yatırım Ortamını İyileştirme Koordinasyon Kurulu'nun çalışmalara başladığına dikkat çekerek, bu toplantılarda özel sektör ve devletin ortam iyileştirme konularında müşterek zemin hazırladıklarını anlattı. 
     Yöneyman, toplantılarda özellikle bürokrasinin azaltılması konusunun altının çizildiğini belirterek, uzun yıllar kemikleşmiş sorunların hepsinin çok kısa sürede çözüme ulaşmasının zor olduğunu ifade etti. 
     2002 yılının Türkiye için çok kritik bir yıl olduğunu vurgulayan 
     Yöneyman, ''Bazı Türk sermayesinin yurtdışına çıkışı devam ediyor. Bu rakam 2001 yılında 700 milyon doları bulmuştur. Bunun 550 milyon doları Bulgaristan ve Romanya'ya gitmiştir. Tablonun böyle bir çizgide olması, Türkiye'deki yatırım ortamının çözüme ulaştırılmasının ilk işaretidir'' şeklinde konuştu. 
     Yöneyman, 2002 yılında YASED olarak Temmuz-Ağustos dönemine kadar yatırım ortamının iyileştirilmesi konusunda somut veriler talep ettiklerini söyledi. 
     Yöneyman, bunların gerçekleştirilmesiyle, kriz sonrası ortaya çıkan ilave işsizlerin yeniden istihdamı ve sanayinin yeniden çizgiye oturmasının tüketimi arttıracağına dikkat çekerek, tüketim ortamının gerekli güvene kavuşmasının krizi aşmada önemli bir unsur alacağını kaydetti. 
     
     "Her yatırımcı dikkatlidir" 
     Daha sonra YASED Başkanı Faruk Yöneyman ile Genel Sekreter Abdurrahman Arıman, Yönetim Kurulu Üyeleri Nutki Aksoy, Akira Nakayama ve Gille Serra basın mensuplarının sorularını cevapladı. 
     Gille Serra, dolar kuruna ilişkin bir soru üzerine, Merkez Bankası'nın öncelikle enflasyonu düşürmeyi hedeflediğini, 1 milyon 300 bin ve 1 milyon 600 bin lira civarındaki dalgalanmaların her 
     ikisinin de endişe kaynağı olabileceğini söyledi. 
     ''İnşallah Türkiye'nin sattığı malın parasını lira olarak alacağı günler de gelir'' diyen Yöneyman ise dolar dalgalanmalarıyla ilgili olarak sadece ihracatçıyı töhmet altında bırakmanın doğru olmayacağını kaydetti. 
     Yönetim Kurulu Üyesi Akira Nakayama, Japonya-Türkiye karşılaştırmasına ilişkin bir soruyu, ''Sadece Japonlar iyi düşünmez. 
     Her yatırımcı dikkatlidir'' şeklinde cevapladı. 
     Türkiye'deki ekonomik durumun düzeldiğini, normalleşmeye başladığını kaydeden Nakayama, yabancı yatırımı Türkiye'ye çekebilmek için teşvik sistemiyle düzgün bir ortam sağlanması gerektiğini söyledi. 
     Nakayama, ''Teşvikler düzgün bir çerçeveye oturtulur ve enflasyon düşmeye devam ederse, Japonya'dan Türkiye'ye enerji ve otomotiv sektöründen yatırımcılar gelebilir'' dedi. 
     YASED Başkanı Yöneyman, bir soru üzerine Barometre araştırmasının 67 kuruluşun katılımıyla, kişisel değil kuruluş görüşleri dikkate 
     alınarak yapıldığını kaydetti. 
     Yöneyman, 18 Temmuz günü yapılacak ve Dünya Bankası Başkanı ve önemli şirket başkanlarının katılacağı toplantının organizasyonunu kendilerinin yapacağını hatırlatarak, ''Bu toplantıda önemli kararlar alınacak. Bu yüzden, bir takım adımların Temmuz ayına kadar atılması gerekiyor'' dedi. 
     YASED tarafından basın mensuplarına dağıtılan ve krizden bugüne kadar olan gelişmelerin yer aldığı bültene göre, yabancı yatırımcı için ekonomik ortamın daha iyi olduğunu belirtenlerin oranı Haziran 2001'de yüzde 43 iken Mart 2002'de yüzde 55'e çıktı. 
     





</TEXT>
</DOC>
