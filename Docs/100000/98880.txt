<DOC>
<DOCNO> 98880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/son/soneko11.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye "Tahsilatı hızlandırıyor"... 
</HEADLINE>
<TEXT>

     Maliye, Türkiye çapında başlattığı ''Tahsilatı Hızlandırma'' çalışmasıyla, ödenmeyen vergilerin peşine düştü. 
     Gelirler Genel Müdürlüğü'nden edindiği bilgiye göre, çalışmanın ilk ayağında Ankara, İstanbul, İzmir, Bursa, Adana, Kocaeli, Gaziantep ve Mersin'in de aralarında bulunduğu büyük illerin Defterdarları merkeze çağırıldı. 
     Ankara'da düzenlenen toplantıda, vergi gelirleri, tahakkuk-tahsilat oranları ile vergi borçları için getirilen ödeme kolaylıkları ile daha sonraki durum üzerinde duruldu. Ekonomik krizle birlikte ortaya çıkan ödeme güçlüklerinin de ele alındığı bu toplantıda, yeni döneme ilişkin strateji de ortaya kondu. 
     Gelirler Genel Müdürlüğü üst düzey yetkilileri, Defterdarlara ''Ekonomik açıdan zor durumda olduğu için vergi borcunu taksitlendirenler dışında kalan vergi borçluları için harekete geçeceğiz. Bu tür borçlular için tek tek işlem yapacaksınız'' diyerek, tahsilatı hızlandırma çalışması için düğmeye bastı. 
     
     DENETİM ELEMANLARI İŞBAŞINDA 
     Daha sonra da taksitlendirme imkanlarından yararlanmayan, vergi borcunu da ödememekte ısrar edenler için Türkiye çapında yasal yollara başvurulması için harekete geçildi. 
     Hesap uzmanı, Maliye müfettişi ve gelirler kontrolörlerinden oluşan bir grup merkezi denetim elemanı ile Gelirler Bölge Müdürlükleri ve Defterdarlıklar nezdindeki vergi denetmenleri Türkiye çapında yürütülecek bu çalışmada görevlendirildi. 
     Söz konusu kampanyada, 430 dolayındaki vergi dairesine kayıtlı vergi borçluları tek tek belirlenecek ve bunların taksitlendirme imkanlarından yararlanıp yararlanmadıklarına bakılacak. Bu haktan yararlanmayan ve vergi borcunu da ödemeyenler için 6.183 sayılı Amme Alacaklarının Tahsili Hakkında Kanun hükümleri doğrultusunda, icra ve haciz dahil her türlü yasal yola başvurulacak. 
     Söz konusu çalışma, Eylül ayı sonuna kadar tamamlanacak. 
     
     3 BÜYÜK İL SINIFTA KALDI 
     Bu arada tahsilatı hızlandırma çalışması öncesinde yapılan değerlendirmelerde, büyük iller itibarıyle 2001 yılı genel bütçe vergi gelirleri ve bir önceki yıla göre tahsilat artışı rakamları masaya yatırıldı. 
     Bu değerlendirme sırasında tahsilat artışı bakımından Türkiye ortalamasının altında kalan illerin durumu, detaylı şekilde irdelendi. Aralarında Ankara, İstanbul ve İzmir'in de bulunduğu bu illerde ekonomik krizin yarattığı ödeme güçlüğünün yanı sıra yıllardır süregelen vergi borcunu zamanında ödememe alışkanlığının da bu olumsuz tabloda etkili olduğu sonucuna varıldı. Ardından da, vergi borçlularının üzerine kararlılıkla gidilmesi kararlaştırıldı. 
     





</TEXT>
</DOC>
