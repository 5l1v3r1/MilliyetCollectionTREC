<DOC>
<DOCNO> 91218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/son/soneko09.html </URL>
<DATE> 2002/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Nisan ayında 9 bin 82 adet araç trafiğe kayıt oldu 
</HEADLINE>
<TEXT>

     Trafiğe kaydı yapılan motorlu taşıt sayısı, bu yılın Nisan ayında toplam 9 bin 82 adet oldu. 
     Kaydı yapılan araçlar içinde, 4 bin 43 adet ve yüzde 44.5'lik oran ile otomobil ilk sırada yer aldı. 
     Devlet İstatistik Enstitüsü DİE , 2002 Nisan ayı motorlu kara taşıtları istatistiğini açıkladı. 
     Buna göre Nisan ayında trafiğe kaydı yapılan araçlar arasında otomobili yüzde 32.9 ile kamyonet, yüzde 10.8 ile motosiklet, yüzde 3.4 ile kamyon izledi. Nisan ayında trafiğe kaydolan araçların yüzde 
     8.4'ünü ise minibüs, otobüs, yol ve iş makinaları ile özel amaçlı 
     taşıtlar oluşturdu. 
     Nisan ayında bin 56 taşıtın ise trafikten kaydı silindi. Geçen yıl Nisan ayında 13 bin 784 adet taşıtın trafiğe kaydı yapılırken, 690 taşıtın ise trafikten kaydı silinmişti. 
     Bu yılın Ocak-Nisan döneminde trafiğe kaydı yapılan araç sayısı 23 bin 562 olurken, 3 bin 984 adet aracın trafikten kaydı silindi. Geçen yılın aynı döneminde trafikten kaydı silinen araç sayısı 2 bin 137 adet, trafiğe kaydı yapılan araç sayısı ise 57 bin 500 adet olmuştu. 
     
     YÜZDE 61.7'Sİ OTOMOBİL 
     Ayrıca bu yıl Nisan ayı sonu itibariyle trafiğe kayıtlı araçların yüzde 61.7'sini otomobil, yüzde 14 'ünü motosiklet, yüzde 11.4'ünü kamyonet, yüzde 5.4'ünü kamyon ve yüzde 7.5'ini ise minibüs, yol ve iş makinaları, otobüs ile özel amaçlı taşıtlar oluşturdu. 
     Nisan ayında, tescil belgesi alan taşıtlar Adana, Ankara, Antalya, Aydın, Bursa, Denizli, Hatay, İçel, İstanbul, İzmir ve Muğla illerinde yoğunlaştı. Seçilmiş bu illerdeki taşıt sayısının toplam içindeki payı ise yüzde 72.2 oldu. 
     Otomobil, minibüs, otobüs, kamyonet ve kamyon gibi taşıtların kullanım şekline göre yüzde 97'si özel, yüzde 2.9'u ticari, yüzde 0.1'i de resmi olarak kullanılıyor. 
     Öte yandan, bu yılın Nisan ayında trafikten ilk defa tescil belgesi alan otomobillerin markalarına göre yüzde 21.8'ini Renault, yüzde 13.8'ini Volkswagen, yüzde 11'ini Tofaş Murat-Fiat , yüzde 8.5'ini Toyota, yüzde 7.9'unu Peugeot, yüzde 6.6'sını Ford ve yüzde 
     30.4'ünü ise diğer markalar oluşturdu. 
     





</TEXT>
</DOC>
