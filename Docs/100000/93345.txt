<DOC>
<DOCNO> 93345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/02/son/sontur09.html </URL>
<DATE> 2002/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "Hükümet AB için gerekeni yapmıyor" 
</HEADLINE>
<TEXT>

     DYP Genel Başkanı Tansu Çiller, hükümetin, Avrupa Birliği AB için gerekeni yapmadığı gibi yapacağına ilişkin de hiçbir umut vermediğini iddia etti. 
     Çiller, yaptığı yazılı açıklamada, ''AB'nin önündeki en büyük engelin hükümet olduğunun, iktidarı oluşturan üç partinin liderlerinin dün yaptığı toplantıyla tescil edildiğini'' savundu. Türkiye'nin AB yolunda atacağı adımların önündeki engelin bizzat hükümet olduğunu öne süren Çiller, ''Hükümet AB için gerekeni yapmıyor, yapacağına ilişkin de hiçbir umut vermiyor'' dedi. 
     Çiller, şunları kaydetti 
     ''Kimi partiler, AB için iktidarın muhalefetle önemli konularda işbirliğine de müsaade etmiyor. Ancak hükümet ortağı partiler, 'AB mi hükümet mi' diye sorulduğunda, Türkiye'nin geleceği için hiçbir kaygı duymadan hükümeti ve koltuğu tercih ediyorlar. 
     Hükümette sorumluluk müşterektir. AB yolunda gereken adımları atmayarak Türkiye için fırsatları kaçırmanın ve ülkenin geleceğini olumsuz etkilemenin sorumluluğu, müştereken hükümetteki bütün partilere aittir. Hükümet ortakları sorumluluklarını hatırlamalı, koltuk sevdasını bir yana bırakıp Türkiye'nin AB yolunda önünü tıkamaktan vazgeçmelidir. 
     Tarihi çağrımızı yineliyoruz, Meclis'i açık tutmalıyız ve AB için işbirliği yapmalıyız''. 
     





</TEXT>
</DOC>
