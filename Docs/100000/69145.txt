<DOC>
<DOCNO> 69145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/23/son/soneko03.html </URL>
<DATE> 2002/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İşadamları, krizin ruhsal etkisi altında... 
</HEADLINE>
<TEXT>

     Ekonomik kriz nedeniyle varlıklarını ve işlerini kaybetme tehlikesi, işadamları ve üst düzey yöneticilerin ruh sağlığını bozmaya devam ediyor. 
     Zirveden düşme tehlikesi yaşayan bazı işadamları arasında intihar vakaları, boşanma, alkol ve uyuşturucu madde kullanımında artış görüldüğü bildirildi. 
     International Hospital Psikiyatri Bölüm Şefi Dr. Muzaffer Uyar, ekonomik kriz ve deprem gibi olayların birçok insanla paylaşılan ortak bir duygu olduğunu belirterek, şunları kaydetti 
     ''Bunlara genelde ortak tepkiler gösteririz. Ekonomik krize ilk duyulan ortak tepki öfkedir. Sorumlu aranır ve cezalandırılmak istenir. Ardından kaygı ve umutsuzluk dönemi başlar. Bunun ardından ise adaptasyon, sonra da yaratıcı uyum süreci başlar ve kriz atlatılır. Herkes bu 4 aşamayı tamamlamayabilir. Bir veya 2 aşamada takılıp kalmalar olabilir. Sağlıklı olan, aşamaları tamamlayabilmelidir.'' Krizin ardından psikiyatrik tedavi başvurularının arttığını belirten Uyar, ''İşadamlarından tutun da hemen hemen her meslekte arttı. Tekstilciler dikkat çekici biçimde daha çok panik atak. İşten atılmaların yoğun olduğu dönemde bankacılar vardı. Şimdi de var ama daha çok iş yoğunluğundan, işlerini kaybetme endişesinden ve kurumlarının kapatılması endişesinden geliyorlar. Üst düzey bankacılardan tutuklanma endişesiyle gelenler oldu'' diye konuştu. 
     
     Ailelere de yansıyor 
     Uyar, krizin işadamları üzerindeki etkisi konusunda da, işadamlarındaki problemler nedeniyle aile fertlerinin de olumsuz etkilendiğini ifade ederek, ''İşadamlarındaki problemler ailelere de yansıyor. Bize başvurular da yüzde 100'ün üzerinde arttı'' dedi. 
     Muzaffer Uyar, şöyle dedi 
     ''İşadamları çok yüksekten düşüyor. 100 milyon doları var, yarın hiç yok. Kayıpları daha fazla. Bu 10 bin doları kaybetmeye benzemez. 
     Yani bayağı bir yüksekten düşme oluyor. Destek alamıyorlar, onların sosyal destekleri yok. Bir de işadamları çok yük taşıyan adamlardır. 
     Çok adama bakarlar. Çevrelerine yardım ettikleri aileler, başka insanlar vardır. Özellikle Türk işadamı öyledir. Yani adam bir çakıldı mı, ondan beslenen bir sürü insan da onunla beraber çakılıyor.'' Tedavi olarak ilaç ve terapi uyguladıklarını, işadamlarının kendilerine güvenlerini yeniden oluşturmaya çalıştıklarını ifade eden Uyar, eğlence ve tatil konusunda da yaratıcı çözümleri artırmak, daha ucuz, farklı eğlence yollarını keşfetmek gerektiğini söyledi. 
     
     Egzersiz önerisi 
     Uyar, sıkıntı ve kas gerginlikleri için de işyerinde basitçe yapılabilecek kas ve nefes egzersizlerinin yararlı olacağını belirterek, şu önerilerde bulundu 
     ''Özellikle sırt ve boyun kasları strese duyarlıdır ve gergin kalırlar. Onları gerip gevşetmeye yönelik 2 dakika süren bir egzersiz dikkat çekmeden yapılabilir. Dikkat edilirse insanlar bunu spontane yapmaktadır. Bunu biraz daha sistemli ve uzun süreli yapabiliriz. 
     Hafif egzersiz de, derin burundan nefes alınıp ağızdan nefes verilerek balon üfler gibi yapılabilir. Bunu 3 defa yaptıktan sonra gergin bir iş toplantısına hazır olunabilir.'' Muzaffer Uyar, kriz ve iş sıkıntılarının tüm insanlarla paylaşıldığının düşünülmesi gerektiğine dikkat çekerek, ''Kritik anlarda direncimizi ve umutlarımızı yitirmemeye, bu zor günlerden fazla yıpranmadan sağlıklı çıkarak ilerdeki daha iyi fırsatlara hazırlıklı olmaya çalışalım'' dedi. 
     






</TEXT>
</DOC>
