<DOC>
<DOCNO> 63397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/21/son/sondun12.html </URL>
<DATE> 2002/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Afgan Devlet Başkanı Karzai'den dostluk mesajı 
</HEADLINE>
<TEXT>

     -AFGANİSTAN'IN YENİDEN YAPILANDIRILMASI KONFERANSI -DEVLET BAKANI GAYDALI, GEÇİCİ AFGAN HÜKÜMETİNİN Devlet Bakanı Edip Safter Gaydalı, Afganistan'ın yeniden yapılandırılmasına destek amacıyla Tokyo'da devam eden konferans çerçevesinde geçici Afgan hükümetinin Başbakanı Hamid Karzai ile biraraya geldi. 
     Gaydalı, görüşmeden sonra yaptığı açıklamada, geçici yönetimin Dışişleri Bakanı Abdullah Abdullah'ın da bulunduğu görüşmenin sıcak bir ortamda geçtiğini söyledi. Yarım saate yakın süren görüşmede, her iki tarafın da geçmişten gelen tarihi bağların bulunduğunu teyit ettiğini ifade eden Gaydalı, Afgan hükümetine Türkiye'nin yapacağı destekler konusunda birtakım açıklamalarda bulunduğunu bildirdi. 
     Bu aşamada Türkiye'nin GAP konusundaki tecrübesini Afganistan'a taşıma konusundaki öneriyi ilettiğini belirten Gaydalı, şöyle konuştu 
     ''Afganistan'da 3-4 yıldır büyük bir kuraklık söz konusu. 
     Afganistan da bir tarım ülkesi. Bu nedenle tarımsal açıdan destek verme ve onlara yardımcı olma dileğimizi ilettik. Tohumluk buğday konusunda da yardımcı olabileceğimizi söyledik.'' Bunun yanında Türkiye'nin Kabil'deki Atatürk Çocuk Hastanesi'ni rehabilite edeceğini, buraya ilaç yardımı ve doktor gönderebileceğini bildirdiğini anlatan Gaydalı, ülkenin diğer yerlerinde de bu tür klinikler açılabileceğini söyledi. 
     
     Diplomatlar Türkiye'de eğitilecek 
     Afganistan'ın yeniden şekillendiğini kaydeden Gaydalı, bu süreçte güvenlik ve kolluk kuvveti oluşturmada Türkiye'nin Afganistan'a destek olabileceğini ilettiğini bildirdi. Gaydalı, ''Yeni bir ordu ve polis teşkilatı kurulurken bunların eğitimi konusunda destek verebileceğimizi söyledik'' dedi. 
     Karzai'nin de kendisine Türkiye ile her konuda işbirliğine açık olduklarını bildirdiğini anlatan Gaydalı, 10'a yakın Afgan diplomatının Türkiye'ye eğitim için gönderileceğini söyledi. 
     Gaydalı, kendisinin de sadece diplomat değil, diğer teknik konularda da Türkiye'nin eğitim imkanı sağlayabileceğini kaydettiğini bildirdi. 
     
     İki bedende bir ruh gibiyiz 
     Karzai'nin, kendisine, ''Türkiye ile Atatürk döneminden kalan tarihsel bağları bulunduğunu'' dile getirdiğini anlatan Gaydalı, Karzai'nin kendisine, ''Birbirimize kompliman yapmaya gerek yok. Biz, Türklerle iki beden bir ruh gibiyiz'' dediğini bildirdi. 
     Karzai'ye geçici hükümetin mutlaka başarılı olması gerektiğini söylediğini vurgulayan Gaydalı, hükümetin başarılı olması halinde, buna en çok Türk hükümeti ve Türk halkının sevineceğini belirttiğini kaydetti. 
     Görüşmede 10 yıla yakın zamandır Türkiye'de Afgan göçmenlerin bulunduğunu anımsattığını bildiren Gaydalı, bu kişilerin tamamıyla Türk toplumuna entegre olduklarını söylediğini belirtti. 
     Türkiye'nin Afganistan'a 5 yıl için 5 milyon dolarlık ikili yardımının söz konusu olduğunu da görüşmede dile getirdiğini kaydeden Gaydalı, Türkiye'nin insani yardımlarının devam edeceğini ve özellikle mayın toplama konusunda tecrübelerinden yararlanılması gerektiğini vurguladığını ifade etti. 
     Afganistan'ın yeniden imarında Türk müteahhitlerine görev verildiği takdirde yardımcı olabileceklerini bildirdiğini kaydeden Gaydalı, Karzai'nin, bundan dolayı da çok memnun olacaklarını söylediğini belirtti. 
     Gaydalı, Türkiye'ye davet ettiği Karzai'nin, ''Türkiye'ye mutlaka geleceğini'' söylediğini bildirdi. 
     Başbakan Bülent Ecevit'in daha önce Karzai'ye bir davet mektubu gönderdiğini hatırlatan Gaydalı, ''Bunu yineledik, Karzai'de en kısa zamanda Dışişleri Bakanı ile Türkiye'ye gelme sözü verdi'' dedi. 
     Gaydalı, bir soru üzerine, Karzai ile görüşmesinde Afganistan'daki barış gücünün komutasının Türkiye'ye devri konusunun gündeme gelmediğini bildirdi. 
     






</TEXT>
</DOC>
