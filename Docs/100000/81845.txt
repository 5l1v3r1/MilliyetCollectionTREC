<DOC>
<DOCNO> 81845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/03/son/sondun12.html </URL>
<DATE> 2002/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kolombiya'da 4 ayda 780 kişi kaçırıldı 
</HEADLINE>
<TEXT>

     Kolombiya'da Ocak-Nisan arasında 780 kişinin kaçırıldığı rapor edildi. 
     Devlet Başkan Yardımcısı ve Savunma Bakanı Gustavo Bell, başta Kolombiya'daki en büyük Marksist terör örgütü olan Kolombiya Devrimci Silahlı Kuvvetleri FARC olmak üzere, sol eğilimli gerillaların 4 ay içinde 780 kişiyi kaçırdıklarının saptandığını söyledi. 
     Bell, ordunun düzenlediği operasyonlar sayesinde, Ocak'tan bu yana 175 rehinenin serbest bırakıldığını kaydetti. 
     Bu arada Silahlı Kuvvetler Komutanı General Fernando Tapias, ülkenin güneybatısında helikopterleri inişe zorlanan 1 Fransız ve 2 Kanadalının FARC gerillaları tarafından kaçırıldığını belirtti. 
     Tapias, kaçırılan Fransızın Bolivya'da Heliamerica şirketi için çalıştığını, Kanadalıların da bir teknisyen ile pilot olduğunu söyledi ve helikopterde bir de Ekvadorlunun bulunduğunun sanıldığını kaydetti. 
     Öte yandan FARC gerillaları ile aşırı sağcı paramiliter gruplar arasında çıkan çatışmalarda, 30'dan fazla kişinin öldüğü bildirildi. 
     Polis ve yerel yetkililer, ülkenin güneybatı ve batısındaki düşman gruplar arasındaki çatışmalarda ölü sayısının 30'u geçtiğini, kırsal alandaki çatışmalarda 50 kadar köylünün de yaralanarak hastanelere kaldırıldığını belirttiler. 
     





</TEXT>
</DOC>
