<DOC>
<DOCNO> 76486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/05/dunya/dun03.html </URL>
<DATE> 2002/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat’ın yerini kim alabilir .. 
</HEADLINE>
<TEXT>

     DIŞ HABERLER SERVİSİ 

     Dünya medyası, İsrail tarafından "istenmeyen adam" ilan edilen Filistin Özerk Yönetimi lideri Yaser Arafat’ın kariyerinin sonuna geldiği yorumunu yaparken, Arafat’ın öldürülmesi ya da sürgüne gönderilmesi durumunda yerine kimin geçeceği de en önemli tartışma konularından biri haline geldi. Arafat’ın yerine geçmesi en muhtemel adaylar ise şunlar 
     
     Mahmud Abbas 
     1993’teki Oslo Barış Anlaşması’nın mimarlarından biri. Ebu Mazen olarak da tanınan Abbas, kibar ve ketum biri. Filistin Kurtuluş Örgütü’nün idari komitesinin Genel Sekreteri olan Abbas’ın askeri tecrübeden yoksun olması, en büyük eksikliği. 
     
     Muhammed Dahlan 
     İlk intifada sırasındaki kahramanlıklarıyla ün yapan Dahlan’ın en büyük avantajı genç olması. Gazze Şeridi’ndeki güvenlik birimlerinin sorumlusu olan Dahlan, savaşmak ile diyaloğa girmek arasında gidip gelen tereddütleri yüzünden eski popülaritesini kaybetti. 
     
     Ahmed Korei 
     Ebu Ala olarak da tanınan Korei, sözünü sakınmayan bir kişi. Oslo Anlaşması’nın mimarlarından olmasına rağmen daha sonra çizgisini sertleştirdi. Filistin Yasama Konseyi’nin sözcüsü olan Korei, Arafat’ın koltuğuna en yakın adaylardan biri. Zaten kendisi de Arafat’ın doğal bir halefi gibi davranıyor. 
     
     Cibril Racub 
     Racub’u en iyi tanımlayan kelimeler, sert ve merhametsiz. Yüceltilmeyi seviyor, eleştiriye tahammül edemiyor. Köktendinci örgütlere zaman zaman baskı uygulaması, onu İsrail ve ABD’nin gözünde yüceltiyor. Şubat ayında Arafat ile bir anlaşmazlıkları, Arafat’ın onu silahla tehdit etmesiyle sonuçlanmıştı. 
     



 DÜNYA 












</TEXT>
</DOC>
