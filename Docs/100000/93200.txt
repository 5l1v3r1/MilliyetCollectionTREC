<DOC>
<DOCNO> 93200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/02/ekonomi/eko05a.html </URL>
<DATE> 2002/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine faizi hedefi zorluyor 
</HEADLINE>
<TEXT>

Niyet Mektubu’nda, 2002’de yüzde 69.6’da tutulması hedeflenen borçlanma maliyetinin, yılın yarısında yüzde 65.1’e kadar yükselmesi, dikkatleri temmuz borçlanmasına çevirdi 
     TARIK YILMAZ 

     Hazine’nin, haziran ayının ikinci yarısında yaptığı borçlanma ihalelerinde, yıllık faizlerin yüzde 75.25’e kadar yükselmesi, niyet mektubunda konulan ortalama faiz hedefinin tutturulabilmesi konusunda kaygı uyandırdı. Niyet Mektubu’nda yıl içinde ortalama yüzde 69.6’da tutulmak istenen faiz, ilk yarıda sadece iskontolu ihalelerde yüzde 65.10 ortalamaya ulaştı. 
     Programın verdiği olumlu havanın da etkisiyle yıla yüzde 71 - 72 aralığından başlayıp, nisanda yüzde 52.48’e kadar düştükten sonra tekrar yükselişe geçen faizler, Hazine’nin yıl içinde tutturmayı düşündüğü ortalama faiz hedefinin de piyasalarda yavaş yavaş sorgulanmasına neden oldu. 
     
     Geçen ay yükseldi 
     Vade sonunda sabit bir getiriyi garanti eden iskontolu ihaleler üzerinden yapılan hesaplamaya göre, ocakta ortalama yüzde 71.4, şubatta yüzde 69.9 maliyetle borçlanan Hazine, oranı mayısta yüzde 55.3’e kadar düşürmesine karşın, geçen ay ortalama yüzde 72.2’ye yükseldi. 
     Hazine’nin altı ayda yaptığı 24 iskontolu ihalede 29.9 katrilyonluk borçlanmanın ortalama yıllık maliyeti ise yüzde 65.1 oldu. Bu orana, değişken faizli tahvillerin eklenmesiyle maliyetin artacağı belirtiliyor. 
     
Belirsizlik düşüşü engelliyor      Ekonomi yönetiminin, borçlanma faizini 2002’de yüzde 69.6 ortalamada tutup bunu büyüme ve faiz dışı fazlayla kapatma planının ödenen yüksek reel faiz nedeniyle bir an önce düşürülmesi gereğine değiniliyor. 
     Son ihale yüzde 75.25 
     Bankacılar, siyasi belirsizliklerin faizin düşmesinin önünde ciddi engel olarak durduğuna dikkat çekiyor. Son ihalede Hazine’nin 196 gün vadede yüzde 75.25 faizle borçlandığını hatırlatan bankacılar, "Teselli Hazine’nin borçlanabilmesi oldu. Hazine bu faizden borçlanmaya devam ederse piyasada borcun çevrilebilirliğinin sorgulanmaya başlayacaktır. Bu ay piyasadan 5.8 katrilyon borçlanacağını açıklayan Hazine, maliyetini yüzde 70’in altına düşüremezse tartışmalar daha da artacak ki bu da faize risk primi olarak yansır" diye konuştular. 
     Hazine’nin bugün yapacağı 161 günlük ihalede faizin yüzde 72 - 73 olması bekleniyor. 
     



 EKONOMİ 


















</TEXT>
</DOC>
