<DOC>
<DOCNO> 81479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/01/son/soneko20.html </URL>
<DATE> 2002/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Derviş ''Programa inanmayan görevinde kalmasın'' 
</HEADLINE>
<TEXT>

     Devlet Bakanı Kemal derviş, ''ekonomik programa inanmayanların, görevlerinde kalma mecburiyetinde olmadıklarını'' söyledi. 
     Derviş, ASO Oda Meclisi toplantısında yaptığı konuşmada, bir görevlinin ''ben müstemleke memuru değilim'' şeklindeki açıklamalarının basına yansıdığını hatırlattı. 
     Ekonomi yönetimi olarak Türkiye'nin yararına olmayan hiç bir şeye ve programa imza atmadıklarını belirterek, şöyle konuştu 
     ''Bu konuda yanlış mesaj verilmemeli. Bu program Türkiye için ve Türk halkı içindir. Bu programa inanmayanlar, görevlerinde kalmak zorunda değildir. 
     Bu programa inanmayanlar, bu programın Türkiye için doğru olduğuna inanmayanlar, bence kalmamalı. Programa inanmıyorsan, görevde kalma mecburiteyi yok. Hepimiz için aynı. Yani inandığımız ölçüde göreve devam ederiz. Bir noktadan sonra yapmayız.'' BDDK üyesi Kemal Çevik, Türkiye Tekstil Sanayii İşverenleri Sendikası tarafından Marmaris'te düzenlenen ''Güçlü Ekonomiye Geçiş Programı'' konulu seminerde yaptığı konuşmada, ''ben bir özel kuruluşun, hatta bağımsız idari otoritenin karar organının üyesi olarak, benim temsilcimin imzası bulunmayan niyet mektuplarındaki hususların beni bağlamadığı görüşündeyim. Ancak o niyet mektubundaki görüşler, ülke ve sektör yararına olabilir, onlara da karşı çıkmam. 
     Fakat ben kendimi müstemleke sömürge memuru olarak görmüyorum'' şeklinde konuşmuştu. 
     Devlet Bakanı Kemal Derviş, 2001 yılında yaşanan krizin kaynağında, uzun süren olumsuzlukların birikmesi bulunduğunu söyledi. 
     Bakan Derviş, Ankara Sanayi Odası Meclis toplantısında yaptığı konuşmada, krizin nedenlerine değindi. 
     ''Türkiye 2001'de yaşanılan krize, bir kur hatası veya Sayın Cumhurbaşkanı'nın Sayın Başbakan ile tartışması yüzünden veya Merkez Bankası'nın o gün yapması gerekeni yapmadığından girdi diye iddia var. 
     Ancak bu tür sebeplerle girmedik maalesef'' diyen Derviş, ''maalesef diyorum çünkü, bu tür sebeplerle krize girseydik, o zaman çok daha hızlı halledebilirdik olayı'' dedi. 
     Olayın kaynağında, uzun süren olumsuzlukların birikmesi olduğunu belirten Derviş, şöyle konuştu 
     ''İnsan vücudunda da oluyor. Kalp krizi, uzun bir sağlıksız yaşam hazırlıyor. Ondan sonra bir gün tak diye kalp krizi geliyor. Ama o kalp krizi, o gün yaptığınız işten değil, yıllarca yaşadığınız yaşamdan ileri geliyor. Ekonomide de aslında durum aynı. 
     1980'li yıllar aslında, Türkiye için en iyi yıllardı son dönemde. 
     1981-1988 arası ekonominin hızlı büyüdüğü, ihracatın rekor kırdığı bir 
     dönemdi. Kamu dengesizliklerinin çok büyük olmadığı bir dönemdi. Esas sorun 1987-1988'den sonra başladı, birikti birikti.'' Bakan Derviş, 1990'lı yılların ortasından itibaren şirketlerin çoğunun kar etmediğini, üretimden kar etmediğini belirtirken, ''kar ediyorlarsa da, bu finansal işlemlerden, yüksek faizden likiditelerini değerlendirmekten doğan bir kar ama sanayi karı değil. Gerçek bir sanayii karı olmadığını görüyoruz'' dedi. 
     Derviş, krizin uzun bir geçmişin, 10-12 yıllık bir birikimin ve temelde sağlıklı bir kamu dengesinin, kamu yapısının olmaması nedeniyle yüksek faiz, yüksek enflasyon ve bazen gizli açıklar nedeniyle oluştuğunu kaydederken, şöyle devam etti 
     ''Kamu bankaları veya özel bankalarda olduğu gibi veya bazı garantilerle sağlanan açıklar olduğunu biliyorsunuz. Garantilerle çok güzel bir kolay gözüken bir iş, o anda para ödemiyorsunuz, para geliyor devletten. Garantiyi imzalattınız, garanti diye 20 milyon veya 100 milyon dolar alır devlet. Ama o garanti kötü bir projeye verilirse veya kötü yönetilen bir belediyeye verilirse ondan sonra yıllar boyu o garantinin bedelini ödersiniz. Kim öder Sonunda devlet ama tabiki vatandaş öder sonunda, vergi mükellefleri öder.'' 
     
     KRİZİN BOYUTU 

     Krizin gerçekten ağır bir kriz olduğunu ve bu krizden çıkmanın da o kadar kolay olmadığını belirten Derviş, bu konuyu Meclis'te de söylediğini hatırlattı. 
     Derviş, özellikle bankacılık sektöründeki yapıyı, kendisinin de geçen sene mart ve nisan ayında tümüyle göremediğini ve ölçemediğini anlatırken, ''O konuda da krizin boyutunu, ancak geçen mayıs, haziran aylarında tam anlayabildik'' dedi. 
     Özellikle 11 Eylülünde etkisiyle dünyada beklenilenin çok üzerinde bir daralma olduğunu da ifade eden Derviş, özellikle ABD ve Avrupa ekonomilerinde bu daralmanın yaşandığını kaydetti. 
     O dönemde Dünya ekonomisindeki daralmanın, bir ölçüde Türkiye'ye de yansıdığını ve krizi daha da ağırlaştırdığını belirten Derviş, tarım sektöründe bazı bölgelerde kuraklık yaşandığını da söyledi. 
     Derviş, devamla şöyle dedi 
     
     MEVCUT DURUM 

     ''Böylece bu tür dışsal etkenlerde, krizi daha kötü bir hale getirdi. Ama zaten kötüydü, biraz daha kötü oldu. Şu andaki noktayı ölçmek istediğiniz zaman, aslında tüm bunlara rağmen Türk toplumunun, sanayisinin, Büyük Millet Meclisi'nin sendikaların, aslında herkesin yardımıyla bu krizi büyük ölçüde, yani ağır krizi, finansal paniği borçları ödeyebilecek miyiz, maaşlarımızı ödeyebilecek miyiz 
     türündeki krizi aslında geride bıraktık. 
     Kamu dengesi sağlandı ve çok güçlü bir maliye politikası başarıyla uygulandı. Bu konuda Sayın Sümer Oral'a ve Maliye Bakanlığı'na, bunu uygulamayı başardığı için teşekkür etmek lazım.'' 
     
     ''HİÇ BİR MACERAYA GİRMEDİK'' 

     Bakan Derviş, zamanında birçok seçeneğe baktıklarını, bunlar içinde, ''borçların bir kısmını acaba ödemesek mi'' sorusunun da gündeme geldiğini anlatırken, ''Bunu hemen reddettik. Çünkü, böyle yapan ülkelerin ne hale düştüğünü gördük''dedi. 
     ''Bir kere borcu ödememek demek, bütün güvenin ortadan kalkması demek. İkincisi bankalardaki parayı ödemediğiniz takdirde, mevduatı tehlikeye atan bir karar vermiş olursunuz'' ifadesini kullandığı konuşmasında, sözlerini şöyle sürdürdü 
     ''Yani bu tür mecareye hiçbir zaman girmedik ve girmek istemedik. 
     girmememizde çok çok iyi oldu. Piyasa ekonomisinde ve açık toplumdaki Türkiye'de, olayların gönüllük esasına göre gelişmesi lazım. Özel sektörde de ve her sektörde anlaşmalar yapılmış olabilir. Ama bunlar değiştirilebilir. Burada da, yine gönüllük esası olması dikkate alınmalıdır. Piyasanın taahhütleri varsa, bunları da yerine getirmek gerekmektedir. Başka yollara sapmamak lazım, sapanlar çok çok kötü oluyor.'' Derviş bu arada, özellikle kamuda işçilik maliyetleri ve ücretlerin birara çok arttığını ifade ederek, ''Fakat bunu hafifletmek gerekiyordu'' diye konuştu. 
     Ekonomiden Sorumlu Devlet Bakanı Kemal Derviş, ancak Merkez Bankası'nın kura müdahale edebileceğini ve Merkez Bankası'nın iyi işler yaptığı belirterek, ''Kur normal bir seviyeye kısa zamanda gelecek ve gerçek değerini bulacak'' dedi. 
     Ankara Sanayi Odası'nın ASO aylık Olağan Meclis Toplantısı'nda yaptığı konuşmada, düşük kurun enflasyonda düşüş için bir şans olduğunu ifade eden Derviş, büyümede artış olacağına dair işaretlerin Mart ve Nisan ayında alınmaya başlandığını, yüzde 3'lük büyüme hedefinin son derece olabilir bir hedef olduğunu ve aşırı iyimser bir hedef olmadığını bildirdi. 
     Derviş, 11 Eylül olaylarından sonra yüzde 4'lük olan büyüme hedefini yüzde 3'e çektiklerini hatırlatarak, ''Yüzde 4'lük büyüme hedefi biraz iyimser bir büyüme hedefi olurdu'' dedi. 
     Derviş, aylık yüzde 2'lik enflasyona sevinildiğini, ancak, bazı ülkelerde bu oranın yıllık enflasyon oranı olduğunu vurguladı. 
     Tarihi bir fırsat yakaladıklarını anlatan Derviş, kur kaybının düşük olmasının enflasyon açısından büyük bir fırsat yarattığını, bunun getirilerinin gelecek aylarda alınacağını kaydetti. 
     Yapısal reformlarla yasal altyapının değiştiğini belirten Derviş, Merkez Bankası, Bankacılık Düzenleme ve Denetleme Kurumu, tarım, enerji, sivil havacılık konularında yasaların çıkarıldığını hatırlatan Derviş, şunları söyledi 
     ''Fakat bunlar hayata geçmedi diyebilirim. Bu yapı içinde iyi bir eşgüdüm çalışması sürdürmek çok kolay olmaz. Yedi ayrı kurum temsilcileri iyi niyetli olsalar bile uyum sağlamak zor. Çünkü her kurumun değişik bir yapısı var. Çok parçalı bir yönetim yapısı var.'' -''İŞÇİ KESİMİYLE BARIŞ ÇOK ÖNEMLİ'' Bir ASO üyesinin konuşmasında, Türkiye'deki enflasyonun artmasının zamanında işçi ücretlerinin yüksek olmasında ve KİT'lerdeki fazla istihdama bağlamasından sonra söz alan Derviş, kamuda işçi maliyetlerinin bir ara çok arttığını, ancak Türkiye'deki sendikalar, çiftçiler bütün toplum için sosyal boyutun önemine dikkat çekti. 
     Derviş, şöyle devam etti 
     ''Sosyal barışı tehlikeye atmamak lazım. Sosyal tarafların açık bir kavgaya girmesi birçok şeyi tehlikeye atar. Bayram Meral ile 2.5 saat kadar konuştuk, birçok sorunu çözebildik. Sosyal barışın devam etmesi herkesin lehine. Ücretler yüksek gelebilir ancak işçilerde reel olarak ücretlerinin düştüğünü ve krizden kendilerinin sorumlu olmadıklarını ifade ediyorlar. İşçi kesimi ile barış çok önemlidir. 
     Emek açışından en önemli konu istihdam olmalıdır.'' ASO üyesinin kamu kesiminde çalışanların tazminatlarının ödenmesi konusunda Dünya Bankası'yla bir anlaşma yapmaları önerisi üzerine Derviş, program çerçevesinde kıdem tazminatlarının faiz dışı sayılmadığını, emekli olmak isteyenlerin kıdem tazminatının ödenmesi konusunda bir nakit sıkıntısının olmadığını söyledi. Derviş bu konuda, ''Bugün bu para var ama gelecek yıl olur mu, olmaz mı O ayrı bir konu...'' dedi. 
     





</TEXT>
</DOC>
