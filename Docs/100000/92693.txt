<DOC>
<DOCNO> 92693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/son/sontur06.html </URL>
<DATE> 2002/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "2003 Nisan'ından önce seçim ihtimali yok" 
</HEADLINE>
<TEXT>

     SP Genel Başkanı Recai Kutan, 2003 yılının Nisan ayından önce seçim olma ihtimali görmediğini söyledi. 
     Kutan, Sheraton Otel'de düzenlenen ''Türk Halkının AB Üyeliğine Bakışı'' konulu konferansa gelişi sırasında gazetecilerin sorularını yanıtladı. 
     Kutan, bir gazetecinin, Başbakan Bülent Ecevit'in dün söylediği sözleri hatırlatıp, ''Ufukta seçim var mı '' sorusu üzerine, Başbakan'ın ufuk anlayışıyla kendilerinin ufuk anlayışı arasında fark olduğunu söyledi. 
     Erken seçimin tüm şartlarının oluştuğunu savunan Kutan, ''koalisyon ortağı partilerin vatandaşın huzuruna çıkmaya cesaretleri ve yüzlerinin olmadığını'' ifade etti. Kutan, ''Bu itibarla mümkün mertebe iktidarda kalmak için direnecekler. Ancak kamuoyundan gelen baskılar o kadar şiddetli ki eninde sonunda, büyük ihtimalle 2003 yılının Nisan ayında ya da en geç Eylül ayında bir erken seçim olacaktır'' diye konuştu. 
     Bir gazetecinin, Seçim kampanyası ilan edildiğini düşünüyor musunuz '' sorusu üzerine Kutan, şunları söyledi 
     ''Hayır. Başbakan Ecevit'in söylediği sözler arasında çelişkiler, yanlışlıklar var. Sözlerinden dolayı kendisini uyarmışlardır. 
     Benim kanaatim, 2003 Nisan'ından evvel bir seçim olma ihtimali yok. Ancak 2003 Nisan'ı için bir kampanya startı vermiş olabilir Sayın Başbakan.'' Öte yandan DTP Genel Başkanı Mehmet Ali Bayar da, konferansa gelişinde gazetecilerin soruları üzerine, Başbakan Ecevit'in dünkü konuşmasında, önce Türkiye'nin seçim beklentisi içinde olduğunu ifade ettiğini, ancak baskılar sonucu bu açıklamasını daha sonra değiştirdiğini söyledi. 
     Türkiye'nin krizinin aslında siyasi olduğunu öne süren Bayar, seçim tarihinin belirlenmesiyle ekonomideki olumsuz gelişmelerin etkisinin bir miktar azaltılabileceğini ifade etti. 
     





</TEXT>
</DOC>
