<DOC>
<DOCNO> 85712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/23/son/soneko24.html </URL>
<DATE> 2002/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Morgan Stanley "Ecevit'in sağlığı endişe konusu.." 
</HEADLINE>
<TEXT>

     Morgan Stanley Dean Witter Gelişmekte Olan Piyasalar Hisse Senedi Araştırma Bölümü Direktörü Ricardo Barbieri, gelişmekte olan piyasalar için olumlu düşündüklerini söyledi. 
     Gelişmekte olan ülkelere sermaye akışının 90'lı yılların başında arttığını, 2000 yılında da gelişmekte olan ülkelerin resmi kurumlara net ödemeler yaptığını anlatan Barbieri, 2001 yılında IMF'den Türkiye'ye açılan kredilerde artış gördüklerini, IMF'nin Türkiye'nin resmi kredi düzeyini yükselttiğini belirtti. 
     1997-98 ve 1999'daki mali krizler ve Arjantin krizinin aslında bir 
     para krizi olduğunu ifade eden Barbieri, şimdi gelişmekte olan piyaslarda döviz kuru rejiminin değiştiğini, dalgalı döviz kuru rejimi yönünde doğru bir gelişme olduğunu kaydetti. Ricardo Barbieri, ''Serbest döviz kurunda sorunlar olduğunu biliyoruz. Ama sabit rejimlere rağmen daha fazla güven veriyor'' dedi. Gelişmekte olan piyasalarda ekonomik büyüme konusunda 1-2 yıl için fazla iyimser olmadığını belirten Barbieri, gelişmekte olan ülkeler açısından Latin Amerika sorunu olduğunu, ancak Asya'nın büyüme açısından dünyanın diğer ülkelerini geride bırakacağını kaydetti. Barbieri, ''Gelişmekte olan ülkeler daha çok dalgalı kur ve enflasyon hedeflemesi rejimi uyguluyor. Tabii bu bütün sorunları çözecek gibi görülmemeli. Bazı ülkeler para politikasında enflasyon hedefliyor ve aşırı iyimser oluyor. Yalnızca büyümeyi hedeflemek, enflasyonu hedeflemek uzun vadeli bir çözüm olarak sanılmamalı'' dedi. Gelişmekte olan piyasaların makro politikalarını, özelleştirme çalışmalarını tamamlamak ve iyi bir yasal düzenleme getirerek sermaye tabanını güçlendirmek zorunda olduğunu vurgulayan Barbieri, ''Türkiye'de Başbakan'ın sağlığı bir endişe konusu. Türkiye'de makro sistem çok güven kazanmış, mikro sistemlere de dikkat etmek lazım'' dedi. 
     





</TEXT>
</DOC>
