<DOC>
<DOCNO> 80614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/26/son/sontur10.html </URL>
<DATE> 2002/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis 1 Mayıs için olağanüstü tedbirler alıyor... 
</HEADLINE>
<TEXT>

     Emniyet Genel Müdür Yardımcısı ve Emniyet Genel Müdürlüğü Sözcüsü Feyzullah Arslan, polisin 1 Mayıs ile ilgili yoğun önlemler aldığını belirterek, vatandaşlara illegal örgütlerin oyununa gelinmemesi konusunda uyarıda bulundu. 
     Arslan, düzenlediği haftalık basın toplantısında, kamuoyunda işçi bayramı olarak bilinen 1 Mayıs'ın çeşitli tüzel kişilikler tarafından çeşitli etkinliklerle kutlandığını hatırlattı. 1 Mayıs'ın yasal bayram statüsünde olmaması nedeniyle yapılacak toplantı ve yürüyüşler için izin alınması gerektiğini hatırlatan Arslan, yasadışı örgütlerin 1 Mayıs'ı suiistimal ettiğini vurguladı. 
     Bu kapsamda geniş emniyet tedbiri alındığını anlatan Arslan, yasal olmayan hiçbir toplantı ve gösteri yürüyüşüne izin vermeyeceklerini kaydetti. Arslan, ''Şimdiden tüm vatandaşlarımızdan, illegal örgütlerin provokasyonlarına gelmemelerini, onların çirkin emellerine alet olmamalarını istiyor ve bu konuda onların sağduyulu davranacaklarına inanıyor ve güveniyoruz. Kutlamaların güven içerisinde geçmesi için her türlü tedbirin alınacağını da bildiriyoruz'' dedi. 
     Emniyet Genel Müdürü Kemal Önal'ın talimatıyla emniyet teşkilatının Türk Sanat Müziği Korosu oluşturması için çalışma başlattıklarını belirten Arslan, ''En kısa zamanda polisin sanatsal yönü de gözönüne serilecektir. Sanatçı olmanın, insanı anlamayı ve iyi hizmeti beraberinde getirdiğine inanıyoruz'' dedi. Arslan, koroyu TRT Ankara Radyosu Sanatçılarından Murat Kadir Gök'ün çalıştıracağını söyledi. 
     
     SORULAR 
     Feyzullah Arslan, bir gazetecinin, polis tarafından gerçekleştirilen ''huzur operasyonlarının'' vatandaşlarda huzursuzluğa sebep olduğunu ifade etmesi üzerine, ''Amacımız bu tür operasyonlarla vatandaşlarımızı rahat ettirmek. İnsanları potansiyel suçlu gibi görmeden hareket ediyoruz. Ancak kastı aşan davranışlar varsa, bunları düzelteceğiz. Eksiklerimizi sizlerin de aracılığıyla tamamlayacağız'' diye konuştu. 
     





</TEXT>
</DOC>
