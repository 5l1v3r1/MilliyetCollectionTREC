<DOC>
<DOCNO> 70893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/05/son/sondun15.html </URL>
<DATE> 2002/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin Azerbaycan'a nota verdiği iddiası yalanlandı 
</HEADLINE>
<TEXT>

     Türkiye'nin, Gebele üssünün Rusya'ya kiralanması ve Avrupa Parlementosu'nun sözde Ermeni soykırımıyla ilgili son kararına gerekli tepki vermediği gerekçesiyle Azerbaycan'a protesto niteliğinde 'kapalı nota' verdiği iddia edildi. 
     Türkiye'nin Bakü Büyükelçisi Ünal Çeviköz ise bu iddiaların 'tamamen temelsiz' olduğunu söyledi. 
     Azadlık gazetesinin ''Caspian'' haber ajansına dayandırarak verdiği habere göre, Ankara, Gebele radar üssünün Rusya'ya kiralanması konusundaki gelişmeler hakkında yeterince bilgilendirilmediği gerekçesiyle Bakü'ye protesto niteliğinde ''kapalı nota'' verdi. 
     İddiaya göre, notada ''kardeşlik ve işbirliğiyle çelişen tutum'' protesto edildi. 
     ''Avrupa Parlementosu'nun sözde Ermeni soykırımıyla ilgili son kararına resmi tepki verilmemesinden dolayı Ankara'nın rahatsız olduğu ve bu konuda da ayrı bir nota verildiği'' ileri sürülen haberde, Ankara'nın ''varis planını desteklememesi''nin de Bakü'de rahatsızlık uyandırdığı iddia edildi. 
     
     İddialar temelsiz 
     Türkiye'nin Bakü Büyükelçisi Ünal Çeviköz ise A.A muhabirine yaptığı açıklamada, bu iddiaların ''tamamen temelsiz'' olduğunu söyledi. 
     ''Söz konusu haberlerin gerçekli hiçbir ilgisi yok. Tamamen temelsiz, yanlış ve ne maksatla yapıldığı belli değil'' diyen Çeviköz, Gebele üssüyle ilgili tasarrufun Azerbaycan'a ait olduğunu, kiralama anlaşmasının da Azerbaycan ile Rusya arasında olması nedeniyle bu konudaki gelişmelerin bu iki ülkeyi ilgilendirdiğini kaydetti. 
     Çeviköz, Avrupa Parlementosu'nun kararıyla ilgili olarak bir başka ülkeye tepki vermediği gerekçesiyle nota verilmesinin de söz konusu olmadığını bildirdi. 
     Azerbaycan Dışişleri Bakanlığı da söz konusu haberlerin gerçekle bir ilgisi bulunmadığını belirtti. 
     Dışişleri Bakanlığı basın merkezinden A.A'ya yapılan açıklamada, ne Türkiye'nin Bakü Büyükelçiliği'nden, ne de Ankara'dan böyle bir nota alındığı belirtilerek, gazetede yer alan haberin gerçekle bir ilgisi bulunmadığı vurgulandı. 
     






</TEXT>
</DOC>
