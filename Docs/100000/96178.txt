<DOC>
<DOCNO> 96178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/guncel/gun03.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlığa kusur davası 
</HEADLINE>
<TEXT>

Medine’ye kaçırılan uçağa düzenlenen operasyonda öldürülen Gürsel Kambal’ın ailesi, kusurlu olduğu iddiasıyla İçişleri Bakanlığı’na 1 trilyonluk tazminat davası açtı 
     İstanbul - Moskova seferini yaparken, geçen yıl Suudi Arabistan’a kaçırılan Rus uçağına düzenlenen operasyon sırasında öldürülen Türk yolcunun ailesi, "hizmet kusuru" bulunduğu gerekçesiyle İçişleri Bakanlığı aleyhine 1 trilyon liralık tazminat davası açtı. 
     15 Mart 2001’de İstanbul - Moskova seferini yaparken Çeçen uyruklu hava korsanlarınca kaçırılarak Medine kentine indirilen uçağa düzenlenen operasyon sırasında öldürülen Gürsel Kambal’ın eşi ve diğer aile fertleri, olayda İçişleri Bakanlığı’nın "hizmet kusuru" bulunduğu gerekçesiyle İstanbul İdare Mahkemesi’ne başvurdu. İçinde 59’u Türk 162 yolcu bulunan uçağa Suudi komandoların düzenlediği operasyon sırasında Gürsel Kambal’la birlikte 2 kişi ölmüş, 5 kişi de yaralanmıştı. 
     200 milyar lirası maddi, 800 milyar lirası manevi olmak üzere toplam 1 trilyon lira tazminat istemiyle açılan davanın başvuru dilekçesinde, Atatürk Havalimanı’ndaki yer emniyetinden sorumlu güvenlik birimlerinin olayda ihmali bulunduğu ileri sürüldü. 
     Kambal ailesinin avukatı Ali Türkmen, olay sonucu Gürsel Kambal’ın eşi, çocukları, annesi ve kardeşlerinin maddi ve manevi zarara uğradıklarını belirterek "Gürsel Kambal, davalı idarenin hizmet kusurundan kaynaklanan zincirleme eylemler sebebiyle yaşamını yitirmiştir. Bu nedenle dava açtık" dedi. 
     



 GÜNCEL 


























</TEXT>
</DOC>
