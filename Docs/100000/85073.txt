<DOC>
<DOCNO> 85073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/20/son/soneko20.html </URL>
<DATE> 2002/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Nissan, Renault'nun denetimine geçtikten sonra kar rekoru kırdı 
</HEADLINE>
<TEXT>

     Ağır borç yükü yüzünden Fransız Renault'nun kontrolüne geçen Japonya'nın ikinci büyük otomotiv firması Nissan'ın 2001 yılında satış patlaması yaparak rekor kar elde ettiği bildirildi. 
     Nissan'dan yapılan açıklamada, şirketin Mart ayında sona eren 2001 mali yılındaki net karının bir önceki yıla göre yüzde 12 artışla 372 milyar Japon Yeni'ne 2.95 milyar ABD Doları çıktığı kaydedildi. 
     Nissan, 1990'lı yıllar boyunca büyük zararlar ettikten sonra, kontrol hisselerini alan Renault tarafından başkanlığa getirilen Carlos Ghosn'un yönetiminde 2000 mali yılında da rekor kar elde etmişti. 
     Şirket kaynakları yakalanan toparlanmanın devam edeceğini, Nissan'ın gelecek Mart'ta sona erecek 2002 mali yılında da yeni bir karlılık rekoru kırmasının beklendiğini vurguluyor. 
     Başkan Ghosn, iki yıl önce hazırlanan ''Diriliş Planı'' çerçevesinde şirketin büyük toparlanma yaşadığını ve kaydedilen düzelmenin orijinal planda belirlenen takvimin ilerisine geçtiğini bildirdi. 
     Nissan'ın kara geçişinde, Dirilişq Planı kapsamında, çalışan işçi sayısını azaltmak ve 5 fabrikayı kapatmak gibi tasarruf önlemleriyle maliyetlerde sağlanan düşüşle, Japon Yeni'nin ucuzlaması sayesinde ABD pazarında satışların artmasının etkili olduğu belirtiliyor. 
     Nissan, üst üste iki yıl kaydettiği büyük performansın ardından, gelecek 3 yılı kapsayan yeni bir atılım planı yapmıştı. 
     Şirketi toparlamaktaki büyük başarısıyla göz dolduran Ghosn'un bu ikinci atılım planının tamamlanmasından sonra 2005 yılında Renault'nun başına geçmek üzere Nissan'daki görevini bırakacağı bildiriliyor. 
     Büyük bir Japon şirketinin başına geçen ilk Batılı olan Ghosn, kendisinden sonra Nissan'ın yönetimine yeniden bir Japon'un getirileceğini bildirmekle beraber, müstakbel başkanın kimliği henüz açıklanmadı. 
     





</TEXT>
</DOC>
