<DOC>
<DOCNO> 60660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/05/siyaset/siy00.html </URL>
<DATE> 2002/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Saadet Partisi Genel Başkanı Recai Kutan yeni yıl mesajını Milliyet’e yazdı 
</HEADLINE>
<TEXT>
Yeni bir dünyayı kurmak mümkün 
Göstergeler iflası işaret ediyor, ama biz milletimizin gücüne, ülkemizin zenginliklerine güveniyoruz. Dünyanın herkese yetebileceğini biliyoruz 
     Gerginlikler, savaşlar, hak ihlalleri, ekonomik krizler, açlık ve yoksulluklarla boğuşarak geçirdiğimiz 20. yüzyıldan sonra, yeni bir milenyum diyerek barış ve özgürlük temennileriyle girdiğimiz 21. yüzyılın ilk yılında maalesef umut verici gelişmeler olmadı. Demokrasinin, refahın, hak ve özgürlüklerin serbest dolaşımını, küreselleşmesini beklerken, sermayenin küreselleşmesinin doğurduğu ekonomik krizlerle, milyonları tehdit eden açlıkla, uluslararası terörle, daha şimdiden yıllarca süreceği ilan edilen savaşlarla burun buruna geldik. 
     Diktatörlükler, baskı rejimleri, despotlar, 20. yüzyılın dünyasını insanlara dar etmişlerdi. "Baskılara son verilecek, demokrasi küreselleşecek, 21. yüzyıl demokrasi, hak ve özgürlükler yüzyılı olacak" derken bırakın bu yolda ilerlemeyi demokrasi ve özgürlüklerin ülkelerinde bile, baskı rejimleri hazırlıkları yapılıyor. 
     
     HEGEMONYA SORUNU 
     "Dünyaya ancak nizamat verildi" anlamındaki yeni "dünya düzeni" ve "dünyanın sonu" iddialarının hayal olduğu çok çabuk anlaşıldı. "Medeniyetler arası savaş" tezi, küresel hegemonya mücadelelerinin yeni retoriği olmasından öte bir anlam taşımıyor. Öyle anlaşılıyor ki, 21. yüzyılda da hegemonya mücadelesi bütün şiddeti ile devam edecek. Dahası, hegemonya mücadelesi de küreselleştiğinden, dünyada mücadele alanı olmayan tek bir bölgenin kalması şansı ortadan kalkmaktadır öyle anlaşılıyor ki, 2002 yılında savaştan, terörden, ekonomik krizden, yoksulluk ve açlıktan nasibini almayacak ülke kalmayacaktır. 
     Ödenen bunca bedele rağmen adil bir uluslararası sistem kurulamamıştır maalesef modern uygarlık, insanlığın barış güvenlik, ekmek refah ve özgürlük arayışına cevap verememiştir. 
     
     2002 İYİ OLMAYACAK 
     Dünya genelinde olduğu gibi Türkiye de, 2001 yılındaki sorunlarını 2002’ye taşıyor. "Küresel savaş" artık sınırlarımıza dayanmıştır, milyonları açlık ve sefalet pençesine atan ekonomik krizin aşılacağına dair tek bir işaret yok. Türkiye’nin 2001 insan hakları karnesi 2000’den çok iyi olmadı. Şimdi herkes "Arjantin’den farklıyız, bizde sosyal patlama olmaz" diyor ama ekonomik göstergelerimiz Arjantin’den çok daha kötü. 
     "Farklı" deniliyor ama iki ülkede de IMF programları uygulanıyor iki ülkede de geniş halk kitlelerinden alınıp borç faizlerine yatırılıyor yoksulluk ve açlık iki ülkede de kol geziyor. 
     
     FATURAYI BİLMİYORUZ 
     Uluslararası değerlendirme kuruluşları Türkiye’yi daha riskli buluyorlar. IMF’nin hala Türkiye’ye borç para vermesinin sebebi ekonomik değil siyasidir. Şimdilik borçları çevimemizi sağlayan, uygulanan programlarının başarılı olması değil, 11 Eylül sonrası dünya konjonktürüdür. Burada borçları çeviriyor gibi görünürken borç stoklarının arttığını da görmek durumundayız. Öte yandan kısa vadede Türkiye’nin şansı gibi görünen Ortadoğu’ya yakın olmanın, orta ve uzun vadede hangi siyasi, hatta 1991 savaşında olduğu gibi ekonomik faturasının olacağını kimse bilmiyor. 
     Özetle, Türkiye 2002 yılına hiç de iyi beklentilerle girmiyor. 2002 bütçesi ve bütçe uygulaması gereği alınan kararlara bakılırsa geniş halk kitleleri açısından 2002 yılının 2001’den çok daha zor geçeceğini söylemek için kahin olmak gerekmiyor. 
     Evet sosyal patlama olmadı yani insanlar sokağa dökülmedi, dükkanlar yağmalanmadı. Bunun sebebi işlerin iyiye gitmesi değildir. Arjantin’den farklı olan ekonomi değil, insanımızın yapısıdır, değerleridir, gelenekleridir. 
     Bütün olumsuzluklardan sorumlu olan siyasi iktidar hala işbaşındadır. Üstelik "Alternatifimiz yoktur" demeye de devam ediyorlar. 
     İşte Türkiye’nin en temel sorunu budur. "Alternatifimiz yoktur" sözü demokrasilerde söylenemez. Halbuki 1997 yılından bu yana görev yapan hükümetlerin hepsi alternatiflerinin olmadığını ilan ediyor uygulanan ekonomik programlar da tek alternatif, tek doğru olarak takdim ediliyor. 
     
     MUHALEFETE NE OLDU 
     Kimse çıkıp, "Muhalefete ne oldu, niçin yok " sorusunu sormuyor. 
     Bu ülkede en çok oy alıp iktidarın büyük ortağı olan siyasi parti sudan sebeplerle, hukuk zorlanarak kapatılmıştır. Yine bu ülkede ana muhalefet partisi sudan sebepler bile gösterilmeden kapatılmıştır. 
     Peki alternatiflerin, yasal muhalefetin yolları kesilince insanların ne yapacağını, kendilerini nasıl ifade edeceklerini bilen var mı Siz bütün alternatifleri kapatırsanız insanlar ne yapar 
     Bunlardan daha önemlisi ve bütün bunların sebebi olan bir başka doğru daha var. O da demokrasi eksikliğidir. Türkiye bu kötü duruma, demokrasinin özü itibariyle askıya alındığı, hak ve özgürlüklerin kısıtlandığı bir dönemde gelmiştir. Temel sorun demokrasi sorunudur Türkiye alternatifleri tartışamadığı için yanlış yapmıştır. Alternatifsizlik iddiası ülkeye sosyal patlama dahil her türlü belayı davet edebilir. 
     Evet göstergeler iflası işaret ediyor, ama biz milletimizin gücüne, ülkemizin zenginliklerine güveniyoruz. Yeni bir dünyanın mümkün olduğuna inanıyoruz. Bu dünyanın herkese yetebileceğini biliyoruz. Yeter ki çifte standartlar kaldırılsın, adalet tesisi edilsin, hukuk öne çıkarılsın. 
     Recai Kutan Saadet Partisi Genel Başkanı 
     



 SİYASET 













</TEXT>
</DOC>
