<DOC>
<DOCNO> 87780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/04/siyaset/siy02.html </URL>
<DATE> 2002/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu da zabıta hortumu 
</HEADLINE>
<TEXT>

Erdoğan’ın belediye başkanlığı döneminde kurulan Zabıta Vakfı’nın, Beyazıt’taki seyyar satıcılardan belediyenin alması gereken işgaliye bedellerini topladığı ortaya çıktı 
     TOLGA ŞARDAN Ankara 

     İstanbul Büyükşehir Belediyesi’ndeki ihale yolsuzlukları kapsamında aylardır soruşturma yapan İçişleri Bakanlığı müfettişleri, belediye ile bağlantılı vakıfları da mercek altına aldı. Müfettişler, Belediye Zabıtası Dayanışma Vakfı’nın belediyeye ait paraları topladığını belirledi. Müfettişler Serdar İğdeler ve Abdülkadir Topçu, "Büyükşehir Başkanlığı’nca tüzel kişilere ruhsat verme işlemlerinde alınan bağışların irticai odaklara, şirketlere ve vakıflara aktarıldığı, vakıflarda toplanan paraların naylon fatura ve sahte gider belgeleri ile hesaplardan çekilerek siyasi faaliyetlerde harcandığı" iddialarını araştırdı. 
     
     Yılda 140 bin dolar vakfa 
     Müfettişler, Erdoğan’ın başkanlığı döneminde kurulan Belediye Zabıtası Dayanışma Vakfı mütevelli heyeti üyelerinin büyük bölümünün belediyede görevli üst düzey yöneticiler olduğunu belirledi. Vakıf Yönetim Kurulu Başkanı Ali Çolak’ın, aynı zamanda belediye zabıtasının bağlı bulunduğu Kontrol Daire Başkanı olduğunu saptayan müfettişler, Beyazıt Meydanı Çınaraltı’ndaki seyyar satıcılardan alınan işgaliye bedellerinin vakfa ait işletmeye aktarılması için belediyenin özel karar aldığını ortaya çıkardı. Vakfın belediyeyi yıllık ortalama 140 bin dolar zarara uğrattığı belirlendi. Vakfın, işgaliye bedellerini belediye meclisinin kabul ettiği oranlara göre değil, şifahi hesaplamalar sonucunda 2001’de aylık 740 milyon, 2002’de aylık 1 milyar lira olarak hesapladığı da anlaşıldı. Soruşturmada, vakfın 1996’dan bu yana gelirlerinin ortalama yüzde 95’inin bağışlardan elde edildiği ortaya kondu. Vakfın, yasaya aykırı olarak önce Zabıta Müdürlüğü bünyesinde aynı binada, daha sonra belediyenin birçok ihalesini kazanan Mustafa Albayrak’ın binasında faaliyet gösterdiği saptandı. Müfettişler, Albayrak’ın 2000’de vakfın kullandığı daireyi vakfa "hibe" ettiğini belirledi 



 SİYASET 















</TEXT>
</DOC>
