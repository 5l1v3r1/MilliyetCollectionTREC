<DOC>
<DOCNO> 54837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/30/spor/spo02.html </URL>
<DATE> 2001/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'GENÇLİK HATASI' 
</HEADLINE>
<TEXT>

Fenerbahçe ile dün 3.5 yıllık sözleşme imzalayan Fatih Akyel, "Hırsım ve gençliğim yüzünden bir takım olaylara karıştım, üzgünüm. Artık bu formaya layık olacağım" dedi 
     YUSUF KOBAL 

     FENERBAHÇE, dün nihayet Fatih Akyel ile sözleşme imzaladı. Akşam saatlerinde kulübe getirilen genç futbolcu Mallorca ile yapılan son görüşmelerin ardından 3.5 yıllık sözleşme yaptı. İmza törenine katılan Başkan Aziz Yıldırım, Fatih’in bu sezon nerede futbol oynayacağının bir hafta içinde çözüleceğini söylerken, Fenerbahçe’de forma giyme ihtimalinin de sinyallerini verdi. 
     YILDIRIM, Fatih’in geçmişte karıştığı bazı olayları unuttuklarını da kaydetti, "Biz o defterleri kapatıyoruz. Fatih o günün şartları içinde bir takım şeyler yapmış olabilir. Biz bir hedef koyduk. Kaliteli oyuncuları bünyemizde toplamak istiyoruz. Fatih de bir örnek. Umarım futbolu burada bırakır" dedi. Başkan Aziz Yıldırım, Fatih Akyel’in çok başarılı olacağını da ifade etti. 
     FATİH Akyel de Fenerbahçe’ye transfer olmayı kendisinin istediğini dile getirdi, "Sarı - Lacivertli forma için terimi akıtacağım. Gençliğimin ve hırsımın verdiği duygularla bazı istenmeyen olaylara karıştım. Kesinlikle camiaya karşı bir düşüncem olmadı" diye konuştu. Genç futbolcu daha sonra Fenerbahçe forması giyerek gazetecilere poz verdi. 
     
     Johnson’a kötü şaka 
     SARI - LACİVERTLİ ekip, Beşiktaş derbisinin hazırlıklarına dün yaptığı çalışmayla devam etti. Yağmur altında gerçekleşen antrenmana 16 futbolcu katıldı. Sakatlıkları bulunan Revivo, Ogün ve Rapaic’in tedavileri sürerken, Mert Meriç düz koşu yapmakla yetindi. Oyuncuların bir hayli neşeli olduğu gözlendi. 
     TEKNİK Direktör Mustafa Denizli’nin, Johnson’a şut çalışması sırasında hazırladığı sürpriz ise Fenerbahçeli oyuncuları kahkahaya boğdu. Denizli, Ganalı oyuncudan gol oluncaya kadar kaleye şut atmasını istedi. Johnson bir süre sonra yorgunluktan yere yıkıldı. Fenerbahçe çalışmalarını bugün de sürdürecek. 
     
     Bu kez oynayacak mı 
     FENERBAHÇE’NİN golcü futbolcusu Oktay, Beşiktaş’tan ayrıldıktan sonra Siyah - Beyazlı takıma karşı hiç forma giyemedi. Yıldız oyuncu, Siirt Jetpa, Gaziantep ve Trabzonspor’da oynarken, sakatlığı yüzünden Beşiktaş maçlarında bir türlü görev alamadı. Bu haftaki derbi maçı öncesi de sakatlığı bulunan Oktay, "İnsanların bu durumu yanlış anlamasından çekiniyorum. Bu yüzden hocam şans verirse oynamak istiyorum" dedi. 
     
     Okan atağı sürüyor 
     SARI - LACİVERTLİ yönetim, Fatih Akyel’in transferinden sonra Galatasaray’ın eski oyuncusu Okan Buruk için de girişimlerini sessiz sedasız sürdürüyor. Inter’de fazla forma şansı bulamayan tecrübeli orta saha oyuncusunu Fenerbahçe kadrosuna dahil etmek isteyen yöneticiler, gelecek sezon için İtalyan kulübü ile temaslarını yoğunlaştırdı. Fenerbahçe’nin Okan’ın transferi için hiçbir fedakarlıktan kaçmayacağı da belirtildi. 
     
     Rüştü’nün Avrupa hayali 
     FORMUNUN zirvesinde olan Sarı - Lacivertli takımın file bekçisi Rüştü, sezon sonunda Avrupa’ya gitmek istediğini söyledi. Tecrübeli kaleci, fenerbahce.org sitesinde yayımlanan röportajında, "Her transfer döneminde Avrupa’ya gideceğim konusunda haberler çıktı. Ama şimdiye kadar hiç bunu düşünmemiştim. Bu sezon sonu gidebilirim. İlk tercihlerim de İspanya, İngiltere ve Fransa ligleri. Çünkü İtalyan futbolu sıkıcı geliyor" diye konuştu. 
     



 SPOR 





















</TEXT>
</DOC>
