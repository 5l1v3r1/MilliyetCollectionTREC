<DOC>
<DOCNO> 93489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/03/son/soneko11.html </URL>
<DATE> 2002/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş'ten ''borç erteleme'' önerisine tepki... 
</HEADLINE>
<TEXT>

     Devlet Bakanı Kemal Derviş, Emek Platformu'nun, ''devlet borçlarının ertelenmesi'' önerisinin Türkiye'de düşünülmemesi gerektiğini bildirdi. 
     Bakan Derviş, yaptığı yazılı açıklamada, Bazı sendika yöneticileriyle dün akşamki yemekli toplantının ardından çıkan bazı haberlerde, düzeltilmesi gereken ciddi bilgi ve yorum hataları bulunduğunu bildirdi. 
     Sendika yöneticileriyle görüşmelerinde, ekonomiyle ilgili her konuda görüş alışverişinde bulunulduğuna işaret eden Bakan Derviş, açıklamasında şöyle dedi 
     ''Bu arada Emek platformunun, devlet borçlarıyla ilgili önerilerine de değinilmiş, bu kapsamda kendilerine, dünyada borç ertelemesine gitmiş bazı ülke örneklerinin bulunduğu, ancak bu uygulamanın bu ülkelere yarar sağlamadığı aktarılmıştır. 
     Türkiye'de bu yönde bir uygulamanın hiç bir şekilde düşünülmemesi gerektiği vurgulanarak, ekonomi yönetiminin de Emek Platformu'nun bu yöndeki önerilerini doğru bulmadığı belirtilmiştir.'' Bu arada, özellikle dış ticaret ve cari işlemler dengesinde, aslında çok olumlu gelişmelere de dikkat çekildiğini vurgulayan Bakan Derviş, açıklamasında ''ekonominin temel yapısındaki güçlenme, 2002 ilkbahar rakamlarında çok açık görülmektedir. İleriye dönük yeni bir güven ortamının oluşması durumunda, olumlu olan temel eğilimler yeniden güçlenebilecektir'' görüşüne de yer verdi. 
     
</TEXT>
</DOC>
