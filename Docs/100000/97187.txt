<DOC>
<DOCNO> 97187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/22/dunya/adun.html </URL>
<DATE> 2002/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine mi 11 Eylül 
</HEADLINE>
<TEXT>

New York’ta bir elektrik santralında çıkan yangın ve bunu izleyen 9 saatlik elektrik kesintisi kentte terör paniği yaşattı. Metro çalışmadı, binalar boşaltıldı, telefonlar kilitlendi 
     SEMA EMİROĞLU New York 

     11 Eylül saldırılarının ardından 10 ayı aşkın bir zaman geçmesine rağmen her an yeni bir terörist saldırı korkusuyla yaşayan New York’lular, önceki gün kent merkezi Manhattan’ın güneyindeki bir elektrik santralında meydana gelen yangını da terör eylemi sandılar ve ardından dokuz saat süren elektrik kesintisi nedeniyle, yine panik dolu saatler geçirdiler. 
     Elektrik kesintisi nedeniyle Manhattan’ın güneyine giden bütün metro seferleri dururken, havayı kalın bir duman tabakası sardı, mağaza ve lokantalar kapandı, eskiden Dünya Ticaret Merkezi’nin bulunduğu bölgenin çevresindeki semtler, yeniden karanlığa gömüldü. Yakınlarıyla haberleşmek isteyen New York’luların cep telefonlarına hücum etmeleri yüzünden, telefon hatları kilitlendi. Olayın terörle ilgisi bulunmadığı belirleninceye kadar bölgenin her köşesine polis memuru yerleştirildiği gözlendi, bazı binalar boşaltıldı. Bu arada trafik lambaları da devreden çıktı ve trafik polisleri, kentin doğu yakasından güneyine akan trafiği büyük ölçüde durdurdular. 
     Yangının, bir transformatörün alev almasından kaynaklandığı anlaşılırken, Belediye Başkanı Michael Bloomberg, akşama doğru yayınladığı açıklamada, "Bunun, bir kazadan başka bir şey olmadığı konusunda her türlü delil mevcut" dedi. 
     



 DÜNYA 











</TEXT>
</DOC>
