<DOC>
<DOCNO> 91397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/22/son/sondun12.html </URL>
<DATE> 2002/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Heathrow Havaalanı çalışanları arasında 6 kaçak var 
</HEADLINE>
<TEXT>

     Amerika Birleşik Devletleri'ne yönelik 11 Eylül saldırıları sonrasında öncelikli hedefler arasında bulunduğu belirtilen ve özel bir korumaya alınmasına gayret edilen Heathrow Havaalanı çalışanları arasında, 6 kaçağın bulunduğu belirlendi. 
     Söz konusu kişilerin, uçaklarda temizlikçi olarak çalıştığı belirtilirken, bu durumun Heathrow'da güvenliğin aslında ne kadar gevşek olduğunu bir kez daha ortaya koyduğu kaydedildi. 
     Kaçakların İngiltere'de kalabilmek için sahte belge kullandıklarını belirten polis sözcüsü, söz konusu kişilerin Heathrow havaalanındaki işlerine de aynı tür belgelerle girdiğinin tahmin edildiğini bildirdi. 
     Heathrow Havaalanı'nda görev yapan İnsan Kaçakçılığıyla Mücadele Birimi tarafından yapılan soruşturma ve baskınların ardından geldiği ve Havaalanı kadrolarında benzeri bir durmun olup olmadığının anlaşılabilmesi için soruşturmaların sürdürüldüğü belirtildi. 
     Yakalanan 6 kişinin sorgularının sürdüğünü de kaydeden polis teşkilatı sözcüsü, söz konusu kişilerin AAS adlı özel bir şirketin çalışanı olduğunu bildirirken, daha fazla yorum yapmaktan kaçındı. 
     Heathrow Havaalanı sözcüsü de, soruşturmayı polisin yürüttüğünü belirterek, konuyla ilgili herhangi bir açıklama yapmasının şu aşamada mümkün olmadığını vurguladı. 
     





</TEXT>
</DOC>
