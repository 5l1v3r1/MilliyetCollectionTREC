<DOC>
<DOCNO> 90332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/17/son/soneko06.html </URL>
<DATE> 2002/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Takım'ın biletleri elde kaldı 
</HEADLINE>
<TEXT>

     Milli Piyango İdaresi'nin, Dünya Kupasında çeyrek final mücadelesi veren A Milli Futbol takımımızın resminin yer aldığı 19 Haziran çekilişi biletleri ilgi görmedi. 
     Milli Piyango, A Milli Futbol takımımızın 48 yıl sonra Dünya Kupası finallerine katılması nedeniyle, 19 Haziran biletlerinde bu durumu sembolize etmek için milli takımımıza yer verdi. 
     600 milyar liralık büyük ikramiyenin devirli ikramiyelerle 
     birlikte 1.4 trilyon liraya çıktığı 19 Haziran çekilişine ilişkin biletler, 9 Haziran akşamı satışa çıktı. Ancak hafta sonu itibarıyle Milli Piyango İdaresi, Milli takımımızın resminin yer aldığı 19 Haziran biletlerinin sadece yüzde 37'sini satabildi. 3.5 trilyon liralık biletin 1 trilyon 298 milyar liralık bölümü elden çıkarılırken, bu şartlarda, biletlerin büyük bölümünün satılamayacağı da ortaya çıktı. Milli Piyango İdaresi Genel Müdürü İlham Küsmenoğlu, bilet satışlarındaki durgunlukta, Brezilya ve Kostarika maçlarında istenen sonucun alınamamasının etkili olduğunu düşündüklerini, ancak Milli takımımızın 2. tura yükselmesinden sonra da talep artışı olmadığını belirtti. Küsmenoğlu, ''Anlaşılan bu çekilişte Milli takım biletleri elimizde kalacak'' dedi. 
     





</TEXT>
</DOC>
