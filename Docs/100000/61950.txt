<DOC>
<DOCNO> 61950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/12/son/sonspo01.html </URL>
<DATE> 2002/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Özhan Canaydın, Galatasaray Başkanlığı'na resmen aday.. 
</HEADLINE>
<TEXT>

     Galatasaray'da, Mart ayında yapılacak olağan genel kurul öncesinde, eski yöneticilerden Özhan Canaydın başkanlığa aday olduğunu açıkladı. 
     Radison SAS Oteli'nde, ''Galatasaray Arama Konferansı'' adı altında bir toplantı düzenleyen Özhan Canaydın, Galatasaray Kulübü İkinci Başkanı Fatih Altaylı, yöneticiler Yiğit Şardan, Özcan Çetinsoy, eski başkanlardan Faruk Süren, Alp Yalman ve eski yöneticilerden Ali Dürüst ile Celal Gürcan gibi sarı-kırmızılı camianın önde gelen isimleriyle bir araya geldi. 
     Canaydın, burada yaptığı açıklamada, Mart ayındaki kongrede aday olacağını belirterek, ''Adaylığımı bu akşam resmen açıklıyorum'' dedi. 
     Türkiye'de bir sportif kulüpte, ''Galatasaray Arama Konferansı'' organizasyonuyla bir ilke imza attıklarını ifade eden Özhan Canaydın, ''Galatasaray'ın ileriye dönük 10 senesinde neler yapabileceğimizi tüm camia olarak bir araya gelip, konuşacağız. 13 Ocak Pazar günü de, raporumuz ortaya çıkacak. İkinci bir adım olarak da, 8 Şubat'ta bir günlük karar konferansı düzenleyeceğiz. Daha sonra bu toplantılardan elde edilecek kararları bir rapor halinde Galatasaray Kulübü Divan Kurulu'na sunacağız. Başkanlığa kim gelirse gelsin, bunlardan faydalanabilir'' diye konuştu. 
     Özhan Canaydın, konferans öncesinde İkinci Başkan Fatih Altaylı, eski başkanlar Faruk Süren ve Alp Yalman ile uzun süre sohbet etti. 
     Daha sonra hep birlikte toplantının yapılacağı salona girdiler. 
     Basına kapalı olarak gerçekleştirilen konferans, 13 Ocak Pazar günü sona erecek. Konferansa Galatasaray camiasının önde gelen isimlerinden 70 kişinin katıldığı bildirildi. 
     






</TEXT>
</DOC>
