<DOC>
<DOCNO> 62808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/17/son/sonspo15.html </URL>
<DATE> 2002/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Briegel'den aynı taktik "Beşiktaş favori.." 
</HEADLINE>
<TEXT>

     Trabzonspor Teknik Direktörü Hans Peter Briegel, hafta sonunda kendi sahalarında Beşiktaş ile yapacakları karşılaşmada, siyah-beyazlı takımın favori görüldüğünü söyledi. 
     Briegel, Mehmet Ali Yılmaz Tesisleri'nde düzenlediği basın toplantısında, Beşiktaş'ın ligin ilk yarısının son 7 maçını galibiyetle kapadığını anımsatarak, ''Beşiktaş son dönemlerin takımı. 
     Son maçlarda alınan sonuçlar değerlendirildiğinde favori görülüyorlar'' dedi. 
     Daha önce Fenerbahçe maçında da sarı-lacivertli takımı favori gördüğünü, ancak bu maçta rakiplerini yendiklerinin anımsatılması üzerine Briegel, ''O zaman bunu söylemiş olabilirim ama biz daha genç bir takımız. Beşiktaş daha tecrübeli bir ekip. Ama tüm bunlarda bizim maçı kazanamayacağımız anlamında yorumlanmasın'' diye konuştu. 
     Ligin ikinci yarısının ilk maçını kuvvetli bir takıma karşı oynamalarının ise bir avantaj olacağını ifade eden Briegel, şöyle devam etti 
     ''Takım olarak hazır olduğumuzu düşünüyorum. Kamp çok olumlu geçti. Brezilyalı oyuncular takıma geç katıldılar. Onların eksikliklerini gidermeye çalıştık. Şu an yüzde 80-90 hazır haldeler. 
     Futbolcular bu maçın bilincindeler ve çok iyi konsantre olacaklar. Bu maçtan hiçbir korkumuz yok. Arzu ettiğimiz olumlu sonuçları alacağımızı düşünüyoruz.'' Bir gazetecinin, ''Daha önce Beşiktaş'ta görev yaptınız. 
     Türkiye'ye sizi tanıtan takım Beşiktaş oldu. Maç öncesi neler hissediyorsunuz'' sorusu üzerine Briegel, ''Çok gerçekçi duygularımla söylüyorum, eğer bu maçı kaybedersek çok üzüleceğim, kazandığımız zamanda çok fazla sevineceğim'' yanıtını verdi. 
     Genç bir takım olduklarını ve takımdaki dalgalanmaları ligin ikinci yarısında ortadan kaldırmayı arzu ettiklerini ifade eden Alman çalıştırıcı, ''İkinci yarı bunu kontrol altına alıp, istikrarlı bir çizgi yakalamak istiyoruz. Takıma Bushaj'ı da kattık. Bu oyuncu forvette bize güç katacaktır. Ekonomik olması durumunda da 1 oyuncuyu daha kadromuza dahil etmek istiyoruz'' diye konuştu. 
     
     Bushaj'ın durumu 
     Teknik direktör Briegel, Bushaj'ın sakatlığının düzelmeye başladığını ve takımla birlikte çalışmalara katılacağını söyledi. 
     Briegel, Beşiktaş karşısında da bu futbolcunun görev yapabileceği ümidini taşıdığını ifade ederek, ''Ancak oyun başında mı görev yapar, yoksa daha sonra mı, buna daha sonra karar vereceğiz'' dedi. 
     Hans Peter Briegel, kaleci Metin ve Bülent'in ise sakatlıklarının düzeldiğini ve bu oyuncuların hafta sonundaki karşılaşmada forma giyebileceklerini belirtti. 
     Alman teknik adam, futbolda her an herşeyin değişebileceğini de ifade ederek, ''Bir çalıştırıcının yeni sezon hazırlıklarını şimdiden yapması gerekiyor. Ancak alıncak sonuçlar teknik adamın görevini etkileyebiliyor. Geleceğe yönelik ben de düşünebilirim. Ama kısa sürede herşey değişebiliyor. Ama inandığım, güvendiğim konulardan biri şampiyonluk yaratacak bir takım mümkün, hatta büyük harcama yapmadan da böyle bir takımı yaratılabilir'' diye konuştu. 
     Briegel, hafta sonundaki karşılaşmanın teknik adamlar arasında değil de kulüpler arasındaki bir mücadele olarak algılanması gerektiğini sözlerine ekledi. 
     






</TEXT>
</DOC>
