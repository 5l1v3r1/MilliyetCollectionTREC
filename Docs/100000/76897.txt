<DOC>
<DOCNO> 76897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/07/guncel/gun06.html </URL>
<DATE> 2002/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Mars’ta bitkisel hayat izleri 
</HEADLINE>
<TEXT>

Pathfinder uzay aracından gelen fotoğrafları inceleyen bilim adamaları iki yerde klorofil izine rastlandığını açıkladı 
     DIŞ HABERLER SERVİSİ 

     Amerikalı bilim adamları, kızıl gezegen Mars’ta hayat olabileceğine dair yeni bulgular saptadı. NASA’nın 1997’de Mars’a gönderdiği Pathfinder uzay aracının indiği bölgeden gönderdiği fotoğrafları ayrıntılı olarak inceleyen bilim adamları renk analizlerinden Mars toprağında bitkilerin kullandığı klorofil maddesinin olabileceği sonucunu çıkardı. NASA Ames Araştırma Merkezi’nden Dr. Carol Stoker, elde ettikleri bulguları gelecek hafta yapılacak astrobiyoloji konferansına sunacaklarını söyledi. Mars’ın Ares Vallis bölgesine inen Pathfinder son derece hassas kameralarla binlerces renkli fotoğraf çekerek dünyaya göndermişti. 
     
     Daha önce de rastlanmıştı 
     Daha önce klorofil izine rastlanmış ancak bunun yanlış değerlendirme olduğu bildirilmişti. Dr. Stoker, Ares Vallis bölgesinde 6 noktanın ilginç renk tayfları oluşturduğunu ancak 2 yerde klorofil izine rastladıklarını belirtti. Bu 2 noktanın fotoğraflarını bilgisayarda yüksek çözünürlükte analizlerden geçirdiklerini anlatan Dr. Stoker, renk tayfında klorofile işaret eden kırmızı rengi çok net belirlediklerini açıkladı. 
     



 GÜNCEL 

























</TEXT>
</DOC>
