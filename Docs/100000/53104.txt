<DOC>
<DOCNO> 53104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/19/son/sontur13.html </URL>
<DATE> 2001/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Mumcu ''Genel Başkan üslubumun yakışıksız olduğunu söyledi'' 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, kamuoyunda tartışma yaratan açıklamalarda bulunan ANAP Genel Başkan Yardımcısı Erkan Mumcu ile İstanbul'da biraraya geldi. 
     Yılmaz, ikamet ettiği Beykoz Konakları'na saat 12.00 sıralarında gelen Mumcu'yu kabul etti. 
     Erkan Mumcu, görüşme öncesi, Atatürk Havalimanı'nda gazetecilerin sorularını yanıtladı. 
     Mumcu, gazetecilerin ''son günlerde gelişen olaylar sonrası ANAP Genel Başkanı Mesut Yılmaz'ın 'görevden ayrılması' yönünde mesaj gönderdiği'' iddialarını hatırlatmaları üzerine, kendisine böyle bir talep gelmediğini belirterek, ''Sayın Yılmaz'la diyaloğum mesajla haberleşmeden daha ileridir'' dedi. 
     ''Üslubunun tartışıldığını, üslubunun tartışılabilir bir şey olduğunu kendisinin de kabul ettiğini'' kaydeden Mumcu, şunları söyledi 
     ''Doğrusu geriye baktığımda o üslup içinde söylenmemesi gerektiğini ben de kabul ediyorum. Ama niye hiç ne söylediğim düşünce olarak, ne ifade ettiğim, neyi önerdiğim, bunun bugünkü Türkiye'nin hangi ihtiyacına karşılık geldiği konuşulmadı Bunu da şaşkınlıkla karşılıyorum.'' ''Her türlü eleştiriye açık bir çözüm raporu ortaya koyduklarını'' ifade eden Mumcu, ''Hiç kimse bu içeriğe ilişkin bir şey söylemedi. 
     Herkes üsluba yönelik...'' diye konuştu. 
     Erkan Mumcu, tartışma yaratan sözleriyle ''Başbakan Bülent Ecevit'in şahsını hiçbir zaman hedef almadığını'' bildirdi. 
     Mumcu, ANAP Genel Başkanı, Devlet Bakanı ve Başbakan Yardımcısı Mesut Yılmaz ile Beykoz Konakları'nda yaptığı yaklaşık 1.5 saatlik görüşmenin ardından, çıkışta gazetecilerin sorularını yanıtladı. 
     Görüşmede, geçen haftanın olaylarını konuştuklarını ve İzmir'de Başbakan Ecevit'le ilgili söylediği sözlerin de gündeme geldiğini belirten Mumcu, şöyle devam etti 
     ''Bunun daha çok hangi psikoloji içinde söylendiğini, daha çok nasıl bir arka planın var olduğunu anlattım. Kendisi, tabii bundan hoşnut olmadığını bana ifade etti. Sayın Genel Başkan, özellikle üslubumun yakışıksız olduğunu dolayısıyla bunun koalisyon ortakları arasında gereksiz bir hassasiyet yarattığını söyledi. 
     Ben de üslubum konusunda eleştirileri kabul edebileceğimi, ama görüşlerim konusunda başından beri parti tarafından benimsenmiş görüşleri ifade ettiğimi söyledim. Sonuç itibariyle görüşlerimden, söylediklerimden çok, belki aykırı niteliğinden dolayı üslubumun akılda kaldığını görüyorum ve bu üslubun geriye bakınca, düşününce incitici bir üslup olabileceğini ben de kabul ediyorum. Dolayısıyla keşke olmasaydı, üslup odaklı bir tartışma yaşamasaydık. Bu gerginliği sürdürmememizin yararlı olacağını düşünüyoruz ve sürdürmeme eğilimindeyiz.'' 
     
     Tartışmaya nokta 

     Mumcu, gazetecilerin bu konuda sorularını sürdürmeleri üzerine, ''Bu tartışmayı burada noktalıyoruz'' dedi. 
     ''Sözlerinizin parti görüşü olduğunu Sayın Mesut Yılmaz da kabul ediyor mu '' şeklindeki soru üzerine Mumcu, şunları kaydetti 
     ''Sayın Genel Başkan'a ilişkin şeyleri izin verirseniz ben yapmayayım, sözleri söylemeyeyim... Ancak 'bu tartışmayı, polemiği uzatmanın hiçbir yararı olmayacağını, sonuçta bizim özellikle ortaya koyduğumuz çözüm paketiyle uzlaşma aradığımızı, uzlaşmaya en çok ihtiyaç duyduğumuz alanda bizim başlattığımız bir polemiğin bir katkı sağlamayacağını' ifade etti. Ben de kendisine hak veriyorum.'' Erkan Mumcu, ''bu tartışma sürecinin kendi sözleriyle başlamadığını'' savunarak, sözlerini şöyle sürdürdü 
     ''Bu süreç daha öncesinde DSP'li bazı bakanların sözleriyle, girişimleriyle başlamıştır. Ama uzatmak istemiyorum. 'Kim haklıydı, kim haksızdı' tartışmasının bir önemi yok. 
     Ben sözlerimle, yorumlarımla Sayın Başbakan'ın şahsını hiçbir zaman hedef almadım. Sayın Başbakan'ın görüşlerini hedef aldım, şahsını incitecek bir şey söylemek kastında hiçbir şekilde olmadım. 
     Sadece bir görüşü, bakış açısını eleştirdim. Bu da siyaset içerisinde olağan bir durum olarak algılanmalıdır. Ancak üslubumun incitici olduğunu kabul ediyorum, bundan dolayı da üzüntü duyduğumu ifade ediyorum. Siyasette koalisyon ortakları arasında farklı görüşlerin olması doğaldır.'' 
     
     İletişim kazası 

     ''Görüşler yerine hala üslubun tartışıldığını ve bunu anlayamadığını, Genel Başkan Yılmaz'ın 'görüşlerinin içeriği' konusunda kendileriyle mutabık olduğunu ve bu konuda bir sorun olmadığını'' dile getiren Mumcu, şunları söyledi 
     ''Ama zaten kamuoyu da ya da başka insanlar da görüşlerimizin içeriğini tartışmıyorlar. Maalesef tartışmıyorlar. Sonuçta 15 gündür iletişimini kurmaya çalıştığımız bir 'çözüm raporu'nun, sadece Sayın Başbakan'ı ilgilendiren bir üslup sorununda iş odaklandı. Demek ki bazen böyle iletişim kazaları olabiliyor.'' ''Yaşananların bir koalisyon sorununa dönüşmeyeceğini'' vurgulayan Mumcu, ''Türkiye'nin meseleleri küçük meseleler değil, Türkiye küçük bir ülke de değil. Bir siyasetçinin siyasi eleştirisiyle ortaya çıkan durumun bir koalisyon sorunu olabileceğini düşünmek, zaten çok sağlıklı bir şey değil. Polemiği ortadan kaldıran bir yaklaşımı ortaya koymak ve bu işi bitirmek lazım'' dedi. 
     ''Görevden ayrılmanız konuşuldu mu '' sorusunu ''Hayır, hiç böyle bir şey konuşulmadı'' şeklinde yanıtlayan Mumcu, bir başka soru üzerine de Başbakan Ecevit ile görüşmediğini bildirdi. 
     






</TEXT>
</DOC>
