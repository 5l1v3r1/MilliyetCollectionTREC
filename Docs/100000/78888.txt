<DOC>
<DOCNO> 78888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/17/son/soneko08.html </URL>
<DATE> 2002/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'e tuz ihracatına çatışma engeli... 
</HEADLINE>
<TEXT>

     Ekonomik krizin iç piyasadaki tuz talebinde neden olduğu daralma tuz üreticilerini dış ticarete yöneltti. Ancak, Türkiye'nin tuz ihtiyacının yüzde 40'ını karşılayan Cihankur Sanayi ve Ticaret A.Ş'nin 2002 yılında İsrail'e yapacağı yıllık 2 bin 500 tonluk tuz ihracatı, İsrail-Filistin çatışması nedeniyle iptal edildi. 
     Konya'nın Cihanbeyli İlçesi'nde 25 yıldır faaliyet gösteren bölgenin en büyük tuz üreticisi Cihankur Tuz Fabrikası'nın yetkilileri, yaşanan ekonomik krizden bir çok sektör gibi tuz üreticilerinin de etkilendiğini söylediler. 
     Fabrikanın geçen yıl 40 bin tonu mekanik, 40 bin tonu da rafine olmak üzere toplam 80 bin ton tuz üretimi yaptığını anlatan yetkililer, ekonomik sıkıntıların etkilediği iç piyasada, azalan talep nedeniyle bu yıl üretimin yüzde 10 daha düşük gerçekleşmesinin beklendiğini belirttiler. 
     İç piyasadaki daralmayı yapılacak ihracatlarla telafi etmeyi planladıklarını dile getiren yetkililer, şunları kaydetti 
     ''İsrail'deki firmalarla tuz satışı konusunda ön görüşmelerimiz oldu. Bunlardan olumlu cevaplar aldık. İsrail'e yılda yaklaşık 2 bin 500 ton tuz ihracatı yapmayı düşünürken aniden çıkan İsrail-Filistin çatışması her şeyi alt-üst etti. Firmalar çatışma nedeniyle tuz alımından vazgeçtiler. Çatışma ortamı bankacılık işlemlerinden, ürün satışlarına kadar pek çok ekonomik ilişkiyi olumsuz yönde etkiliyor. 
     Çatışmadaki bir bölgede tuzun öncelikli ihtiyaç maddesi olmadığını düşünen firma sahipleri taleplerini dondurdular. Biz de ihracat için bölgede sıcak çatışmanın sona ermesini bekliyoruz.'' Tuzun çok ucuz bir tüketim maddesi olmasına rağmen tüketiminin krizden etkilenebildiğini ifade eden yetkililer, ''Vatandaş kaliteli tuz yerine ucuz mekanik tuzları tercih ediyor. Tüketicinin de bilinçli olması gerekiyor. Orta Asya'daki Türk Cumhuriyetleri de ucuz olması nedeniyle mekanik tuzları tercih edince rafine tuz için düşündüğümüz ihracat bizi hayal kırıklığına uğrattı'' dediler. 
     





</TEXT>
</DOC>
