<DOC>
<DOCNO> 63417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/21/son/soneko15.html </URL>
<DATE> 2002/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Oral "Yıl sonu itibariyle 39.8 katrilyon lira vergi tahsil edildi" 
</HEADLINE>
<TEXT>

     Maliye Bakanı Sümer Oral, 2001 yılı sonu itibariyle 39.8 katrilyon vergi tahsilatı gerçekleştirildiğini bildirdi. 
     İstanbul Sanayi Odası İSO Başkanı Tanıl Küçük ile Yönetim Kurulu Üyeleri bugün, Maliye Bakanı Sümer Oral'ı makamında ziyaret ederek bir süre görüştü. 
     Görüşmenin ardından gazetecilere bir açıklama yapan ve sorularını yanıtlayan Maliye Bakanı Oral, görüşmede ekonomik sorunları ele aldıklarını, daha çokta sanayi ile üretimin sorunlarının görüşüldüğünü bildirdi. 
     Yatırım ve üretim hevesinin tekrar canlandırılması gerektiğini belirten Bakan Oral, temel meselenin üretim ve yatırımın canlandırılması olduğunu ve bu hedefin canlandırılması üzerinde durduklarını kaydetti. 
     2002 yılının henüz 20 gününün geride bırakıldığına dikkat çeken 
     Oral, ancak 2002 yılına ekonomik bakımdan çok daha olumlu ve sağlam bir çizgi içinde girildiğini söyledi. 
     Özellikle mali politikalar ve bütçe üzerinde son derece etkin bir uygulama yapıldığını ve hedeflerin üzerinde gerçekleşmeler sağlandığını belirten Oral, şunları kaydetti 
     ''Biz 2001 yılının gelir ve vergi rakamlarını kesin şekilde elde ettik. Harcamalar bu ayın sonu itibariyle mahsup işlemleri olduğu için kesin rakamı ortaya çıkarmada biraz vakit alacak, ama Kasım sonuçları itibariyle dediğimiz rakamlar çok daha olumlu gerçekleşecek. Vergi gelirlerimiz de öngördüğümüz Kasım sonuçları itibariyle yıllık hedef olarak düşündüğümüz rakamın da üzerinde gerçekleşti. 
     Bilindiği gibi bütçe ile 37.7 katrilyonluk bir vergi hedefi öngörülmüştü. Daha sonra bunu 38.8 civarında öngörmüştük. Ama yıl sonu itibariyle 39.8 katrilyon vergi geliri tahsil edilmiştir. Bu da gösteriyor ki 2001 yılında faiz dışı bütçe fazlası, ki programın kredibilitesi bakımından son derece önemlidir. Öngörülen 11.4 katrilyonun bir hayli üzerinde gerçekleşecektir.'' Bütçe hedeflerinin beklenenin üzerinde gerçekleşmesinde hem ekonomide yaşanan olumlu havanın, hem de 2002 yılı bütçesinin sağlam temeller üzerine oturmasından kaynaklandığını da belirten Bakan Oral, bu ekonomik politikalarının esas amacının 2002'ye daha sağlam ve olumlu bir havayla girmek olduğunu kaydetti. 
     Ancak, 2002'de de işi son derece sıkı ve ciddi ele almak gerektiğini belirten Oral, bütçe ve maliye politikalarının kararlılıkla uygulanması gerektiğini bildirdi. Oral, ''2002 sonunda da bugün olduğu gibi hedeflerin yakalanması halinde Türk ekonomisinin çok daha rahat bir ortama kavuşacağı kesindir'' dedi. 
     






</TEXT>
</DOC>
