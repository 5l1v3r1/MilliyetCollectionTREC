<DOC>
<DOCNO> 52461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/15/son/soneko22.html </URL>
<DATE> 2001/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İş Tim "Turkcell, tekelci anlayışını ısrarla devam ettiriyor" 
</HEADLINE>
<TEXT>

     Turkcell'in Ulusal Dolaşım konusunu yargıya götürme kararından sonra, İş Tim de yazılı bir açıklama yaparak Telekomünikasyon Kurumu'nun yetkisini tanımayan Turkcell'in tekelci anlayışını ısrarla devam ettirdiği iddiasında bulundu. 
     İş-Tim Telekomünikasyon Hizmetleri A.Ş.'den yapılan yazılı açıklamada, Telekomünikasyon Kurumu'nun Ulusal Dolaşım konusunda anlaşmaya varılması için GSM operatörlerine tanıdığı sürenin bugün sona erdiği hatırlatıldı. 
     Aria'nın, sektörde rekabet ortamının yaratılması için çok önemli olduğuna inandığı açıklama sonrası rakip operatörlerle anlaşabilmek için bütün gayretiyle çalıştığı vurgulanan açıklamada, şu görüşlere yer verildi 
     ''Ancak, rekabete hazır olmayan ve Aria'nın sektöre girişine kadar piyasada yalnız olmaktan yarar sağlayan Turkcell ve Telsim, Telekomünikasyon Kurumu'nun kararı çerçevesinde Aria ile anlaşmaya yanaşmadı. Bugünkü açıklamasıyla Telekomünikasyon Kurumu'nun yetkisini tanımadığını ifade eden Turkcell, tekelci anlayışını ısrarla devam ettirmektedir.'' Turkcell'in uzlaşmaz bir tutum sergilemeye başladığı, rekabet ortamının yaratılmasını engellemeye çalıştığı öne sürülen açıklamada, cep telefonu kullanıcılarının özgürlüklerinin kısıtlandığı ve rekabetten yararlanamadıkları bu ortamın değişmesi için Telekomünikasyon Kurumu'na büyük görev düştüğü vurgulandı. 
     Açıklamada, yasal hakların engellendiği dile getirilirken, verilen sözlerin yerine getirilmesinde yaşanan gecikmenin sadece müşterilerin değil, telekomünikasyon sektörünün ve ülke ekonomisinin de zararına olduğu belirtildi. 
     






</TEXT>
</DOC>
