<DOC>
<DOCNO> 60235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/02/son/sontur10.html </URL>
<DATE> 2002/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Özal'ın helikopteri taksi oldu 
</HEADLINE>
<TEXT>

     Devlet Hava Meydanları İşletmesi Genel Müdürlüğü DHMİ , 8'inci Cumhurbaşkanı Turgut Özal'ın, Çankaya Köşkü ile Esenboğa Havalimanı arasında gidiş-dönüş için kullandığı helikopterleri, "taksi" yaptı. 
     Helikopterler, Türkiye'nin her yanına saatte 1000 dolardan yaklaşık 1.5 milyar lira yolcu taşımaya başladı. 
     DHMİ'den edinilen bilgiye göre, ikmal amaçlı olarak kullanılan ve bir süre önce satışa çıkarılan ancak, alıcı bulamaması nedeniyle elde kalan söz konusu helikopterler, ilan edilen bedellerin ödenmesi koşuluyla kamu ya da özel kişi ve kuruluşların kullanımına sunuldu. 
     DHMİ, çift motorlu 2 adet AS 355 F-2 tipi helikopterlerle gerçekleştirilecek hava taksi hizmeti kapsamında Türkiye'nin her yanına yolcu taşıyacak. 
     Otopilotlu, 2 pilot artı 4 yolcudan oluşan hava taksiler, saatte 210 kilometre hız yapıyorlar ve aralıksız 3 saat 45 dakika süreyle havada kalabiliyorlar. 
     SAATİ 1000 DOLAR DHMİ'den edinilen bilgiye göre, yolcu başına 1 saatlik uçuş 1000 dolar, foto-film çekimi 1100 dolar, ambulans hizmetlerinin bedeli ise 800 dolar düzeyinde. 
     Ankara merkez olmak üzere bir saat 30 dakikalık ikmalsiz gidiş-dönüş mesafesinde Nevşehir, Aksaray, Kayseri, Konya, Afyon, Eskişehir, Sakarya, Zonguldak, Bartın, Kastamonu ve Yozgat bulunuyor. 
     İki saatlik uçuş mesafesinde İstanbul, Antalya, Adana, Sinop, Samsun, Sivas, Adana bulunurken, üç saatlik uçuş mesafesinde ise İzmir, Muğla, Tekirdağ, Trabzon, Erzurum, Malatya, Elazığ illeri yer alıyor. 
     






</TEXT>
</DOC>
