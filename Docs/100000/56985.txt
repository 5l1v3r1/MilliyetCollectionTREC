<DOC>
<DOCNO> 56985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/13/son/sondun03.html </URL>
<DATE> 2001/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail, Arafat ile tüm ilişkilerini kesme kararı aldı 
</HEADLINE>
<TEXT>

     İsrail Güvenlik Kabinesi, Filistin Lideri Yaser Arafat'ı meydana gelen saldırı dalgasının doğrudan sorumlusu olmakla suçladı. 
     Kabine'den yayımlanan resmi bildiride, ''İsrail hükümeti, Yaser Arafat'ı meydana gelen saldırıların doğrudan sorumlusu olarak görmektedir. Bu yüzden Arafat ile artık ilişkisini kesmiştir. İsrail ordusu Batı Şeria ve Gazze Şeridi'ndeki kentlerde tutuklamalar yapmak ve silah ele geçirmek amacıyla hızla harekete geçecektir. Savunma yetkilileri, Hamas, İslami Cihad ve diğer Filistinli terör örgütleri ile mücadele konusunda en kısa sürede kabineye planlarını sunacaklardır'' denildi. 
     Bu arada İsrail Adalet Bakanı Meir Sheetrit, Filistin Lideri Yaser Arafat'ın İsrail açısından Ortadoğu barış süreci için artık bir partner olmadığını belirtti. 
     Bakan Sheetrit basına yaptığı açıklamada, ''Arafat'ı artık barış süreci için bir partner olarak görmüyoruz. Bundan böyle sadece kendimize güvenebiliriz. Bunun için İsrail ordusu terörü kökünden kazıma yönünde talimat aldı'' dedi. 
     Bakan, önümüzdeki günlerde Filistinlilerle güvenlik görüşmeleri yapmayı düşünmediklerini de söyledi. 
     Bakan Sheetrit, buna karşın Filistin Yönetimi'ni devirme gibi bir niyetleri olmadığını kaydetti. 
     İsrail Hükümeti Sekreteri Gideon Saar da, ''Arafat'a ve diğer kişilere saldırma yönünde hiçbir talimat yoktur'' dedi. 
     Bu arada hükümet kaynakları, İşçi Partili bakanlar, Dışişleri Bakanı Şimon Peres ile Ulaştırma Bakanı Efrahim Sneh'in Arafat'la tüm ilişkileri kesme kararına karşı olduklarını açıkladılar. 
     -İSRAİL TANKLARI RAMALLAH VE REFAH'A GİRDİ- İsrail helikopterlerinin füze saldırısında bulunduğu Ramallah kentine, daha sonra karadan İsrail tankları akın düzenledi. 
     Güvenlik yetkilileri, İsrail askerlerinin kentte Arafat'ın bürosunun yakınlarındaki bir radyo vericisinin bulunduğu bir Filistin bürosunu işgal ettiğini belirtti. 
     Yetkililer, tankların ise kentin güney girişindeki Filistin güvenlik güçlerine ait bir mevziyi yoğun havan topu ateşine tuttuğunu ve İsrail askerleriyle Filistin polisi arasında çatışma yaşandığını, bu olaylar sonucunda ölü veya yaralı bulunmadığını bildirdi. 
     Bu arada Gazze Şeridi'nin güneyindeki Refah kentine İsrail tankları ile buldozerler girdi. 
     Filistin güvenlik yetkilileri, tanklar ile buldozerlerin ''birkaç yüz metre içeri girdiğini'' ve kentin Tal el-Sultan adlı banliyösünde bir polis merkezi önünde mevzilendiklerini ve ''tankların yerleşim birimlerine doğru ateş açtıklarını'' ölü veya yaralı bulunmadığını kaydetti. 
     






</TEXT>
</DOC>
