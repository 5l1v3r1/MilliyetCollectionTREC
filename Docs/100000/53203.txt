<DOC>
<DOCNO> 53203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/20/son/sondun12.html </URL>
<DATE> 2001/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazeteciler ölüme adım adım böyle gitti 
</HEADLINE>
<TEXT>

     Afganistan'da öldürülen 4 gazetecinin bulunduğu konvoy Celalabad kentinden başkent Kabil'e giderken, başkentin yaklaşık 56 kilometre doğusundaki Serobi kasabası yakınında durduruldu. 
     Reuters muhabirlerini taşıyan aracın şoförü Ashikuallah, Sorebi yakınındaki yol kenarında bekleyen 6 silahlı kişinin konvoydaki ilk üç araca durması için el salladığını, araçlardan biri hızla yoluna devam ederken, diğer iki aracın durduğunu anlattı. 
     Ashikuallah'a göre, ellerinde silah bulunan uzun elbiseli, sakallı ve sarıklı kişiler, konvoydakileri Taliban ile çatışma olduğunu söyleyerek ileri gitmemeleri konusunda uyardı. Ancak tam bu sırada Kabil'den gelen otobüsün şoförü yolun güvenli olduğunu söyleyince, bu kişilerin hırsız olacağını düşünen araç sürücüleri uzaklaşmaya çalıştı, ancak silahlı kişilerce engellendi. 
     Daha sonra silahlı kişilerin bütün gazetecilerin araçlardan çıkmasını istediğini ve onları dağa tırmanmaya zorladığını, gazetecilerin itirazı üzerine silahlı adamların gazetecileri döverek onlara taş attığını anlatan Ashikuallah, silahlı kişilerin, ''Taliban'ın bittiğini mi düşünüyorsunuz Güç hala bizde ve intikamımızı alacağız'' dediğini söyledi. 
     Ashikuallah, silahlı kişilerin bu sözlerinin ardından İtalyan kadın gazeteci ve erkek gazetecilerden birini vurması üzerine şoförlerin kaçtığını, Afgan tercüman Humin'in geride gazetecilerle kaldığını söyledi. 
     Hızla olay yerinden uzaklaşan araçlardaki kişilerin Celalabad'a döndüğünü ve konvoyda geride kalan diğer araçtakileri uyardığı, araçların döndüğünü gören diğer gazetecilerin de geri dönmeye karar verdiği belirtildi. 
     Celalabad'daki Taliban muhalifi komutanlardan Hacı Şerşah da saldırının olduğu yerde biri kadın 4 kişinin cesedini gördüklerini söyleyen görgü tanıklarıyla konuştuğunu, köylülerin dün bütün gün, araçlara silahlı saldırıların da aralarında bulunduğu çok sayıda saldırı olduğunu anlattığını kaydetti. 
     Şerşah, gazetecileri öldüren kişilerin Taliban ya da kendi savaşçıları olmadığını, onların hırsız olduğunu, bu kişilerin suçu Taliban'a atmak istediğini ve çok sayıda insanı soyduğunu da söyledi. 
     Aynı bölgede dün gazetecilerin öldürülmesinden bir gün önce bir Fransız gazetecinin soyulduğu, gazeteciler öldürüldükten saatler sonra da uğradığı saldırıda üzerinde iki kurşun deliği bulunan bir aracın Celalabad'a vardığı bildirildi. 
     






</TEXT>
</DOC>
