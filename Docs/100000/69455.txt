<DOC>
<DOCNO> 69455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/25/son/sonspo12.html </URL>
<DATE> 2002/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan gazetelerinden Hakan'a övgü... ''Anahtar oyuncu'' 
</HEADLINE>
<TEXT>

     İtalya 1. Futbol Ligi'nde A.C Parma takımı deplasmanda Piacenza'yı 3-2 yenerek rahat bir nefes aldı. 
     Hakan Şükür'ün İnter'den transfer olduğu ocak ayında düşme noktasında bulunan Parma, şu anda 30 puanla 10'unculuğa çıktı. Kendisi gibi ligde kalma mücadelesi veren Piacenza'yı deplasmanda 3-2 yenen Parma'da Hakan Şükür, 90 dakika forma giydi. 30 yaşındaki Türk futbolcu, gol atamamasına rağmen, gösterdiği performansla bugünkü spor gazetelerince en yüksek puanı alan futbolculardan oldu. 
     Ülkenin en yüksek tirajlı spor gazetesi La Gazzetta dello Sport, 7 puan verdiği Hakan Şükür için ''Eşi bulunmaz. Gol atamadı ama kişisel başarısıyla buna layık oldu'' yorumunda bulundu. 
     Gazete, ayı zamanda Micoud ile birlikte Hakan Şükür'ü ''anahtar futbolcu'' olarak gösterdi. 
     Corriere dello Sport gazetesi de Hakan'ın ilerideki takım arkadaşı Di Vaio ile çok iyi anlaştığını belirtti. 
     Öte yandan, 24. haftası tamamlanan ligin zirvesi hemen her hafta değişiyor. Şampiyonluk yarışı veren İnter, Roma ve Juventus arasında her hafta değişen liderlik, bu hafta İnter'e geçti. 49 puanla lider olan İnter'i, aynı puanla Roma ve 1 puan farkla Juventus izliyor. 
     Emre ve Okan'ın sakatlıklarından dolayı kadroda yer almadığı İnter, kendi sahasında oynadığı maçta Udinese'yi 3-2 yenmişti. Ligin altlarında ise Lecce'ye 2-1 yenilen Fiorentina'nın adım adım 2. lige doğru gittiği gözleniyor. 
     Bu arada Milan, deplasmanda lig sonuncusu Venezia'yı 4-1 yenerek, 2 ay aradan sonra ligde ilk galibiyetini aldı. Ümit Davala'ya, kırmızı siyahlıların kadrosunda olmasına rağmen teknik direktör Ancelotti tarafından şans verilmedi. Milan, ligde 38 puan ile 6. sırada bulunuyor. 
     Gol krallığında ise Piacenza'dan Hubner 19 golle ilk sırada yer alıyor. 34 yaşındaki Hubner'i, 17 golle İnter'den Vieri izliyor. 
     

     
</TEXT>
</DOC>
