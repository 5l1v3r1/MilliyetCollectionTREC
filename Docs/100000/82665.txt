<DOC>
<DOCNO> 82665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/07/son/sontur04.html </URL>
<DATE> 2002/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bodrum'da iki esrarengiz patlama... 
</HEADLINE>
<TEXT>

     Bodrum'da dün gece, nedeni henüz bilinmeyen iki patlama meydana geldi. Olayda ölen ya da yaralanan olmadığı belirlendi. 
     Kumbahçe Mahallesi Papatya sokaktaki bir ağacın altında, saat 22.00 sıralarında patlama meydana geldi. Patlamanın ardından olay yerine gelen güvenlik güçleri, çevrede önlemler aldı. 
     Bodrum Kaymakamı Cumhur Güven Taşbaşı, patlamanın profesyonelce hazırlanmış olmadığını, sokak içinde inşaat malzemelerinin saklandığı bir yerde meydana geldiğini ifade etti. 
     Taşbaşı, inşaatçıların veya balıkçıların, yanlışlıkla böyle bir patlamaya neden olmaları ihtimali üzerinde durulduğunu, soruşturmanın çok yönlü sürdürüldüğünü belirtti. 
     Patlamanın nedenini bulmak üzere, Muğla'dan gelecek bomba uzmanının beklendiği öğrenildi. 
     
     İKİNCİ PATLAMA 

     İkinci patlama, ilk patlamanın olduğu yerden yaklaşık 150-200 metre uzaklıkta, saat 00.35'te meydana geldi. 
     Zeki Müren Caddesi'ndeki ikinci patlamayla ilgili soruşturmanın başlatıldığı öğrenildi. 
     Önemli turistik merkezlerden Bodrum'daki ilk patlama, saat 22.00 sıralarında Kumbahçe Mahallesi Papatya Sokakta bir ağacın altında meydana gelmişti. 
     Her iki patlamada da, ölen ya da yaralanan olmadığı belirtilirken, Muğla'dan gelen bomba imha uzmanı patlamayla ilgili çalışmalarını sürdürüyor. 
     Patlamalara neyin yol açtığı henüz bilinmiyor. 
     
</TEXT>
</DOC>
