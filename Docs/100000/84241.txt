<DOC>
<DOCNO> 84241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/16/guncel/gun06.html </URL>
<DATE> 2002/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Emekli savcı Ulu’dan yanıt 
</HEADLINE>
<TEXT>
Cevap soruşturma dosyasında 
Dönemin İzmir DGM Savcısı Ulu, "Her şey hukuki zeminde yapıldı ve soruşturma dosyasına konuldu" dedi 
     İZMİR DHA 

     Trilyonlarca liralık hayali ihracat ve naylon fatura vurgunu üzerine düzenlenen Balina Operasyonu’nun baş sanıklarından Abdurrahman Yakupreisoğlu’nun, polisin kendisini kullanıp bazı siyasilere komplo hazırladığı sözleri üzerine, suçlananlar arasında yer alan dönemin İzmir DGM Savcısı Cevdet Ulu sessizliğini bozdu. "Her şey hukuki zeminde yapıldı ve dosyaya konuldu" diyen Ulu, şunları söyledi 
     "Beyaza siyah, siyaha beyaz diyemezsiniz. Komplo denilerek anlatılan şeylerin yalan olduğu ortaya çıkacak. En büyük cevap soruşturma dosyasındadır. Şimdi öyle bir tezgah ortaya konuluyor ki, gizli tutulan yerler de basın kanalıyla açıklanıyor. Herkesin eteklerindeki taşları dökmesini bekliyorum. Yasal çerçeveler içinde gerekli açıklamalarımı yapacağım." 
     Ulu, yaptığı yazılı açıklamada da müşteki, sanık ve tanık anlatımlarıyla mali bilgi, belge ve diğer yan delillerin beraber değerlendirildiğini, dava açılmadan önce birçok bilgi ve belgeyle düzenlenen raporlarda, DGM’nin yetki alanı dışında kalan raporlara yer verildiğini, ilgili yerlere gereğinin yapılması için rapor ve belge gönderildiğini söyledi. 
     
     Sorular dosyaya göre 
     Ulu, açıklamasında şu ifadelere yer verdi "Abdurrahman Yakupreisoğlu isimli kişi bu yazışmalardan sonra yakalandığından, yasaların verdiği yetki ve soruşturmanın özelliklerine göre İzmir’e getirilerek ifadesi alınmış, ifadesi alınırken dosyada yer alan mali bilgi, belge ve diğer delillere ilişkin soru sorulmuştur." 
     Ulu, Yakupreisoğlu’nun ifadelerinin doğru ya da yanlış olacağının da, adli ve idari makamlarca belirleneceğini kaydetti. 
     



 GÜNCEL 














</TEXT>
</DOC>
