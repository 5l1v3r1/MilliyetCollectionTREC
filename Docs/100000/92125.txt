<DOC>
<DOCNO> 92125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/26/spor/spo01.html </URL>
<DATE> 2002/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
SAVIO’YA AZ KALDI 
</HEADLINE>
<TEXT>

Beşiktaş, Brezilyalı yıldızın bonservisi için Real Madrid ile anlaştı. Ancak Savio yılda üç milyon dolar istedi. Elvir Balic’in transferi de gündemde 
     MEHMET ÇİFTÇİ 

     TRANSFERDE atağa geçen Beşiktaş Yönetimi, geçen hafta başlattığı hamleyi noktaladı. Siyah - Beyazlılar Real Madrid Genel menaceri Valdano ile Savio’nun bonservisi için 3,5 milyon dolara el sıkıştılar. İki kulübün anlaşmasının ardından futbolcuyla yapılan görüşme ise anlaşmazlıkla sonuçlandı. Brezilyalı yıldız, Beşiktaş’ın yıllık 1,5 milyon dolarlık önerisini üç milyona tamamlamasını istedi 
     DEVAM eden sözleşmesine göre Real Madrid’in kendisine oynamasa bile yılda üç milyon dolar ödediği belirten Savio, "Onlarla konuşun ve bu parayı bana garanti edin" önerisini getirdi. Sözleşmesi 2003 yılında bitecek olan Savio için iki kulüp yine görüşecek. Bu toplantıda Real Madrid’in Baliç’i de teklif ettiği ve bu konuda Siyah - Beyazlı ekibin birkaç gün içinde cevap vereceği ifade edildi. 
     
Lucescu’dan üç cephe      BEŞİKTAŞ Teknik Direktörü Mircea Lucescu, sezon sonuna kadar üç cephede birden zirve savaşı vereceklerini söyledi. Kafasında bir çok planı olduğunu belirten Rumen hoca, "Her futbolcuya eşit mesafedeyim. Oyuncuların form durumuna göre strateji belirleyeceğim. 100. yılda bizden beklenenleri yerine getirmek için start verdik. Herkes sorumluluğunun farkında" dedi. 
     SİYAH - Beyazlı oyuncuların 50 günlük tatili dün bitti. İlk idmana Milli Takım’da bulunan Tayfur ve İlhan’ın yanısıra, yeni transfer Zago ile ülkesinde bulunan Ronaldo’da katılmadı. Bir yıl opsiyonlu sözleşmesi bulunan Khlestov ile yıllık 50 bin dolar alacak olan Rumen Radu takımla çalışırken, sakatlığı süren Sergen’in 11 Ağustos’ta başlayacak lige yetişmesinin zor olduğu öğrenildi. 
     
Yeniler iddialı      BEŞİKTAŞ’IN yeni transferleri Serdar, Tolga, Kaan Dobra ve Zafer yeni sezonda takımda kendilerine yer bulacaklarını iddia ettiler. Yeni sezonda yaşanan rekabetten formayla çıkacaklarına inandıklarını belirten Siyah - Beyazlı futbolcular, "Buraya kenarda beklemeye değil, oynamaya geldik. Bunu da çalışarak başaracağız" diye konuştular. 
     



 SPOR 

































</TEXT>
</DOC>
