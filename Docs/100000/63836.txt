<DOC>
<DOCNO> 63836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/23/son/sontur14.html </URL>
<DATE> 2002/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP'lı Erkan Mumcu muhalefet gibi yüklendi... 
</HEADLINE>
<TEXT>

     ANAP Genel Başkan Vekili Erkan Mumcu, Adalet Komisyonu'nda bugün görüşülen Uyum Yasa Tasarısı'nı eleştirerek, ''Türk Ceza Kanunu'nun TCK 312 ve 159. maddelerinin mevcut şekli, tasarıya göre AB normlarına daha uygundur'' dedi. 
     Mumcu, partisinin TBMM Grup toplantısında yaptığı konuşmada, Uyum Yasa Tasarısı'nın amacı ile içeriğinin birbirinden farklı olduğunu belirterek, ''Burada bir tür tutarsızlık var'' dedi. 
     Tasarı ile getirilmek istenen hükümlerin AB normlarına uymadığını ve AB'nin bu değişiklikleri kabul etmeyeceğini savunan Mumcu, Tasarı'nın aynı zamanda Avrupa İnsan Hakları Sözleşmesi'nin bazı maddelerine aykırı hükümler taşıdığını iddia etti. 
     Getirilmek istenen değişikliklerle temel hak ve özgürlüklerde ileriye gidiş yerine bir kısıtlamanın sözkonusu olduğunu ifade eden Mumcu, TCK'nın 312 ve 159. maddelerinin mevcut şeklinin, tasarıya göre, AB normlarına daha uygun olduğunu söyledi. 
     ''Tasarının kabul edilmesi bizi AB normlarına yaklaştırmaz aksine daha da uzaklaştırır'' diyen Erkan Mumcu, ''Tasarı ile 159. maddenin kapsamı daha da genişletilmiştir. Sonuç, 1889 İtalyan ceza yasasına geri dönüştür'' diye konuştu. 
     
     Hakim devlet 
     Mumcu, TCK'nın sözkonusu hükümlerinin İtalyan ceza yasasından alındığını hatırlatarak, getirilmek istenen değişiklikle idareye dönük eleştirilerin ''devlet aleyhine işlenen cürümler'' olarak kabul edilebileceğini söyledi. Mumcu, ''Tasarı'nın neresini tutsan orası elinde kalıyor. Bu Tasarı, Türkiye'yi ya hakimlerin karar veremediği bir ortama veya hakim devletine sürükleyecektir'' dedi. 
     Tasarı ile yeniden düzenlenen hükümlerin eylemi değil düşünce açıklama özgürlüğünü kısıtlamaya dönük olduğunu kaydeden Mumcu, ''Mevcut hükümler, Tasarı ile getirilmek istenen hükümlerden katbekat ileridir'' diye onuştu. 
     Mumcu, tasarının gerekçesinde yer alan bazı ifadelerin de Anayasa'ya açıkça aykırı olduğunu bildirerek, ''Bu yanlışın, hukuk profesörü olan Adalet Bakanı tarafından yapıldığını düşünmek bile istemiyorum. Bu olsa olsa olsa dikkatsizlik veya gözden kaçmadır...'' dedi. 
     Öngörülen düzenlemelerin Türkiye'yi hukuk devleti bir yana kanun devletine bile götürmeyeceğini savunan Mumcu, ''Düzenlemelerin bizi götüreceği yer despotik, otoriter bir devlet yönetimidir'' dedi. 
     Mumcu, Uyum Yasa Tasarısı'nı ''çiçeğin üzerine kavanoz kapatmaya'' benzeterek, bu durumda korunmak istenen çiçeğin havasızlıktan öleceğini söyledi. 
     






</TEXT>
</DOC>
