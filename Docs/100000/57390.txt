<DOC>
<DOCNO> 57390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/15/son/sontur05.html </URL>
<DATE> 2001/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayramı zehir etmeyin... Oruç sonrasında dikkatli yemek yiyin 
</HEADLINE>
<TEXT>

     Ramazan ayında tutulan oruç nedeniyle bireylerin beslenme alışkanlığının değiştiği, bayramda aşırı yemek yeme eğiliminin oluşacağı belirtilerek, bunun da bazı sağlık sorunlarına yol açacağı bildirildi. 
     Ankara Üniversitesi Tıp Fakültesi İbni Sina Hastanesi'nden Uzman Diyetisyen Serpil Tüzüner, özellikle oruç tutanların bayramda dikkatli ve dengeli beslenmesi gerektiğini söyledi. 
     Ramazan ayı boyunca normal öğün dışında yemek yiyen bireylerin vücutlarının bu sürede yeni sisteme uyum göstereceğine işaret eden Tüzüner, bayramda insanların normal yemek düzenine döndüklerini, ancak vücudun buna ayak uyduramayacağını bildirdi. 
     Bir aylık oruç döneminden sonraki bayram günlerinde insanların aşırı yemek yeme eğiliminde olabileceklerini belirten Tüzüner, bayram ziyaretlerinde ağır hamur tatlılarının ve şekerlerin fazla tüketilmesinin sindirim sisteminde sorunlara yol açacağını kaydetti. 
     Bu durumda bireylerde şişmanlık görülebileceğini söyleyen Tüzüner, şöyle konuştu 
     ''Kişi, kendisinin Ramazan süresince yetersiz beslendiği düşüncesiyle, bu dönemde tüketmedikleri yiyeceklerin tümünü bayramda tüketme telaşına kapılarak aşırı ve karışık beslenmeyi seçer. Bu durum da sindirim sistemini olumsuz etkileyerek ishale neden olur. 
     Yiyeceklerin yağlı, şekerli olması da kalp ve tansiyon üzerinde olumsuz etkilere yol açar. Şekerleme, çikolata gibi tatlıların aşırı tüketilmesi ise allerji türü deri rahatsızlıklarına sebep olur.'' Kişilerin, tüm bu olumsuz durumlardan etkilenmemek için eski yemek yeme alışkanlıklarına yavaş yavaş geçmelerini öneren Tüzüner, bayramda az ve sık öğünler halinde hafif yiyecekler yenilmesini istedi. 
     Tüzüner, bayramda, güne hafif bir kahvaltıyla başlanmasını, ağır hamur tatlıları, şekerler, aşırı yağlı, çok tuzlu, kalori açısından yoğun yiyeceklerin yenilmemesi gerektiğini söyledi. 
     






</TEXT>
</DOC>
