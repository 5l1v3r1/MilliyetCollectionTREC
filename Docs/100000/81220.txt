<DOC>
<DOCNO> 81220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/30/son/sondun07.html </URL>
<DATE> 2002/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İşkenceci Sırp ABD'de 140 milyon dolar tazminata mahkum oldu 
</HEADLINE>
<TEXT>

     Bosna-Hersek'te 1998 yılında Boşnaklara işkence yaptıktan sonra ABD'ye kaçan bir Sırp, hakkında açılan dava sonunda 140 milyon dolar tazminat ödemeye mahkum oldu. 
     Amerikalı yargıç Marvin Shoob, işkenceci Sırp Nikola Vukovic'in, Kemal Mehinovic, Muhammed Bicic, Saffet Hacialiyagic ve Hasan Subasic'e 35'er milyon dolar tazminat ödemesini kararlaştırdı. 
     Ancak Vukovic'in mahkeme kararından önce ortadan kaybolduğu, bu nedenle tazminatın tahsil edilmesinin zor olduğu bildirildi. 
     Yakınları, Vukovic'in hasta olan annesini görmek için Sırbistan'a gittiğini iddia ederken, merkezi San Fransisco'da bulunan Sorumluluk ve Adalet Merkezi adlı kuruluş, Vukovic'in yaşadığı Atlanta bölgesinde görüldüğünü saptadı. 
     Vukovic aleyhine dava açan işkence kurbanlarından Kemal Mehinovic, ''Sonuçtan memnunum. Bu davayı Vukovic tarafından işkence edilen ve öldürülenler için açmıştım. Para mühim değil. Bu karardan sonra o artık Amerika'da rahat olmayacak'' diye konuştu. 
     Yargıç Shoob, kararında, ''Vukovic'in yaptıklarının, yaygın ve sistematik işkence ve etnik temizlik kampanyası tarifine tıpa tıp uyduğunun'' altını çizdi. 
     





</TEXT>
</DOC>
