<DOC>
<DOCNO> 68293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/18/son/soneko21.html </URL>
<DATE> 2002/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan bankalarının Türkiye'ye olan ilgisi artıyor... 
</HEADLINE>
<TEXT>

     Yunan bankalarının Türk bankacılık sistemine yatırım ilgisi artıyor. 
     Yunan sermayeli Piraeus Bank, Toprakbank'a teklif veren Global-Templeton-Avrasya konsorsiyumuna dahil oldu. 
     Global Menkul Değerler'den Borsa'ya gönderilen açıklamada, Tasarruf Mevduatı Sigorta Fonu'na devredilen Toprakbank'a, Templeton Strategic Emerging Markets Fund LDC, Avrasya Yatırım Holding ve Global Menkul Değerler'den oluşan konsorsiyum tarafından satın alınmasına yönelik hazırlanan teklif dokümanlarının, 15 Şubat saat 17.00 itibariyle Bankacılık Düzenleme ve Denetleme Kurumu'na teslim edildiği bildirildi. 
     Yunanistan'da kurulu Piraeus Bank'ın konsorsiyuma dahil olmak konusundaki niyetini, 15 Şubat tarihi itibariyle şirketlerine iletildiği kaydedilen açıklamada, ''Konsorsiyumun, Templeton Strategic, Piraeus Bank, Avrasya Yatırım Holding ve şirketimizden müteşekkil olacağını bildiririz'' denildi. 
     Verilen bilgiye göre, Piraeus Bank, Yunanistan'ın 3. büyük özel sektör bankası olarak faaliyet gösteriyor. Aktiflerinin büyüklüğü 11.2 milyar Euro olan Piraeus Bank'ın, Yunanistan'ın bankacılık piyasasındaki pazar payının yüzde 7.6, Atina Menkul Kıymetler Borsası'ndaki pazar payının ise yüzde 8.6 olduğu duyuruldu. 
     Yunanistan sermayeli bir diğer banka olan Novabank, yine Fon bünyesindeki Sitebank'ı devralmıştı. 
     






</TEXT>
</DOC>
