<DOC>
<DOCNO> 51948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/13/dunya/dun02.html </URL>
<DATE> 2001/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber peşinde öldüler 
</HEADLINE>
<TEXT>

6 yabancı gazeteciyi taşıyan Kuzey İttfakı'na ait zırhlı araç, Taliban'ın pususuna düştü. 3 gazeteci vurularak öldürüldü 
     DIŞ HABERLER SERVİSİ 

     Afganistan'da görev yapan üç yabancı gazeteci, Taliban'a bağlı güçlerce pusuya düşürülerek öldürüldü. Böylece operasyonun başladığı 7 Ekim'den bu yana ilk kez, savaşı takip eden gazeteciler kayıp verdi. Fransız radyo muhabiri Veronique Rebeyrotte ile Avustralya'daki Sydney Morning Herald gazetesinin Afganistan muhabiri Paul McGeough dehşet anına tanık oldu. 
     
     Sipere gidiyorlardı 
     McGenough ve Rebeyrotte'nin verdiği bilgilere göre, Taliban güçleri tarafından öldürülen Fransız kadın gazeteci Johanne Sutton, Fransız Pierre Billaud ve Alman Volker Handloik, olay anında Kuzey İttifakı'na ait zırhlı bir araçtaydı. 
     Kendilerinin de aynı araçta olduklarını belirten Rebeyrotte ve McGeough, Kuzey İttifakı Komutanı Hasan'ın önderliğinde, Talokan'da kuşatma altındaki bir Taliban siperini görmeye gittikleri sırada saldırıya uğradıklarını anlattı. 
     Taliban'ın attığı bombanın yere düşerek patladığını söyleyen Rebeyrotte ve McGeough, aracın yaptığı ani fren sonucu yere düşen ve vurulan üç gazetecinin cesetlerinin İttifak güçlerince bölgeden alındığını belirtti. Johanne Sutton Uluslararası Radio France'ta, Pierre Billaud RTL radyosunda, Alman gazeteci de Stern dergisinde çalışıyordu. Gazetecilerin üçü de daha önce Kosova, Makedonya ve Ortadoğu gibi çatışma bölgelerinde uzun süre görev yaptı. 
     



 DÜNYA 




















</TEXT>
</DOC>
