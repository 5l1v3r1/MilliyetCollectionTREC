<DOC>
<DOCNO> 91278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/son/sontur10.html </URL>
<DATE> 2002/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Dev gemi Saipem 7000, İstanbul Boğazı'ndan geçiyor 
</HEADLINE>
<TEXT>

     Mavi Akım doğalgaz boru hattının Karadeniz yatağındaki kısmına boru döşemede kullanılan SAIPEM 7000, İstanbul Boğazı'ndan geçiyor. 
     Karadeniz'deki çalışmalara ara verilmesinin ardından İstanbul Boğazı'nın girişine saat 05.05 sıralarında gelen SAIPEM 7000, burada su almaya başladı. Saat 05.30'da Fil Burnu Keçilik mevkiini geçen dev gemi, 07.45'te de boğazı geçiş için harekete başladı. 
     Önde Cayman Adaları bayraklı 82 ton çekme gücünde ''Bao Prince'', kıç tarafında Danimarka bayraklı 142 ton çekme gücündeki ''Maersk Leader'' ve İngiliz bayraklı 134 ton çekme gücündeki ''Porto Salvo'' adlı römorkörler tarafından çekilen gemiye, yine halatla bağlı Türkiye Denizcilik İşletmeleri'ne TDİ ait ''Kızkulesi'' ve ''Poyraz'', bağsız olarak da Kıyı Emniyeti ve Gemi Kurtarma Genel Müdürlüğü'ne ait ''Gemi Kurtaran'' ve ''Kurtarma-1'' römorkörleri eşlik ediyor. 
     Su alınarak enerji nakil hatları için 29 metre, köprüler için de 30-31 metre ''draft'' edilen gemi, 09.45 sıralarında Fatih Sultan Mehmet Köprüsü'ne geçti. 
     Boğazdan geçişini yaklaşık 9 saatte tamamlaması beklenen SAIPEM 7000'in geçişine, gemide bulunan 2, römorkörlerde de 5 kılavuz kaptan yön veriyor. 
     Geminin, İstanbul Boğazı'nı çıkmasının ardından, tekrar su alarak Marmara'ya açılacağı bildirildi. 
     Dev geminin geçişi sırasında, İstanbul Boğazı her iki yönlü olarak transit geçişlere kapatıldı. 
     





</TEXT>
</DOC>
