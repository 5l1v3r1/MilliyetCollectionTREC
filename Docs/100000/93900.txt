<DOC>
<DOCNO> 93900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/son/sondun45.html </URL>
<DATE> 2002/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
250 kilo nükleer madde Japonya'dan yola çıktı... 
</HEADLINE>
<TEXT>

     Japonya'daki nükleer tesislerde kullanılan 250 kilo nükleer madde, İngiltere'deki üretici firmaya teslim edilmek üzere gemiyle yola çıkarıldı. Geminin 18 bin millik yolculuktan sonra İngiltere'ye ulaşması bekleniyor. 
     Çevre örgütleri, geminin yolculuğunun çok riskli olduğunu savunuyorlar. 
     New York Times gazetesinin haberine göre, atom bombası yapımında kullanılabilecek nitelikte plütonyumun bu şekilde bir yerden bir yere nakledilmesi, 11 Eylül terörist saldırılarından bu yana ilk kez yapılıyor. 
     ''Pacific Pintail'' adlı gemide nükleer yakıtı korumak amacıyla olağanüstü güvenlik önlemleri alındığı bildiriliyor. Bunlar arasında geminin güvertelerine monte edilen 30 milimetrelik ağır makineli tüfekler de var. ''Pacific Pintail''e yolculuğu sırasında özel donanımlı bir koruma gemisi eşlik edecek. Gemilerde koruma hizmetinin İngiliz özel kuvvetlerine mensup 13 eski görevli tarafından sağlanacağı belirtiliyor. 
     Nükleer maddenin sahibi ''British Nuclear Fuel Ltd.'' şirketi sözcüsü yaptığı açıklamada, ''nükleer yakıtı taşıyan geminin son derece güvenlikli olduğunu'' ifade etti. Sözcü, ''geminin çift karinalı olduğunu, batmaya karşı teknenin su yüzünde kalmasını sağlayacak yüzdürme tanklarına sahip bulunduğunu, uydu seyrüsefer sistemiyle donatılmış olduğunu ve normalden iki kat fazla mürettebata sahip bulunduğunu'' belirtti. 

ÇEVRECİLER KAYGILI 
Buna karşılık çevre koruma örgütleri bu derece tehlikeli bir yük taşıyan geminin, terör örgütlerinin kullanabileceği küçük uçaklar ya da sürat motorlarına karşı savunmasız olduğuna dikkat çekiyorlar. 
     Amerika'daki Sandia, Los Alamos ve Lawrence Livermore laboratuvarlarında görevli uzmanlar tarafından birkaç yıl önce kaleme alınan bir raporda, bu tür hafif silahlarla donatılmış bir gemiyle nakledilecek nükleer maddenin, güçlü patlayıcılar kullanacak terörist örgütler açısından çok kolay bir av olacağına dikkat çekilmişti. 
     Uzmanlar, böyle bir saldırı durumunda, ''kirli bombanın'' denizde patlatılan türüyle karşı karşıya gelineceğini ifade ediyorlar. 
     





</TEXT>
</DOC>
