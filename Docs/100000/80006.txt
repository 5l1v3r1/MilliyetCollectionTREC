<DOC>
<DOCNO> 80006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/23/son/sontur18.html </URL>
<DATE> 2002/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Süleyman Demirel "seçim" dedi... 
</HEADLINE>
<TEXT>

     9. Cumhurbaşkanı Süleyman Demirel, 
     bugün Türkiye'nin içinde bulunduğu duruma düşen her memleketin, hiç vakit geçirmeden seçime gideceğini belirterek, ''Seçimden başka da müracaat edilecek yol yoktur'' dedi. Demirel, Özel Bilim Okulları öğrencilerinin 23 Nisan Ulusal Egemenlik ve Çocuk Bayramı dolayısıyla gerçekleştirdiği kutlama törenine katıldı. Törende konuşan Demirel, ulusal egemenliğin, bir milletin varlığının en temel gereği olduğunu söyledi. Ulusal Egemenlik ve Çocuk Bayramı'nda, böylesine temel bir varlığın yanına çocuğun da konduğunu belirten Demirel, ''Çocuk bir milletin her şeyidir, en değerli varlığıdır. Bir milletin gayretlerinin tümü çocuklarına daha iyi bir toplum ve devlet bırakmak içindir'' diye konuştu. Türkiye'de bugün okula giden 15 milyon çocuk bulunduğunu ve eğitim ve öğretimin ulaşmadığı hiç bir köşe kalmadığını anlatan Demirel, şöyle devam etti ''Milletimiz ve devletimiz, çocuklarımızı uygar dünyanın gereklerine uygun yetiştirmiştir. Gayretimizin özünde, size daha iyi bir Türkiye yapmak ve bırakmak vardır. Siz de sizden sonrakilere aynı şeyi yapacaksınız. Bugün dünyada gelinen noktada artık, dünya küçülmüştür ve çocuklar bir milletin çocuğu olmaktan çıkmıştır. Hangi milletin çocuğu olursa olsun, insanlığın çocuğudur. Çünkü dünya, gitgide birbirine yaklaşmakta ve insanlık dışı olaylar ayıplanmakta, kınanmakta, insanlığa yakışır olaylar kucaklanmaktadır. Ve bu, insanlığın temel prensibi olarak barışın, uygarlığın ve refahın kökünde yatan çok önemli bir hedef olarak önümüzde duruyor.'' Demirel, sözlerini, ''Bu güzel günde, ülkemin her köşesindeki, 48 bin ilköğretim okulunda eğitim gören 15 milyon çocuğumun bayramını ve milletimizin ulusal egemenlik bayramını tebrik ediyorum'' diyerek tamamladı. 9. Cumhurbaşkanı Demirel, konuşmasının ardından öğrencilerin sergilediği gösterileri izledi. 
     
     ''SEÇİMDEN BAŞKA YOL YOK'' 
     Gösterilerin ardından okuldan ayrılırken, gazetecilerin sorularını yanıtlayan Demirel, bir gazetecinin, ''Başbakan Yardımcısı Devlet Bahçeli, Başbakanlığa hazırım dedi. Bunun ardından Türkiye'de erken seçim tartışmaları yeniden başladı. Sizce, ekonomik ve siyasal sorunların çözümünde bir erken seçimin faydası olabilir mi '' sorusu üzerine, şunları söyledi 
     ''Hangi memleket bugün Türkiye'nin içinde bulunduğu duruma düşse, hiç vakit geçirmeden seçime gider. Bugünkü durumu sürdürmek yerine buna çare arar. Seçimden başka da müracaat edilecek yol yoktur. 
     Parti başkanları iddialı kişilerdir. Bizden bir şey olmaz, biz bir işe yaramayız demezler, bizden her şey olur derler.'' Demokrat Türkiye Partisi'nden DTP Genel Başkanlığı'na getirileceği bildirilen Mehmet Ali Bayar'ın, Türkiye'ye yarın geleceğinin hatırlatılması üzerine de Demirel, ''Herkes nasibini alır'' dedi. 
     Bayar'ın başarılı olup, olmayacağının sorulması üzerine de Demirel, ''Başarı dilerim. Türkiye'de halkın hizmetine koşan, hepsine başarı dilerim'' diye konuştu. 
     





</TEXT>
</DOC>
