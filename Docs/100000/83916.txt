<DOC>
<DOCNO> 83916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/14/son/sondun36.html </URL>
<DATE> 2002/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan Basını Annan'ın Kıbrıs'a gitmesini önemsemedi 
</HEADLINE>
<TEXT>

     Yunanistan Hükümet Sözcüsü Hristos Protopapas, ''Kıbrıs görüşmelerinin kritik bir aşamada olduğu bu dönemde BM Genel Sekreteri Kofi Annan'ın Ada'da bulunmasının başlıbaşına önemli bir olay olduğunu'' söyledi. 
     Protopapas, yaptığı basın toplantısında, Kıbrıs sorununun çok ciddi siyasi bir mesele olduğunu ve Annan'ın getirmesi olası önerileri beklediklerini vurguladı. 
     Annan'ın KKTC'yi ziyaretinin dolaylı bir tanıma anlamına gelip gelmediğine ilişkin soruları da yanıtlayan Protopapas, ''Kıbrıs konusunun özü önemlidir. BM kararları çercevesinde adil ve kalıcı bir çözüm istiyor muyuz İstiyorsak dikkatimizi sorunun özüne yoğunlaştırmalıyız. İyimser olup olmadığımı soruyorsunuz, ihtiyatlı iyimserim. Bu arada Türk tarafının uzlaşmazlığı sürüyor ama biz sorunun özünde kalmalıyız'' dedi. 
     Atina'nın Rum Lider Glafkos Klerides'in çözüm yolundaki çabalarını desteklediğini belirten Protopapas, Türkiye'nin ''Uzlaşmaz'' tutumunu değiştirmesi gerektiğini kaydederek, ''Zaten Türk tarafından bazı yetkililer de bu tutumu eleştiriyorlar'' dedi. 
     Kıbrıs sorununun çözümünün Rum Kesimi'nin AB üyeliği ile bağlantısı olmadığını da savunan Protopapas, ''Diğer tarafın argümanlarını benimseme hatasına düşülmemesi gerektiği'' uyarısında bulundu. 
     Bu arada, Atina'nın Avrupa Güvenlik ve Savunma Politikası AGSP 
     konusunda veto kullanıp kullanmayacağına ilişkin soruları da yanıtlayan Protopapas, Atina'nın şartlar gerektirdiği takdirde elindeki tüm olanakları kullanacağını vurguladı. Protopapas, ''Ankara metninin'' olduğu gibi kabulunün söz konusu olamayacağını da kaydetti. 
     
     YUNAN BASINI 
     Yunan basını, Atina'nın Annan'ın Kıbrıs ziyaretinden görüşmelere ivme kazandırmasının dışında bir beklentisi olmadığını, önemli bir sonuç elde edilmesinin de beklenmediğini yazdı. 
     Atina'nın Kıbrıs ve Türkiye'deki gelişmeleri ''Alarma geçmiş bir durumda'' izlediğini kaydededen gazeteler, Başbakan Kostas Simitis'in önümüzdeki Perşembe günü yapacağı kabine toplantısında Annan'ın ziyaretinin ardından Kıbrıs'taki gelişmeleri ve AGSP konusunu ele alacağını belirttiler. Yunan basını, Atina'nın Başbakan Bülent Ecevit'in sağlık durumuyla ilgili iddiaları da ''yakından ve endişeyle'' izlediğini vurguladı. 
     Başbakan Yardımcısı Mesut Yılmaz'ın KKTC Cumhurbaşkanı Rauf Denktaş'ın görüşmelerde esneklik göstermesi gerektiğine ilişkin açıklamalarına ve Türk basınında bu konuda yayımlanan haberlere de geniş yer veren gazeteler, bu gelişmenin Türkiye'nin bugüne kadar izlediği tavırdan bir sapma ya da erken seçimin yaklaşmasına bağlanabileceği yorumunu yaptılar. 
     





</TEXT>
</DOC>
