<DOC>
<DOCNO> 77551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/10/son/sondun34.html </URL>
<DATE> 2002/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hizbullah bir İsrail mevzisi ele geçirdiğini iddia etti 
</HEADLINE>
<TEXT>

     Lübnan'da üslenen Şii Hizbullah militanları, tartışmalı Şebaa çiftlikleri bölgesinde bir İsrail mevzisini ele geçirdiklerini ileri sürdüler. 
     Lübnan'daki Şii hareketinin televizyonu El Manar'ın bildirdiğine göre, Hizbullah militanları Rueysat El Alam mevzisini şiddetle bombaladılar ve İsrail askerlerinin boşaltmalarının ardından mevziye girdiler. 
     ''Fethedilen yere Hizbullah bayrağı çekildiğini'' duyuran El Manar televizyonu, Hizbullah militanlarının mevziyi korumayı sürdürüp sürdürmediklerini belirtmedi. 
     İsrail'in Filistinlilere yönelik 30 Mart'ta başlayan askeri operasyonundan bu yana bölgedeki en büyük taarruzunu bugün yapan Hizbullah, İsrail mevzilerini bir saat boyunca yoğun şekilde bombardıman etmiş, ardından da İsrail uçakları buna yanıt vermişti. 
     






</TEXT>
</DOC>
