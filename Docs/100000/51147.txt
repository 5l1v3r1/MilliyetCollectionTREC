<DOC>
<DOCNO> 51147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/07/son/sontur12.html </URL>
<DATE> 2001/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller KDV indirimi uygulamasını eleştirdi 
</HEADLINE>
<TEXT>

     DYP Genel Başkanı Tansu Çiller, bütün sektörlerin sıkıntıda olduğunu bildirerek, Hükümet'e, ''KDV'yi herkes için indirin, zamanı gelmiştir'' diye seslendi. 
     DYP Genel Başkanı Tansu Çiller, partisinin TBMM Grup toplantısının açılışında yaptığı konuşmaya, toplantıyı izlemek için gelen bazı illerin kadın ve gençlik kolları temsilcilerini selamlayarak başladı. 
     Çiller'in, kadınların ve gençlerin artık ülke sorunlarına el koymaya başladığını söylemesi üzerine, toplantıyı izleyenler ''Gençler seninle gurur duyuyor'', ''Kadınlar seninle gurur duyuyor'' diye slogan attı. 
     ''Kırat bütün akarsuları denize doğru yönlendirdi'' diyen Çiller, kırat her şaha kalktığında ülkenin şaha kalktığını, her sıkıntıya düştüğünde de ülkenin sıkıntıya düştüğünü söyledi. 
     Katma Değer Vergisi'nin bazı ürünlerde indirilmesinin doğru, ancak yetersiz olduğunu ifade eden Çiller, bütün ürünler için bu verginin indirilmesi gerektiğini söyledi. ''Herkes iyi satıyor da sadece otomotiv ve beyaz eşya mı satılmıyor '' diye soran Çiller, mercimek üreticisinden nohut üreticisine, esnafından sanayicisine kadar bütün kesimlerin kan ağladığını söyledi. Bu kesimlerden sayısız faks mesajı ve telefon aldığını bildiren Çiller, '' Yine kim kurtarılıyor, alınan borçlar kime gidiyor, biz de bu ülkenin evladı değil miyiz diye soruyorlar. KDV'yi herkes için, hepsi için indirin. Zamanı gelmiştir '' dedi. 
     DYP Genel Başkanı Çiller, bu konuyu Meclis kürsüsünden sürekli dile getireceklerini de bildirdi. 
     
     Devlet krizi 
     Ülkede yaşanan sorunların ''Devlet krizi'' olma niteliğine doğru geliştiğini kaydeden Çiller, bu teşhisi ilk önce kendilerinin koyduğunu söyledi. Çiller, ekonomik kriz denilerek, programlar alındığını, ''Alın şu adamı'' denilerek yapılan tayinlerin kabul edildiğini ifade etti. ''O kişi''nin ''16 günde 16 yasa çıkartın, 17 günde olmaz'' dediği bütün yasaların istenilen sürede çıkartıldığını bildiren Çiller, ancak sonuçta enflasyonun alıp başını gittiğini kaydetti. DYP Genel Başkanı Çiller, yaşanan durumu ''Tuzak'' olarak nitelendirerek, ''Faizi yükseltiyorsunuz, döviz de yükseliyor. Dövizi yükseltiyorsunuz, faiz de yükseliyor'' dedi. 
     
     Bahar havası isteniyor 
     Ülkede şimdi de Hükümet tarafından ''13 milyar dolar gelecek'' denilerek bir bahar havası estirilmeye çalışıldığını bildiren Çiller, ''13 milyar dolar gelecek, 26 milyar dolar borç ödemesi var. Bir cebinden alınıp öbür cebine konulacak. Bunu da sonunda giderek fakirleşen millet ödeyecek'' dedi. 
     Çiller, halkın büyük ıstırap içinde olduğunu, ekmek kuyruklarının sabah 4'de başladığını, vatandaşların pazarlardaki çöplerde yiyecek aradığını anlattı. 
     DYP Genel Başkanı Çiller, herkesin artık sadece ''Bu Hükümet ne zaman gidecek '' diye sorduğunu kaydetti. Bu arada halkın adalet duygusunun da tahrip olduğunu ifade eden Çiller, ''Millet bir büyük güvensizlik duygusu içinde adalet arıyor'' diye konuştu. 
     






</TEXT>
</DOC>
