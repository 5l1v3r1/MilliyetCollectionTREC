<DOC>
<DOCNO> 86126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/25/son/sontur08.html </URL>
<DATE> 2002/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
"Misyonerler Adapazarı'nda Hristiyanlığı yaymaya çalışıyor" 
</HEADLINE>
<TEXT>

     SP Genel Başkan Yardımcısı Nezir Aydın, hükümeti, deprem sonrası yaraları saracak tedbirleri almamakla eleştirerek, ''Misyonerler, Adapazarı'nda iş vaadinde bulunarak, çeşitli imkanlar sağlayarak insanlarımızı Hıristiyanlaştırmaya çalışıyorlar'' dedi. 
     Aydın, Feshane Uluslararası Fuar Kongre ve Kültür Merkezi'nde yaptığı basın toplantısında, bugün bazı gazetelerde yer alan Adapazarı'ndaki misyonerlik faaliyetlerine ilişkin haberleri değerlendirdi. 
     ''Hükümet, deprem sonrası yaraları saracak gerekli sosyal ve psikolojik tedbirleri almamıştır'' diyen Aydın, Afet Kararnamesi ve deprem bölgesindeki uygulamalarda da yanlışlar varolduğunu, bu nedenle hükümet hakkında gensoru önergesi verdiklerini, ancak Başbakan Bülent Ecevit'in hastanede olması nedeniyle önergeyi geri çektiklerini söyledi. 
     Aydın, ''Misyonerler, Adapazarı'nda iş vaadinde bulunarak, çeşitli imkanlar sağlayarak, zaman zaman gıda maddeleri, zaman zaman para vererek insanlarımızı Hıristiyanlaştırmaya çalışıyorlar'' diye konuştu. 
     Adapazarı ve çevresinde resmi rakamlara göre son 1.5 yılda boşanma davalarında yüzde 35, adli vakalarda yüzde 65 ve icra davalarında da yüzde 20 artış olduğuna dikkat çeken Aydın, ''Tüm bunların mutlaka bir nedeni vardır'' dedi. 
     Aydın, deprem bölgesinde alınması gereken sosyal ve psikolojik tedbirlere yönelik Meclis'e bir araştırma önergesi verdiklerini de hatırlattı. 
     





</TEXT>
</DOC>
