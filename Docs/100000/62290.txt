<DOC>
<DOCNO> 62290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/15/guncel/gun03.html </URL>
<DATE> 2002/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP Genel Başkanı Mesut Yılmaz’ın eşi korkuttu... 
</HEADLINE>
<TEXT>
Berna Hanım ameliyat oldu 
Sağ bacağında ağrı ve yürüyememe şik yetiyle hastaneye kaldırılan Yılmaz, bel fıtığı teşhisi konulması üzerine acil ameliyata alındı. Yılmaz’ın durumu iyi 
     ŞÜKRAN ÖZÇAKMAK İstanbul 

     ANAP Genel Başkanı ve Başbakan Yardımcısı Mesut Yılmaz’ın eşi Berna Yılmaz, bel fıtığı ameliyatı oldu. Mesut Yılmaz, eşinin başucundan sabaha kadar ayrılmadı. 
     Cumartesi saat 17.00’de sağ bacağında ağrı, kısmi güç kaybı ve yürüyememe şik yetiyle Çağlayan’daki Florence Nightingale Hastanesi’ne giden Berna Yılmaz, bel bölgesi omurlarında çok büyük bir bel fıtığı tespit edilince, saat 23.00’te acil olarak ameliyata alındı. 
     Ameliyatı gerçekleştiren Omurga Cerrahi Merkez Başkanı Prof. Dr. Azmi Hamzaoğlu, şöyle dedi 
     "Berna Hanım daha önce geçirdiği uçak kazasında belini incitmiş. Bir kez de evde düşmüş. Bu nedenle iki yıldır kendisine tedavi uyguluyoruz. İki kez kendisine epidural enjeksiyon tedavisi uyguladık. Bu tedaviyi genelde sinir kökü basısı çok fazla olmayan hastalarda uygularız. Ayrıca, egzersiz tedavisi de görüyordu. Ancak son gelişinde sinir kökü basısı çok fazlaydı. Yüzde 80 güç kaybı mevcuttu, acil ameliyata aldık. Bası yapan disk materyalleri çıkartıldı." 
     
     Kısmi felç olabilirdi 
     Geç kalınması halinde Yılmaz’ın sağ ayağında kısmi felç olabileceğine dikkat çeken Hamzaoğlu, "Risk söz konusuydu ancak ameliyat sonrası bacağındaki çekme ve ağrılar kayboldu. Kendisi yürüyor, ekstra durum olmaması halinde iki gün sonra hastayı taburcu edeceğiz. 2-3 hafta kadar da evde dinlenmesi gerekiyor. Sonrasında kendisini tekrar kontrolden geçireceğiz. Ameliyat başarılıydı. Şu an eski sağlığına kavuştu diyebiliriz" dedi. 
     Hamzaoğlu, bir soru üzerine de Mesut Yılmaz’ın oğlu Yavuz ve akrabalarıyla birlikte eşinin başucunda sabahladığını ve sabah da Bursa’daki bir toplantıya katılmak için hastaneden ayrıldığını söyledi. 
     



 GÜNCEL 




















</TEXT>
</DOC>
