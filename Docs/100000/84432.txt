<DOC>
<DOCNO> 84432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/ekonomi/eko06.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
20 milyar dolarlık gıda ihracatı mümkün 
</HEADLINE>
<TEXT>

Yaşar Holding Başkan Vekili Kalpaklıoğlu, Gıdada 120 milyar dolar ciro, 20 milyar dolar ihracata ulaşacak kapasite var’ dedi 
     EVRİM ERGİN Eskişehir 

     Gıda sektörünün kriz yılı 2001’de bile yüzde 4 büyüdüğünü belirten Yaşar Holding Yönetim Kurulu Başkan Vekili Feyhan Kalpaklıoğlu, 2002 ve 2003’te de hızlı canlanma beklediğini söyledi. 
     Pınar Süt’ün yeni şişe süt tesislerinin açılışında konuşan Kalpaklıoğlu Türk gıda sektörünün 60 - 65 milyar dolar ciro, 4.2 milyar dolar ihracat hacmi olduğunu belirterek, şöyle dedi "Ekonominin canlanması, sektörün desteklenmesi durumunda gıda sektörü 120 milyar dolar ciro ve 20 milyar dolar ihracata çok rahat ulaşacak kapasiteye sahip." 
     Pınar Süt Genel Müdürü Ergun Akyol da 2001’de 180 trilyon lira ciro elde ettiklerini, 2002’de de hedeflerinin 303 trilyon lira olduğunu söyledi. 10 milyon dolarlık bir yatırımla yeni şişeleme sistemini devreye sokan Pınar Süt, pazar payını yüzde 5 - 10 artırmayı hedefliyor. 
     Tesiste süt 140 derecede 2-4 saniyede şok ısıtmayla sterilize ediliyor, sıcaklık bir saniyede 4 dereceye indiriliyor, aseptik ortamda o anda üretilen şişeye dolduruluyor. 
     Türkiye’de ilk defa uygulanan duvardaki delik’ denilen bu sistem, dünya da da faaliyetteki tek ticari işletme. Bu sistemde, Tetra Pak’ın fabrikanın yanında kurulu tesisi duvarda açılan bir kanaldan şişeleri dolum tesisine aktarıyor. 
     



 EKONOMİ 




















</TEXT>
</DOC>
