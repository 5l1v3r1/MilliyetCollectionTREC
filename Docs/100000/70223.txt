<DOC>
<DOCNO> 70223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/01/son/soneko18.html </URL>
<DATE> 2002/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bergamalı köylüler protestolarını Sağlık Bakanlığı önüne taşıdı 
</HEADLINE>
<TEXT>

     Bergamalı köylüler, İzmir Üçüncü İdare Mahkemesi'nin Ovacık altın madenlerini deneme işletme izniyle ilgili yürütmeyi durdurma kararını ve madenin sembolik kilidini Sağlık Bakanlığı Müsteşarı'nın kapısına astılar. 
     Bergamalı köylüler, bugün sabah Sağlık Bakanlığı'na gelerek Bakan Osman Durmuş ile görüşmek istediler, yetkililerin, Bakan Durmuş'un şehir dışında olduğunu söylemeleri üzerine, Müsteşar Sefer Aycan ile görüşmek istediler. 
     Bergamalı köylülerin sözcüsü olan Oktay Konyar başkanlığındaki beş kişilik bir heyet, Müsteşar ile görüşmek üzere içeriye alındılar. 
     Müsteşarın başka bir toplantıda olduğu ve beklemeleri gerektiği bildirilen heyet, bir süre bekledikten sonra, mahkeme kararını ve sembolik kilidi kapıya asarak ayrıldılar. 
     Sözcü Konyar, dışarıda yaptığı konuşmada, 10 yıllık mücadelelerinin sonucu olan kararı bakana getirdiklerini, ancak Bakanlık Müsteşarı'nın kapısında bekletildiklerini belirterek, şunları söyledi 
     ''Ama bir gün kararlarını uygulamadıkları mahkemeye ihtiyaçları olacaktır. Bizi incittiler, ciddiye almadılar, bir gün haklarımızı alacağız ve adam gibi saygı gösterilecek. 
     Müsteşarın kapısına kararı astık ve madenin de kilidini getirdik, bundan sonraki süreç bakana aittir. Hukuk devleti ya vardır ya da yoktur ama biz bütün yurtta hukuk devletinin ilkelerini uygulatmak adına bütün ülkeyi dolaşacağız ve sonuçlarına katlanacağız.'' 
     






</TEXT>
</DOC>
