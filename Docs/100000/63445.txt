<DOC>
<DOCNO> 63445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/21/son/sonspo19.html </URL>
<DATE> 2002/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant "İdman ve maçlarda 'pardon'u kabul etmem..." 
</HEADLINE>
<TEXT>

     Fenerbahçe Teknik Direktörü Werner Lorant, futbolcuları istediklerini yerine getirmezse, çok çabuk sinirlenebileceğini söyledi. 
     Samandıra Tesisleri'de basın toplantısı düzenleyen Lorant, futbolculara şu ana kadar iyi davrandığını belirterek, ''Futbolculara insan gibi davranmak gerekir. Ama bende antrenmanlarda ve maçlarda pardon yoktur'' dedi. 
     Futbolcularla iyi geçinmek ve anlaşmak gerektiğini anlatan Alman çalıştırıcı, ''Onlar da beklentilerimi ve isteklerimi yerine getirmek zorundalar. Bu konuda çok çabuk sinirlenebilirim. Futbolda bunlar vardır. İsteklerim yerine gelmezse, mutlaka benim de söyleyeceklerim olacaktır. Benim için takım oyunu önemlidir'' diye konuştu. 
     
     Puan farkı 
     Lorant, Galatasaray ile 8, Beşiktaş ile de aralarında 5 puan fark olduğunu ifade ederek, ''Bunun bilinçindeyim. Maçları izledim. Bu puan farkını kapatmak için çok çalışacağız'' dedi. 
     İstanbulspor ile yarın kendi sahalarında önemli bir maç yapacaklarını anlatan Alman teknik adam, şöyle devam etti 
     ''İçerdeki maçlarda mutlaka 3 puan almak şart. Oyuncularımın kazanma hırsının olması yeterli. Ben buraya gelirken, puan farkı vardı ve zor olacağını biliyordum. Önümüzdeki haftalarda istediğimiz düzeye gelmek zorundayız. Antrenmanlarda kanatlardan ortalarla neticeye gitmek için çalışmalarımızı sürdürüyoruz. Bu puan farkının kapanması için benim de planlarım var. Zaten planı olmayan antrenör kötü bir antrenördür.'' Lorant, bir soru üzerine, İstanbulspor maçıyla ilk kez Fenerbahçe seyircisiyle Kadıköy'de biraraya geleceğini belirterek, ''Bunun bilincindeyim. Benim için gurur verici. Yarınki maçta seyircimizden ilk dakikadan son dakikaya kadar bizi desteklemelerini istiyorum. 
     Ayrıca seyircimize, Samsunspor maçındaki desteklerinden dolayı teşekkür ediyorum'' diye konuştu. 
     Johnson'un sakatlığı gibi beklenmedik olaylarla karşılaştıklarını vurgulayan Alman çalıştırıcı, cezası biten Yusuf ile sakatlığı düzelen Mustafa Doğan'ın yarın oynayabilecek duruma gelmelerinin kendisini sevindirdiğini söyledi. 
     
     Yaşlı futbolcular 
     Lorant, bir gazetecinin, ''Genelde yaşlı futbolcuları oynatıyorsunuz. Sistemde bir değişiklik düşünüyor musunuz'' şeklindeki sorusunu şöyle yanıtladı 
     ''Yaşlı futbolcuların tecrübesinden faydalanmak gerektiğini düşünüyorum. Genç futbolcularda mutlaka tecrübe eksikliği vardır. 
     Antrenmanlarda gençlerin, yaşlı futbolcularla uyumunu sağlamak için çalışıyoruz.'' Alman teknik adam, ''Size göre forvetler yeterli mi, yeterliyse neden son 2 maçta gol sıkıntısı çektiniz'' şeklindeki bir soruya ise ''Samsunspor maçında Andersson, Ali Güneş ve Ogün ile yüzde yüz gol şansı yakadık, ama bunları değerlendiremedik. Her şeye rağmen 90 dakika boyunca daha iyi daha konsantre olarak, şanslarımızı iyi değerlendirmek zorundayız'' yanıtını verdi. 
     Basın mensuplarının, ''Galatasaray'da defans oyuncusu Bülent 3 gol attı, sizde forvette oynayan Andersson'un 2 golü var. Ne diyorsunuz'' şeklindeki sorularına ise Lorant, ''Benim için önemli olan yarınki maçtır'' karşılığını vermekle yetindi. 
     Alman teknik adam, Fatih Akyel konusunda yönetimin girişimlerinin sürdüğünü ifade ederek, ''Fatih, yarınki maçta kesinlikle oynamayacak. 
     Ancak Ankaragücü maçında forma giyebilecek'' diyerek sözlerini tamamladı. 
     






</TEXT>
</DOC>
