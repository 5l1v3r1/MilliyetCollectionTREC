<DOC>
<DOCNO> 95432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/13/siyaset/siy01.html </URL>
<DATE> 2002/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit pes etmeyecek 
</HEADLINE>
<TEXT>
Sonuna kadar 
Ecevit, canlı yayında 43 dakika konuştu. "Sayın Cem’den bunları beklemezdim" diye sitem eden Başbakan, "Devlet Bakanı Derviş oluşumdan ayrıldı" dedi... 
     ANKARA Milliyet 

     Başbakan Bülent Ecevit, koalisyonlar bakımından Türkiye’nin geleceğine umutla baktığını belirterek "Dışarıdan veya içeriden kışkırtmalara zihnimizi, kafamızı, kulaklarımızı, gözlerimizi kapatırsak biz üç koalisyon partisi olarak bu görevi sonuna kadar sürdürebiliriz ve sürdürmek zorundayız" dedi. 
     Devlet Bakanı Kemal Derviş’in İsmail Cem önderliğindeki oluşumdan ayrıldığını belirten Ecevit, Cem’in DSP’den ayrılmasını ise " Cem’den bunu beklemezdim" diye değerlendirdi. 
     NTV’de dün canlı yayında 43 dakika kalan Ecevit’in son gelişmelere ilişkin değerlendirmesi şöyle 
     
     KABİNEDE KALDI 
     Derviş oluşumdan ayrıldı. Sayın Cumhurbaşkanı ve benim telkinlerim sonrasında Derviş kabinede kalmayı kabul etti. Ekonomideki yararlı gelişmelerin başka bir çatı altında sürdürülmesi kolay olmayabilirdi. Benim Derviş’in istifasını ya da azlini istemem gibi bir durum söz konusu olmadı. Sayın Derviş hükümette kalarak yeni oluşumdan ayrıldığını kabul etti. Cem açıklamalarında Derviş’in yeni oluşumla ilgisi oluyormuş gibi konuştu. Bu bir temenni olabilir. İki ayrı partiye bağlılık olmaz, umarım bunu Derviş de düşünür. 
     
     BÜYÜK HAKSIZLIK 
     Sayın Cem bize kararını önceden bildirmediği gibi ima da etmedi. Kendisinin düşüncelerini öğrenmek için aradım. Fakat karamsar bir tablo çizdi. Buna rağmen kendisiyle çalışma isteğini ilettim. Cem’in basın toplantısında kendisinin demokratik sol anlayıştan ayrıldığı izlenimini edindim. Kendisi DSP’nin yanlış yönetildiğini eski anlayışını tekrar kazanamayacağını belirtti. Bu çok büyük haksızlık, Cem’den beklemezdim. Böyle kaygıları varsa görüşebilirdik. Bu kararı vermeden önce görüşme ihtiyacı duymuş olmasını beklerdim. 
     
     İLKESİZ OLUŞUM 
     Bu siyasi oluşumun parti diyemiyorum çünkü değiller tüzüğü, programı, projeleri yok. Bu oluşumun nasıl gelişeceğini merak ediyorum. Çok ilginç olaylar oluyor, bir milletvekili önceki gün partiden ayrılanlara kızgın olduğunu söylüyor, ertesi gün DSP’den istifa ediyor. İlkesizliklerle ilkeli bir partiyi kurmanın kolay olmayacağını düşünüyorum. DSP’den ayrılıkları nedir, bunu dahi açıklamış değiller. Bana ayrılma görüşlerini bildirme lütfunda bulunabilirlerdi. 
     
     YANAŞACAKLAR 
     Türkiye’de şu sırada ayrılığa gitmenin zararı dokunur. Tatmin edici gerekçesi olmayan bu hareketin oluşması nasıl olacak bilemiyorum. Oluşumun yapısını da öngöremiyorum. Erken seçim olursa bir partinin bazı şartları yerine getirmesi gerekir. Böyle giderse bu oluşum partileşemeyecek. Kurulu partilerden birine yanaşmaya çalışacak. 
     Bahçeli ile son liderler zirvesinde seçimin normal zamanda yapılacağını kararlaştırdık. Fakat 3 Kasım’ı dile getirmesi sürpriz oldu. Koalisyon ortaklarının böyle bir konuyu kendi aralarında konuşması gerekirdi. Erken seçim yapılırsa hiçbir parti reformları düşünmez, Türkiye zaman kaybına uğrar. Bu nedenle kaygılıyım. Milletvekili sayısı DYP’nin altına düşerse hükümet açısından sorun yaratır diyorum. Şu anda MHP, vekil sayısı azalmasına rağmen hükümetin başında kalmamızı istiyor. 
     
     PROJELERİM VARDI 
     Şu an erken seçim olasılığı varsa kurultay yapılamaz, istesek bile vaktimiz olmaz. Biz seçim söylentilerinden önce kurultay hazırlıklarına başlamıştık. 
     Kurultay olsaydı Cem’in kalabileceği varsayımlarının da ciddiye alınabileceğini sanmıyorum. Aklımda erken seçim olmayacağı düşünceleri varken bazı projelerim vardı. Fakat şu aşamada görevimde kalmaya mecburum. Yeniden düşünmem gerekiyor. 
     
     NİYETİNİ BİLİYORDUM 
     Özkan ile aramızda soğukluk başlamıştı. Ayrılma niyetini biliyordum. Ancak diğerlerinin ayrılması şaşırtıcı oldu. 
     Gürel dış politikayla yakından ilgili, AB’ye kapıları kapatacağını sanmıyorum. Gürel’in veliahtım olacağı iddialarına da demokrasilerde veliaht olmaz yanıtını veriyorum. Çiller’in Irak’a operasyon yapılırken başbakan olmak istiyorum’ sözlerini yadırgadım. Başbakanlığı istemesi iddialı değil, gariptir. 
     
     SÜRDÜRMEK ZORUNDAYIZ 
     Kendimi her gün biraz daha iyi hissediyorum. Ben koalisyonlar bakımından Türkiye’nin geleceğine umutla bakıyorum ve biraz gayretle kışkırtmalara zihnimizi, kafamızı, kulaklarımızı, gözlerimizi kapatırsak biz üç koalisyon partisi olarak bu görevi sonuna kadar sürdürebiliriz ve sürdürmek zorundayız. Onun için konuyu koalisyon ortaklarımla tekrar konuşabilirim. 
     



 SİYASET 

























</TEXT>
</DOC>
