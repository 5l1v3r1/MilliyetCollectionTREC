<DOC>
<DOCNO> 61842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/11/son/sontur31.html </URL>
<DATE> 2002/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Dayak yiyen öğretmen daha önce de "taciz" soruşturması geçirmiş 
</HEADLINE>
<TEXT>

     Bursa'nın Gemlik İlçesi'nde 9 yaşındaki kız öğrencisine tacizde bulunduğu iddiasıyla gözaltına alınan Muzaffer D. adlı öğretmenin, 3 yıl önce de Orhangazi İlçesi'nde görev yaptığı sırada, taciz iddiasıyla soruşturma geçirdiği öğrenildi. 
     Gemlik'in Engürücük Köyü İlköğretim Okulu 3. sınıf öğrencisi F.Ç'yi taciz ettiği iddiasıyla Gemlik İlçe Jandarma Komutanlığı ekipleri tarafından gözaltına alınan Muzaffer D, sorgusu tamamlandıktan sonra adliyeye sevk edildi. 
     Muzaffer D. hakkında, 3 yıl önce Orhangazi İlçesi'nde Ahmet Yesevi İlköğretim Okulu'nda görev yaptığı sırada, ''küçük yaşta kız çocuğuna cinsel tacizde bulunduğu'' iddiasıyla soruşturma açıldığı, öğretmenin soruşturma tamamlandıktan sonra İnegöl İlçesi'ne tayin edildiği öğrenildi. 
     Bursa İl Milli Eğitim Müdürü Engin Özbek, Muzaffer D'nin Orhangazi'de taciz iddiasıyla soruşturma geçirdiğini doğrularken, ''Soruşturmada somut bir şey bulunamamıştı, ancak dedikodusu olmasın 
     diye kendisini İnegöl'e aldık. Daha sonra eş, sağlık durumunu gerekçe gösteren öğretmenin isteği doğrultusunda tayinini Gemlik'e yaptık'' dedi. Özbek, olayı öğrendikten sonra Muzaffer D. hakkında idari soruşturma başlatıldığını kaydetti. Gemlik Kaymakamı Sebahattin Genç ise, olayın mağdurlarının Gemlik Cumhuriyet Savclığı'na başvurduklarını, kendisinin de bu başvurunun ardından olaydan haberdar olduğunu anlattı. Genç, ''Öğretmen açığa alındı. Bizim dışımızda, adli nitelikte bir olay. Adilyeye intikal etmiş bir olayla ilgili çok da fazla bir şey söylemek doğru olmaz'' diye konuştu. Bu arada, Muzaffer D'nin savcılıktaki sorgulamasının sürdüğü, öğretmeni, kızı F.Ç'ye tacizde bulunduğu gerekçesiyle savcılığa şikayet ettikten sonra iki arkadaşıyla döven Metin Ç'nin de teslim olduğu, savcılıkta ifade verdiği bildirildi. 
     






</TEXT>
</DOC>
