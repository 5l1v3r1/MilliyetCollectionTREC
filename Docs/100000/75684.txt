<DOC>
<DOCNO> 75684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/31/son/sontur05.html </URL>
<DATE> 2002/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İlköğretimde sınıf tekrarında "veli muvaffakatiyeti" kaldırılıyor 
</HEADLINE>
<TEXT>

     Milli Eğitim Bakanlığı'nın MEB , üniversiteler, basın kuruluşları, sendikalar ve Milli Eğitim İl Müdürlükleri'nin görüşü doğrultusunda, ilköğretimde değişiklikler yapmaya hazırlandığı bildirildi. 
     Milli Eğitim Bakanlığı İlköğretim Genel Müdürü Zeki Bilgin İnanlı, A.A muhabirine yaptığı açıklamada, eğitimde değişim ve çağdaşlaşma ihtiyacının her zaman var olacağını söyledi. 
     MEB'in ve genel müdürlüğünün, bu ihtiyaç doğrultusunda sürekli yeni çalışmalar yürüttüğünü anlatan İnanlı, ilköğretimde gerçekleştirilmesi gereken yeniliklerle ilişkin, çeşitli kurum ve kuruluşların görüşlerinin alındığını kaydetti. 
     Bakanlığın, görüş sorarken, düzenlemelere ilişkin herhangi bir yönlendirmede bulunmamak için bu kuruluşlara bir taslak sunmadığını belirten İnanlı, ''Üniversitelere, basına, sendikalara ve her yere, ilköğretimde nasıl bir değişiklik yapılmalı, ihtiyaçlar nelerdir 
     diye sorduk. Onlara, önceden birşeyler hazırlayıp, Nasıl olmuş 
     demedik. Fikirlerini istedik. Bu bilgilerin ışığında, çok şeffaf, demokratik ve gelişmiş ülkelerdeki bütün güzellikleri de içeren ilköğretimde yeni düzenlemeler yapılacak'' diye konuştu. İnanlı, mevcut düzenlemede, ilköğretimde ''disiplin yönetmeliği'' bulunmadığını, ancak 81 il milli eğitiminin, ilköğretime ''disiplin yönetmeliği'' getirilmesi yönünde görüş belirttiğini kaydetti. Tüm batı ülkelerinde de temel eğitimde ''disiplin yönetmeliği'' bulunduğuna işaret eden İnanlı, Türk eğitim sistemine bu düzenlemenin getirilmesinin planlandığını bildirdi. İnanlı, ilköğretimde bir değişikliğe de ''sınıf geçme''de gidileceğini belirterek, şöyle devam etti ''Şu anki sistemde, ilköğretimde sınıf tekrarı, velinin muvaffakatiyetine bağlı bulunuyor. Oysa, bu kararı verecek olan devlettir. Devlet adına okul yönetimidir. Hiçbir veli, devletin yerine ikame edilemez. Yeni düzenlemeyle veliden muvaffkatiyet alınması yerine, veliye bilgi verilmesini taslağa koyduk. Başarısız olan öğrenci, 10 gün kursa devam edecek ardından, sınava tabi tutulacak. Geçen geçecek, geçemeyen kurula gidecek.'' İnanlı, ayrıca, Talim Terbiye Kurulu'nda bekleyen yeni düzenlemeler arasında, şu anda 8. sınıfın ikinci yarısından itibaren uygulanan ''yöneltme''nin, ana sınıfından, ana sınıfı yoksa 1. sınıftan itibaren uygulanmasının yer aldığını bildirdi. İnanlı, kırsal kesimde görev yapan öğretmenlerin, mesleki alandaki gelişmeleri takip etmekte, yeni bilgilere ulaşmada zorluklarla karşılaştığını belirterek, bu ihtiyacı karşılamak için internetten yararlanacaklarını söyledi. İnanlı, Milli Eğitim Bakanlığı'nın birleştirilmiş sınıf sistemiyle eğitim veren kırsal kesimdeki okullarda görev yapan öğretmenlere, internet bağlantılı bilgisayar göndermeyi planladığını kaydeti. Bu okullarda görev yapan öğretmenlerin internet aracılığıyla yeni bilgilerle donatılacağını anlatan İnanlı, hizmetiçi eğitimin sürekli hale getirileceğini sözlerine ekledi. 
     






</TEXT>
</DOC>
