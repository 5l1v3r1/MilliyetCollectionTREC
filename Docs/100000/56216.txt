<DOC>
<DOCNO> 56216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/08/son/sontur03.html </URL>
<DATE> 2001/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP Milletvekili'nden ilginç tartışma "Hazreti İsa Rüşvet alır mı " 
</HEADLINE>
<TEXT>

     DYP Antalya Milletvekili Salih Çelen, Türkiye'deki rüşvet olaylarını anlatırken, ''Bugün Hazreti İsa Türkiye'de yaşasa ve elleri çivili olmasaydı, o da rüşvet alırdı'' dedi. 
     Diyanet İşleri Başkanlığı'nın dini yayınlar döner sermaye işletmesinin sermayesinin artırılmasını öngören yasa tasarısı üzerinde söz alan Çelen, gazeteci Reha Muhtar'ın canlı yayında rüşveti belgelediğini belirterek, kendisini kutladı. Çelen, Muhtar'ın rüşvetin kasetini 65 milyonun önünde ortaya koyduğunu kaydederek, ''Bugün kamuoyunda bir kanı var o da Hazreti İsa Türkiye'de yaşasa ve elleri çivili olmasaydı, o da rüşvet alırdı'' dedi. 
     Çelen'in sözlerine MHP milletvekilleri tepki gösterdi. İstanbul Milletvekili Bozkurt Yaşar Öztürk, ''İsa peygamber rüşvet almaz. İsa Peygambere hakarettir o laf... Çok yanlış konuşuyorsun'' diye konuştu. 
     TBMM Başkanvekili Ali Ilıksoy da rüşvet olayının yargıya intikal ettiğini belirterek, bu tartışmaların Genel Kurul'a getirilmesinin yanlış olduğunu ifade etti. 
     MHP Grup Başkanvekili Mehmet Şandır da ''Rüşvetin Hazreti İsa ile ne ilgisi var '' diyerek tepki gösterdi. 
     Salih Çelen de rüşvetle mücadele konusunda kamuoyunda anlatılan bir konuyu dile getirdiğini belirterek, ''Sözlerim yanlış anlaşıldı. 
     Tabii ki bir peygamberin rüşvet alması sözkonusu olamaz'' görüşünü ifade etti. 
     






</TEXT>
</DOC>
