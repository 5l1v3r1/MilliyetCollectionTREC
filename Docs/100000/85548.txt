<DOC>
<DOCNO> 85548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/23/dunya/dun04.html </URL>
<DATE> 2002/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail’de yine canlı bomba 4 ölü 
</HEADLINE>
<TEXT>

     DIŞ HABERLER SERVİSİ 

     İsrail, dün gece yine intihar saldırısıyla sarsıldı. Tel Aviv’in güneyindeki Rişon Letzion kasabasının merkezindeki Rothschild Caddesi’nde intihar eylemi düzenleyen saldırganla birlikte 3 kişinin öldüğü, 20 kişinin de yaralandığı bildirildi. 
     Caddenin trafiğe kapalı kısmında meydana gelen intihar saldırısı nedeniyle çok sayıda ambulansın olay yerine hareket ettiği, bölgenin güvenlik çemberine alındığı belirtildi. İsrail Radyosu’na konuşan Asıf adlı bir görgü tanığı, patlamanın bir kafenin dış kapısına yakın bir yerde meydana geldiğini, bu kafede çoğunlukla yabancı işçilerin oturup iskambil oynadığını söyledi. 
     Tel Aviv’in 15 kilometre güneyindeki Rişon Letzion’da, 7 Mayıs’da düzenlenen bir intihar saldırısında, saldırgan dahil 17 kişi ölmüş, eylemin sorumluluğunu İslami Direniş Hareketi HAMAS üstlenmişti. 
     Öte yandan intihar eyleminden önce İsrail tanklarının, Batı Şeria’nın Nablus kenti yakınındaki Balata Filistin mülteci kampına ateş açması sonucu, aralarında El Aksa Şehitleri Tugayları’nın liderlerinden Mahmut Titi’nin de bulunduğu 3 Filistinli yaşamını yitirdi. 
     



 DÜNYA 














</TEXT>
</DOC>
