<DOC>
<DOCNO> 88313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/son/soneko12.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Çilek, kimi üreticinin yüzünü güldürdü, kimini üzdü... 
</HEADLINE>
<TEXT>

     Türkiye'nin çilek üretim merkezleri arasında yer alan Bursa'nın İnegöl İlçesi'ne bağlı Kurşunlu Beldesi'nde, çilek üreticileri ''hormonsuz'' çilek üretmenin sevincini yaşarken, Tahtaköprü Beldesi'ndeki üreticiler, tarlada çürüyen çilekleri için üzülüyorlar. 
     İnegöl Ziraat Odası Başkanı Niyazi Özbil, Kurşunlulu üreticilerin piyasaya sundukları ''hormonsuz'' çileğe yoğun talep olmasına sevindiklerini, buna karşılık Tahtaköprü'deki üreticilerin, çileklerinin ''kök çürümesi'' hastalığına yakalanması nedeniyle zarara uğramasının üzüntüsünü yaşadıklarını belirtti. 
     Kurşunlu Beldesi'nde yaklaşık 5 bin 800 dönüm araziye çilek ekildiğini ve 3 bin ton rekolte beklendiğini anlatan Özbil, kilosu toptan 500-600 bin lira olan çileğe, Ankara, İzmir ve İstanbullu toptancıların rağbet ettiğini söyledi. Üreticilerin talepten memnun olduklarına işaret eden Özbil, Tahtaköprülü üreticilerin ise tarlada çürüyen çileklerini pazarlayamadıkları için üzgün olduklarını kaydetti. 
     Özbil, beldede 700 dönüme ekilen çilekten 350 ton rekolte bekleyen üreticilerin hüsrana uğradıklarını, 2-3 dönümden sadece bir kova çilek toplayabildiklerini savundu. 
     Özbil, ''Tahtaköprü'deki çilek tarlalarında, bölgede etkili olan yağışlar sonrasında, kök çürümesi hastalığı belirdi. Üreticiler, 6-7 çeşit ilaç kullanmalarına rağmen hastalığın önüne geçemediler ve çilekler kurudu. Bu nedenle üretici yaklaşık 250 milyar lira zarara uğradı'' dedi. 
     





</TEXT>
</DOC>
