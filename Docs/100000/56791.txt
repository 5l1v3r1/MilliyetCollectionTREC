<DOC>
<DOCNO> 56791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/12/son/sondun12.html </URL>
<DATE> 2001/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya sonunda uyandı... Kaplancıların faaliyeti yasaklandı 
</HEADLINE>
<TEXT>

     Almanya İçişleri Bakanı Otto Schily, ''kara ses'' olarak bilinen Cemalettin Kaplan'ın cezaevinde bulunan oğlu Metin Kaplan tarafından yönetilen İslami Cemaat ve Cemiyetleri Birliği'nin İCCB faaliyetlerini yasakladı. 
     Örgütün malvarlığına da el konuldu. Operasyonun, Milli Görüş örgütüne yönelik olarak da genişletilebileceği belirtiliyor. 
     İçişleri Bakanlığı tarafından yapılan açıklamada, İCCB ile birlikte derneğin 19 yan kuruluşunun faaliyetlerinin de yasaklandığı, 7 eyalette sabah saatlerinden itibaren polis tarafından başlatılan operasyonlarda yaklaşık 200 ev ve büronun arandığı belirtildi. 
     Kuzey Ren Vestfalya, Baden-Württemberg, Bavyera, Rheinland-Pfalz, Hessen, Berlin ve Aşağı Saksonya eyaletlerinde düzenlenen operasyonlarda, yaklaşık 40 kişiden oluşan Wiesbaden İslam Toplumu'na üye 2 kişinin tutuklandığı bildirildi. 
     Wiesbaden İslam Toplumu üyesi Erol Erdem, polisin çok sayıda dini yazıya da el koyduğunu ve derneğin İCCB ile ilişkileri olduğunu doğruladı. 
     Bavyera Eyaleti İçişleri Bakanı Günther Beckstein CSU ve Baden-Württemberg Eyaleti İçişleri Bakanı Thomas Schaeuble CDU , Schily'nin yasaklama kararını memnuniyetle karşıladıklarını belirttiler. 
     
</TEXT>
</DOC>
