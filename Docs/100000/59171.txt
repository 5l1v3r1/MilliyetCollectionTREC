<DOC>
<DOCNO> 59171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/26/son/sontur28.html </URL>
<DATE> 2001/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Atatürk Havalimanında yüksek topuklar da aranıyor 
</HEADLINE>
<TEXT>

     Amerikan Havayolları'nın Paris-Miami seferini yapan yolcu uçağında, bir yolcunun ayakkabısının topuğuna gizlediği patlayıcıyla saldırı girişiminde bulunmasının ardından Atatürk Havalimanı'nda da bu yönde ek önlemler alındı. 
     Dün başlanan yeni uygulamayla Atatürk Havalimanı Dış Hatlar Terminali'ne gelen ve kapı dedektöründe sinyal veren yolcuların ayakkabıları da, güvenlik görevlileri tarafından X-Ray cihazından geçiriliyor. 
     Yetkililer, dedektörden geçerken sinyal veren yolcuların yanı sıra, yüksek topuklu ayakkabı giyen şüpheli yolcuların da ayakkabılarının cihazlardan geçirildiğini belirttiler. 
     Atatürk Havalimanı'na gelen yolcular ise, insanda güven duygusunu artıran bu tür önlemleri yerinde bulduklarını ifade ederek, herkesin bu konuda güvenlik güçlerine yardımcı olması gerektiğini söylediler. 
     






</TEXT>
</DOC>
