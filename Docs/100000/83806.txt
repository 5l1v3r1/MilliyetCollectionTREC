<DOC>
<DOCNO> 83806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/14/ekonomi/eko01.html </URL>
<DATE> 2002/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF’ye hazırlık zirvesi 
</HEADLINE>
<TEXT>

Ekonomi yönetimi, IMF’nin yarın başlaması beklenen ikinci gözden geçirmesi öncesinde durum değerlendirmesi yaparak, ay sonuna kadar yapılması gerekenleri kararlaştırdı 
     ANKARA Milliyet 

     IMF heyetinin ikinci gözden geçirme için yarın Türkiye’ye gelmesi beklenirken ekonomi yönetimi de henüz yerine getirilmeyen taahhütleri tamamlamanın yollarını arıyor. Taahhütlerin ay sonuna kadar yerine getirilmesi halinde sorun oluşturmayacağı belirtilirken Devlet Bakanı Kemal Derviş, yapısal önlemlerde atılması gereken adımlar olduğunu kaydetti. 
     
     İki toplantı 
     Hazırlık amacıyla dün yapılan iki toplantının ilki Maliye Bakanlığı’nda gerçekleştirildi. Üç saat süren toplantıya Derviş ve Oral’ın yanı sıra üst düzey bürokratlar da katıldı. Toplantıda, henüz uygulamaya sokulamayan bölge müdürlüklerinin kapatılması ve İhale Kanunu’nun değiştirilmesi gibi konular üzerinde duruldu. Maliye Bakanı Sümer Oral toplantıda programa ilişkin bir yıllık projeksiyonları gözden geçirdiklerini belirtti. 
     Oral, yeni vergi konusu üzerinde durulmadığını, zaten yeni verginin de söz konusu olmadığını söyledi. Özel Tüketim Vergisi’nin ÖTV biraz geçiktiğini ancak önümüzdeki günlerde Meclis’ten çıkacağını dile getren Oral, Gelirler Genel Müdürlüğü’nün Maliye’den ayrılmasının mümkün olmadığını söyledi. Oral, "Kaynağı zorlayacak bir düzenlemeye gitmek istemiyoruz" dedi. 
     Devlet Bakanı Derviş de yaptığı açıklamada, "Güçlü bir maliye bir maliye politikası ile program devam ediyor. Hem enflasyon düşecek, hem büyüme hızlanacak, hem de maliye ve para politikasından taviz verilmeyecek. Tabii ki ufak tefek her zaman sorunlar olabilir. Onları da sorunlar ortaya çıktıkça düzeltmemiz lazım. Yapısal önlemlerde bazı adımların atılması gerekiyor" dedi. 
     Derviş, daha sonra Hazine yöneticileriyle birlikte Enerji ve Tabii Kaynaklar Bakanlığı’na geçerek, Bakan Zeki Çakan ile buluştu. Bu toplantıda ise enerji özelleştirmelerine ilişkin taahhütler ele alındı. Özelleştirilecek enerji varlıklarının belirlenmesi çalışması ile doğalgaz dağıtım şirketlerinin özelleştirmesi konusu üzerinde duruldu. 
     

</TEXT>
</DOC>
