<DOC>
<DOCNO> 65180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/31/son/sondun15.html </URL>
<DATE> 2002/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'da rakip aşiretlerin çatışmasında 43 ölü... 
</HEADLINE>
<TEXT>

     Afganistan'da Gardez'e Paşa Han Zadran'ın vali olarak atanmasına karşı çıkan Hacı Seyfullah liderliğindeki grup ile Paşa Han yanlıları arasında dün başlayan ve bugün şiddetlenen çatışmalarda ölü sayısı 43'e yükselirken, onlarca kişinin de yaralandığı bildirildi. 
     Gardez şurasına başkanlık eden güçlü aşiret liderlerinden Hacı Seyfullah, 15 şura askeri ve 18 sivilin çatışmalarda öldüğünü söyledi. 
     Seyfullah, ''kaçakçı, tiran ve katil'' olarak nitelendirdiği Paşa Han'ın valilik görevini üstlenmesine asla izin vermeyeceklerini kaydetti. 
     Hacı Seyfullah, Gardez şurasının geçici Afgan hükümetine bir mektup göndererek, valilik atamasının iptal edilmesini istediğini bildirdi. 
     Ceylani adlı Paşa Han'ın sözcüsü de, bugün öğleden sonraya kadar Han'ın adamlarından 10 kadarının öldüğünü, 25'inin de yaralandığını söyledi. Ceylani, ''Gardez'i alacağız, savaşa devam edeceğiz'' dedi. 
     Afganistan'daki geçici hükümetin başkanı Hamid Karzai'ye yakın bir kişi olan Paşa Han'ın erkek kardeşi, ''sınır ve aşiret işlerinden sorumlu'' bakanlık görevine atanmıştı. 
     Paşa Han, şura üyelerini Taliban ve El Kaide yanlısı olmakla suçluyor. 
     Seyfullah yandaşları da Han'ı, kendilerini El Kaide ve Taliban üyesi olarak gösterip, Gardez şura üyeleri konvoyunu Amerikan uçaklarına vurdurtmakla itham ediyor. Aralık ayındaki bu olayda konvoydaki 12 kişi ölmüştü. 
     






</TEXT>
</DOC>
