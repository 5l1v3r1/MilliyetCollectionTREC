<DOC>
<DOCNO> 62939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/18/son/sondun15.html </URL>
<DATE> 2002/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanardağ patladı "45 ölü" 
</HEADLINE>
<TEXT>

     Demokratik Kongo Cumhuriyeti'nin doğusundaki Goma kenti yakınında dün faaliyete geçen Nyiragongo yanardağından püsküren lavlar 45 dolayında kişinin ölümüne yol açtı. 
     Kigali'deki BM yetkilileri, yanardağdan çıkan lavların Goma'ya ulaştığını ve Ruanda sınırındaki Kivu gölüne döküldüğünü bildirdiler. 
     Yanardağ çevresinde her yarım saatte bir yersarsıntıları meydana geldiği, gece boyunca gökyüzünde alevler ve kül bulutları görüldüğü belirtildi. 
     Ruanda sınırındaki Gisenyi kentinde de halkın geceyi bozulan kamyonların arasında yollarda uyuyarak geçirdiği kaydedildi. 
     Gisenyi'deki askeri yetkililer, şimdiye kadar 300 bin kişinin Ruanda'ya geçtiğini, şafak vaktinde Nyiragongo'nun faaliyetinin kesildiğini ve Goma'nın kül ve dumanla kaplandığını söylediler. 
     Kenti yağmalayan Kongolu birlikleri, Ruandalı askerlerin engellemeye çalıştığı belirtilirken, Goma havaalanında gazyağı depolarının yandığı, görevlilerin güvenli bölgelere tahliye edildiği bildirildi. 
     Öte yandan, dağlık Himbi bölgesinin, 2 kilometre genişliğindeki lav akışını durduğunu kaydedildi. 
     Nyiragongo, Demokratik Kongo Cumhuriyeti, Uganda ve Ruanda sınırında bulunan 8 yanardağından biri. Bunlardan 3469 metre yüksekliğindeki Nyiragongo ve Nyamuragira faaliyet halinde. 
     Yanardağın 1977 yılında, saatte 60 kilometre hızla yol alan lav püskürtmesi sonucu çok sayıda kişi hayatını kaybetmişti. Nyiragongo son olarak 1994 yılında faaliyete geçmişti. 
     






</TEXT>
</DOC>
