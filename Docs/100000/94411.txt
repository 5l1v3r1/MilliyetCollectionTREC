<DOC>
<DOCNO> 94411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/son/sondun34.html </URL>
<DATE> 2002/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İnternette aşırı dinciler ile Neo Naziler İsrail'e karşı birleşti 
</HEADLINE>
<TEXT>

     Aşırı dinciler ile neonazilerin İsrail ve Yahudi düşmanlığı kapsamında birbirleriyle işbirliği içine girdikleri bildirildi. 
     Nazi avcısı Simon Wiesenthal Merkezi direktörü Abraham Cooper, Berlin'de, ''Digital Hate 2002'' adını taşıyan ve dünyada 300'den fazla olan radikal internet siteleri ile ilgili sunduğu raporunda, son 9 ayda Arap ülkelerinde, intihar saldırılarını öven internet sitelerinde de artış saptandığını kaydetti. Cooper, ''İnternette, Amerika'da bulunan ve etnik temizliği savunan Ulusal İttifak adlı grubun lideri William Pearce'nin yazılarını yayınlayan İranlı bir siteyle kendi Yahudi düşmanlığını desteklemek için, eski Ku Klux Klan lideri David Duke'nin yazılarını yayınlayan Pakistanlı aşırı dinci bir siteyi keşfettik'' dedi. 
     David Duke, ''European American Union'' ve ''National Association for Advancement of White People'' adlı ırkçı ve Yahudi karşıtı iki örgütün liderliğini yapıyor. 
     Cooper, buna karşılık ''Equal Rights For All'' adlı Amerikalı ırkçı ve Yahudi karşıtı bir örgütün de internet sitesinde, İsrail'de yapılan intihar saldırılarına açıkça destek verdiğini belirterek, bu olayın 11 Eylül'deki terörist saldırıların ardından hızlandığını ifade etti. 
     Cooper, aşırı dincilerle neonaziler arasındaki arabuluculuk görevini Yahudi karşıtı bir aşırı dinci olan ve İsviçre'de yaşayan Ahmed Huber adlı kişinin yaptığını söyledi. 
     Huber, aşırı sağcı Almanya'nın Milliyetçi Demokratik Partisi NPD 
     ile El Kaide örgütüne destek vermesiyle biliniyor. 
     Cooper, raporunda ayrıca, Yahudi hedeflerine yönelik intihar saldırıları yapılması amacıyla taraftar toplamaya yönelik yayınların yapıldığı siteleri de açıkladı. 
     





</TEXT>
</DOC>
