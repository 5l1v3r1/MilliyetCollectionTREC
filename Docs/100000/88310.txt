<DOC>
<DOCNO> 88310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/son/soneko09.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Özilhan, köşe yazarlarıyla biraraya geldi... 
</HEADLINE>
<TEXT>

     Türkiye'nin Avrupa Birliği'nden AB kopmasının, ekonomik büyümeye olumsuz etkisinin çok yüksek maliyeti olacağı bildirildi. 
     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, köşe yazarlarıyla İstanbul'da kahvaltıda biraraya geldi. 
     Görüşmede, Prof. Dr. Asaf Savaş Akat, TÜSİAD'ın talebi üzerine hazırladığı ''Türkiye'nin AB Üyeliği, Yabancı Yatırımlar ve Ekonomik Büyüme'' çalışmasının sunumunu gerçekleştirdi. 
     TÜSİAD Genel Sekreteri Haluk Tükel de, 1996-2001 yılları arasındaki ihracat performansını ''Sektörel İhracat Performansının Değerlendirilmesi'' raporuyla ortaya koydu. 
     AB üyeliğinin Türkiye ekonomisine muhtemel etkilerini mukayeseli olarak analiz eden Asaf Savaş Akat'ın sunumunda, Türkiye'nin bugün en önemli gündem maddesinin AB'ye tam üyelik olduğu hatırlatıldı. Konunun kamuoyunda ve siyasi karar odaklarında ayrıntılı tartışıldığı belirtilen çalışmada, tartışmaların büyük ölçüde siyasi çerçevede, siyasi sorun ve kriterlerde yoğunlaştığı, ekonomik boyutun ise sessizce geçiştirildiği vurgulandı. 
     Çalışmada, ''Halbuki AB'ye tam üyeliğin gerçekleşmesi ya da gerçekleşmemesi ekonomik açıdan Türkiye için hayati özellikler arzetmektedir'' denildi. 
     Bölgenin en büyük ekonomisi Türkiye'nin, ekonomideki yapısal gücü ve zaafiyetlerine değinilen çalışmada, 1990'lı yılların Türkiye ekonomisi için kaybedilmiş yıllar olduğunun açıkça görüldüğü kaydedildi. 
     Türkiye'nin büyümesini, son 25 yılda ekonomik mucize yaratan Kore ve Tayland, Türkiye'ye çok benzerken AB'ye 1980'ler ortasında üye olan İspanya, AB'nin en hızlı büyüyen ülkesi İrlanda ve AB üyeliği kesinleşen Polonya ile karşılaştıran çalışmada, Türkiye'de kişi başına gelir 1991 sonrasında sabit kalırken, diğer ülkelerde arttığına işaret edildi. 
     ''İrlanda dönem içinde kişi başına gelirini Türkiye'nin 4.5 katından 9 katına yükseltmiştir. İspanya 3.5 katından 5 katına yükseltmiştir. Tayland ve Kore'nin nisbi durumları Asya krizine kadar hızla iyileşmiş, krizle bozulmuştur. Polonya son yıllarda önemli bir atak yapmış, geriden gelip Türkiye'nin üstüne çıkmıştır.'' 
     
     GÜMRÜK BİRLİĞİ TÜRKİYE İÇİN YARARLI OLDU 
     Akat'ın çalışmasında, 1996 yılında uygulamaya giren Gümrük Birliği'nin Türkiye için yararlı olduğu vurgulanıyor. 
     1995-2001 dönemde AB'ye yapılan ihracatın Euro cinsinden yüzde 120 arttığı kaydedilen çalışmada, AB ile dış ticaret açığının yanıltıcı olduğu, turizm, nakliye gibi görünmeyen döviz gelirleri ve işçi dövizleri dikkate alındığında AB ile cari dengenin genellikle fazla verdiği dile getirildi. 
     





</TEXT>
</DOC>
