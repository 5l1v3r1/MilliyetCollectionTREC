<DOC>
<DOCNO> 69192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/24/dunya/tur.html </URL>
<DATE> 2002/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu 
</HEADLINE>
<TEXT>

     Sevimli tavşanın babası öldü 
     DIŞ HABERLER SERVİSİ 

     Sevimli, haylaz ama bir o kadar da kurnaz tavşan Bugs Bunny, huysuz ve haylaz ördek Daffy Duck ve Road Runner gibi ünlü çizgi film karakterlerinin yaratıcısı, Amerikalı sanatçı Chuck Jones 89 yaşında kalp yetmezliğinden hayata gözlerini yumdu. 
     California eyaletinin Corona del Mar kentindeki evinde ölen Oscar ödüllü Jones, hayatı boyunca 300’den fazla animasyon filmin yaratıcısı oldu. Jones, 60 yıllık kariyeri boyunca, ayrıca telvizyon klasiği "Dr. Seuss’ How the Grinch Stole Christmas"ı yaratmış, yönetmiş ve senaryosunu yazmıştı. 
     
     Amerikan üssünde şarbon paniği 
     DIŞ HABERLER SERVİSİ 

     ABD’nin Georgia eyaletindeki bir askeri üste kesekağıdında bulunan beyaz toz madde üzerinde yapılan ilk testlerde, şarbona rastlanırken, bu maddeyle temasa geçen 3’ü asker 6 kişi, tedavi altına alındı. 
     Georgia eyaletindeki Fort McPherson üssündeki bir ofiste, kesekağıdı içinde bulunan beyaz toz maddede, ilk testlerde şarbon bulunmasına karşılık yetkililer, daha detaylı testlerin tamamlanmasının 24 saat alacağını kaydettiler. Üssün halkla ilişkiler yetkilisi, 6 kişinin, şüpheli maddeyle temasa geçtiğini, bunlardan 3’ünün sivil, 3’ünün asker olduğunu ve madde üzerindeki ilk testlerde şarbona rastlanmasının ardından, bu kişilerin, tedavi altına alındığını bildirdi. 
     
     Londra’nın merkezi araçlara paralı 
     Londra Belediye Başkanı Ken Livingstone’un gelecek hafta açıklaması beklenen yeni uygulamayla, kentin merkezinde 4-5 semti içine alan bir alana 08.00-18.30 saatleri arasında giren her otomobilden 5 sterlin yaklaşık 10 milyon TL alınacak. 
     Uygulamayla kente giriş biletlerinin gazete bayileri ile marketlerde satılacağı belirtiliyor. Kapalı devre TV sistemleriyle yapılacak denetimlerde, kente biletsiz girenlere 80 sterlin yaklaşık 160 milyon TL ceza kesilecek. 
     Uzmanlar, görevli araçlara ayrıcalık tanınmayacağı yeni uygulamayla trafik yoğunluğunda yüzde 15’lik azalma ve belediyeye yılda 200 milyon sterlin gelir sağlanabileceğini tahmin ediyor. 
     



 DÜNYA 













</TEXT>
</DOC>
