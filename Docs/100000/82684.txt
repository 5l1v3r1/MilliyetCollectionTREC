<DOC>
<DOCNO> 82684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/07/son/sontur23.html </URL>
<DATE> 2002/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İzinsiz faaliyet gösteren kuran kursunda porno CD'ler bulundu... 
</HEADLINE>
<TEXT>

     Niğde'de izinsiz faaliyet gösteren ve 24 kız öğrencinin yatılı olarak eğitildiği Kuran kursunda, çok sayıda 
     dini kitapla 7 porno CD ele geçirilirken, 9 kişi gözaltına alındı. 
     Jandarma ekipleri, Niğde'nin merkeze bağlı Sazlıca Beldesi'nde, emekli komiser olduğu öğrenilen Ahmet Ege'nin izinsiz olarak kız öğrenciler için açtığı yatılı Kuran kursunda yaptıkları aramada, çok sayıda dini kitap, üzerinde ''icazete hoş geldiniz'' yazılı pankart, 25 seyyar kürsü ve sehpa ile 7 porno içerikli CD ele geçirdiler. 
     Yetkililer, Kuran kursu görünümü verilen binada, 12-25 yaşlarında kız öğrencilerin yatılı olarak barındırılıp 4 kadın öğretmen tarafından eğitildiğini, içeride 25 çift katlı ranza bulunduğunu, baskın sırasında 24 kız öğrencinin eğitim gördüğünün tespit edildiğini bildirdiler. 
     Yetkililer, merkezi Adana'da olan bir tarikata bağlı olduğu belirlenen okulu açan ve emekli komiser olan Ahmet Ege ile birlikte, Latif Sabuncu, Hasan Yalçın, Muzaffer Sonkur, Mustafa Sonkur, Füsun Demirağ, Filiz Demirağ, Ayşenur Ege ve Hilal Yalçın'ın gözaltına alındığını, soruşturmanın sürdürüldüğünü kaydettiler. 
     Yapılan aramada ele geçirilen 67 milyon Türk Lirası, 50 euro ve bin 430 ABD Doları'na da el konulduğu bildirildi. 
     





</TEXT>
</DOC>
