<DOC>
<DOCNO> 91567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/23/son/sondun04.html </URL>
<DATE> 2002/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'ın nükleer projesinde bin Rus mühendis çalışıyor... 
</HEADLINE>
<TEXT>

     İran'ın Buşehr kentinde yürüttüğü nükleer enerji projesinde, 1.000 Rus muhendis ve teknisyenin görev aldığı bildirildi. 
     Amerikan Christian Science Monitor gazetesi, bu konuda yayınladığı haberde, ''Rus nükleer teknolojisinin İran'a akmakta olduğunu'' kaydetti ve ''Buşehr projesi, Rus bilim adamlarının İran'la gizliden gizliye füze teknolojisi alanındaki bilgilerini paylaştıkları endişesini doğurdu'' diye yazdı. 
     Buşehr'deki nükleer tesisin maliyetinin 800 milyon dolar olduğunu kaydeden gazete, tesisin Rusya'ya para akıttığına, ayrıca Moskova-Tahran ilişkilerinin gelişmesine katkıda bulunduğuna dikkati çekti. 
     
     İRAN'İN NÜKLEER TESİSE İHTİYACI YOK 
     ABD, petrol ve doğalgaz açısından çok zengin bir ülke olan İran'ın nükleer enerjiye ihtiyacı olmadığını düşünüyor. 
     Christian Science Monitor gazetesi, ''Amerikan iddialarına göre, sivil amaçlı proje görünümü altında İran, hassas Rus teknolojisi ithal ederek, mollalar rejiminin nükleer silah ve füze sahibi olmasını sağlamaya çalışıyor'' diye ylazdı. Gazete, ''nükleer silahlarin bu yoldan yayılmasını önlemenin ABD'nin teröre karşı ilan ettiği savaşın temel stratejisini oluşturduğuna'' da dikkati çekti. 
     ''Moskova ve Tahran'ın yanlış bir şey yapmadıkları yolundaki açıklamalarına rağmen, Amerikalı yetkililerin Rusya'dan İran'a kanunsuz teknoloji transferinin devam ettigi görüşünde olduklarını'' vurgulayan gazete, ''bu durumun, son zamanlarda ısınan Rusya-ABD ilişkilerini olumsuz etkileyebileceğini'' kaydetti. 
     Carnegie Uluslararası Barış Vakfı hesabına bir rapor hazırlayan Rus Bilimler Akademisi üyesi Valentin Tikhonov, ''yeni kuşak Rus nükleer uzmanlar, İran hesabına nükleer silah programı üzerinde de çalışabilirler, çünkü onların Rusya'daki hayatları çok zor ve istedikleri tek şey para'' diye konuştu. Tikhonov, ''bu uzmanlar açısından sivil ya da askeri bir proje üzerinde çalışmak farketmez. Tek istedikleri yaşamlarını sürdürebilmek. Bu durumda insani değerlerden söz edemezsiniz. Feci bir durum'' diye ilave etti. 
     Tikhonov'un hazırladığı rapora göre, Rus nükleer teknoloji uzmanları, kendi ülkelerinde ayda 50 dolardan az kazanıyorlar. 
     
     DURDURULAN PROJELER 
     Christian Science Monitor gazetesine göre, 1990'li yılların sonunda Rusya, İran'a füze teknolojisi vermeyi öngören 3 sözleşmeyi Amerikan baskısı sonucu iptal etmek zorunda kaldı. Aynı şekilde, İran'ın nükleer silah üretiminde kullanılacak yakıt yapmasına olanak verecek kritik lazer bilgilerinin verilmesi de 2000 yılında askıya alındı. 
     Amerikalı yetkililer, buna rağmen Rusya ile İran arasındaki işbirliğinin devam ettiğine inanıyorlar. Amerikalı bir uzman, gazeteye yaptığı açıklamada, ''Rusya, İran'a nükleer yakıt çevrimi, sofistike metal alaşımları ve lazer isotop ayırımıyla ilgili kritik teknoloji konularında önemli yardımlarda bulunmaya devam ediyor'' diye konuştu. 
     





</TEXT>
</DOC>
