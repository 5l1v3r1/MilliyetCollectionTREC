<DOC>
<DOCNO> 54646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/29/spor/aspo.html </URL>
<DATE> 2001/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
NO PROBLEM 3-0 
</HEADLINE>
<TEXT>

Kupada Galatasaray kaza yapmış, Beşiktaş ile Trabzon’un yüreği ağzına gelmişti. Ama Fenerbahçe, Altay önünde aynı hataya düşmedi, farklı skoruyla dertsiz, firesiz bir tur yaşadı 
     SARI - Lacivertli ekip, Altay önünde işini sağlama aldı ve Galatasaray’ın havlu attığı, Beşiktaş ile Trabzon’un ite - kaka kazandığı kupada turu rahat buldu. İzmir ekibi önünde ilk yarıda zorlanan Fenerbahçe, savunma kilidini bir türlü çözemedi. Ancak Serhat’ın penaltısı bir anlamda turun müjdecisi oldu. İkinci 45 dakikada oyunu rölantiye alan ev sahibi, Ceyhun’un iki golüyle geceyi farklı noktaladı. 
     
     Dakika dakika maç 
     2. dakika Serhat'tan aldığı topu Lazetiç bekletmeden ortaladı. Ceza sahası içinde topla buluşan Andersson vuruşunu yaptı, ancak auta gönderdi. 
     5. dakika Ali Akdeniz ile paslaşan Yusuf bir anda kaleci Ramazan ile karşı karşıya kaldı. Plase yaptı, ancak Ramazan tehlikeyi önledi. 
     36. dakika İleri çıkan Ümit, yaklaşık 25 metreden vurduğu şutla Altay kalesini yokladı. Top kale direğinin yanından auta çıktı. 
     37. dakika Yusuf, Altay ceza sahasının içine mükemmel bir ara pası verdi. Ali Akdeniz savunmanın arkasında topla buluştu. Ramazan'ın bu oyuncuyu düşürmesiyle kazanılan penaltıyı Serhat ağlara gönderdi 1 - 0. 
     42. dakika Ümit, rakiplerini çalımlarken, topu ayağından açtı. Ceyhun topla buluştu ve çaprazdan sert vurdu. Çetin çizgiden çıkarırken, Andersson dönen topa yeniden vurdu, ancak auta gönderdi. 
     55.dakika Ali Akdeniz bekletmeden serbest atışı kullandı. Topu alan Ceyhun bir süre dripling yapıp kaleyi cepheden en iyi gördüğü yerden şutunu attı. Ancak top auta çıktı. 
     57. dakika Hakan'ın verdiği pasta topu alan Yusuf adeta tüm savunmayı geçti. Kaleci ile de karşı karşıya kaldı. Ancak vuruşu kötüydü. 
     74. dakika Ümit'in uzun pasını kapan Serhat ortasını yaptı. Altaylı Fatih gelen topu uzaklaştırmak istedi. Ters vuruşta top direkten döndü. Topla buluşan Ceyhun fileleri havalandırdı 2 - 0 
     90. dakika Ümit Özat, topu savunmanın arkasına attı. Altay defansı ofsayt beklentisiyle durdu. Serhat topu kaleci Ramazan'dan kurtardı ve Ceyhun'u gördü. Ceyhun maçın skorunu ilan etti 3 - 0 
     
     Notlar 
     Erzurum şarkıları 
     FENERBAHÇELİ taraftarlar, maç öncesi Galatasaray’ı eleyen Erzurum’un yöresel şarkılarıyla çoşup, bu takım lehine uzun süre tezahürat yaptılar. Stadın hoparlörlerinden sürekli Erzurumlu sanatçı İbrahim Erkal’ın "Hadi gel, Erzurum’a gel" isimli şarkısı çalındı. 
     
     Tribüne hücum 
     KALE arkası biletleri 1 milyondan satışa çıkarılınca taraftarlar maça adeta hücum etti. Sarı - Lacivertli takımın oynadığı en ucuz maç olarak tarihe geçen kupa sınavını 20 bin kişinin üzerinde taraftar kitlesi izledi. 
     
     Aslar dinlendi 
     MUSTAFA Denizli, Beşiktaş maçını düşünerek, bazı oyuncularını dinlendirdi. Sezonun istikrar abidesi Abdullah, Johnson ve Ali Güneş ile birlikte yedek bankında otururken, kasığından sorunu olan Oktay, 18 kişilik kadroya alınmadı. 
     
     Koch da izledi 
     BEŞİKTAŞ Teknik Direktörü Daum’un yardımcısı Ronald Koch da tribünde yer aldı. Alman hoca bu haftaki rakipleri hakkında sürekli not aldı. 
     
     Hata yapmadı 
     BÜLENT Demirlek iki takımın iyi niyetli mücadele etmesinin de yardımıyla karşılaşmayı fazla hata yapmadan tamamladı. Tecrübesizliği özellikle korner pozisyonlarında hissedildi. Yardımcılarıyla uyumu iyiydi. Çok koştu, maçın ağırlığı altında ezilmeden kararlarında otorite sahibiydi. 
     



 SPOR 
























</TEXT>
</DOC>
