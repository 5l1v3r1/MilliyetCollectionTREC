<DOC>
<DOCNO> 92619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/son/sondun13.html </URL>
<DATE> 2002/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de çocukların yüzde 40'ı evlilik dışı dünyaya geliyor 
</HEADLINE>
<TEXT>

     İngiltere'de evlilik kurumunun giderek unutulmaya yüz tuttuğu, ülkede doğan bebeklerin yüzde 40'ının nikahsız ilişkilerin sonucunda dünyaya geldiği açıklandı. 
     Milli İstatistik Ofisi'nin verilerine göre, nikahsız ilişkilerden doğan bebek sayısındaki artış sürüyor. Ofis yetkilileri, 1964 yılında evlilik dışı ilişkilerden doğan bebek oranının yüzde 7.2 olduğunu, 1970'de yüzde 10'a yükseldiğini, 1990'ların başında ise yüzde 30'a 
     fırladığını belirtiyor. 
     Yetkililer, ilk bebeklerini evlilik dışı ilişkileri sırasında doğuran çiftlerin ikinci bebek öncesinde nikahlanma oranlarında da düşüş görüldüğünü, 2001 yılında evlilik dışı ilişkilerden doğan bebeklerin yarısından fazlasının nikahsız çiftlerin ikinci, üçüncü hatta dördüncü bebekleri olduğunu kaydediyor. 
     İstatistikler, nikahsız çiftlerin ikinci, üçüncü ya da dördüncü kez bebek sahibi olmalarının oranının 1980 yılında ise nikahsız ilişkilerden doğan bebeklerin sadece yüzde 40'ını oluşturduğunu gösteriyor. 
     Bu arada, istatistikler doğurganlık oranında düşüşün sürdüğünü gösteriyor. Kısırlığın giderek yaygınlaştığı İngiltere'de kadınların ortalama anne olma yaşının da yükselmeyi sürdürdüğüne işaret eden istatistikler, şu anda İngiltere'de kadın başına 1.64 bebek düştüğünü, bunun da bu konudaki verilerin tutulmaya başlandığı 1924 yılından bu yana rastlanan en düşük rakam olduğuna dikkat çekiyor. 
     İngiltere'de kadınların anne olma yaşlarıyla ilgili ortalamanın da 29.5'e yükseldiğine işaret eden istatistikler, 10 yıl önce 28'lerde 
     olduğunu, 1970'lerde ise İngiltere'deki kadınların ortalama 26 yaşında anne olduklarını ortaya koyuyor. İstatistiklerin ortaya koyduğu bir diğer gerçek de çocuksuz kadınların oranındaki artış. Veriler 1960 yılında dünyaya gelen her 5 kadından birinin hiç doğum yapmadıklarına işaret ediyor. Bu oran 1940 yılında doğan kadınlarda ise 10'da bir olarak kayda geçilmişti. 
     





</TEXT>
</DOC>
