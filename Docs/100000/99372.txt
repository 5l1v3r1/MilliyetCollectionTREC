<DOC>
<DOCNO> 99372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/son/soneko12.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağustos'ta 1.6 milyar Dolar kredi bekleniyor 
</HEADLINE>
<TEXT>

     Uluslararası Para Fonu IMF İcra Direktörleri Kurulu'nun muhtemelen 8 Ağustos öncesinde yapacağı toplantısının ardından, Dünya Bankası da 450 milyon dolarlık kredi dilimini serbest bırakacak. 
     Böylelikle her iki kuruluştan gelecek para 1.6 milyar doları bulacak. 
     Edinilen bilgiye göre, Dünya Bankası'nın ikinci Program Amaçlı Mali Sektör ve Kamu Sektörü Uyum Kredisi''nin PFPSAL-2 450 milyon dolarlık ikinci kredi dilimini serbest bırakması için, IMF'nin Türkiye'deki Üçüncü Gözden Geçirme'ye ilişkin Niyet Mektubu'nu onaylaması gerekiyor. 
     PFPSAL-2 Kredisi, her biri 450 milyon dolar tutarında üç dilim halinde kullanılacak. 550 milyon dolarlık bölümü 5 yıl geri ödemesiz, toplam 15 yıl, 800 milyon dolarlık bölümü ise 3 yıl geri ödemesiz, toplam 5 yıl vadeli olacak. 
     PFPSAL-2'nin mali sektör bölümü, halen devam etmekte olan kamu bankaları reform çalışmalarına destek sağlanması ve Bankacılık Düzenleme ve Denetleme Kurumu tarafından yürütülmekte olan bankacılık düzenlemelerinin güçlendirilmesi amacını taşıyor. 
     Kredi anlaşmasının kamu sektörü bölümü ise kamu harcamalarının ve yatırım programının rasyonelleştirilmesi ve kamuda etkin yönetimin geliştirilmesi ile ilgili düzenlemelere katkıda bulunulması amacına yönelik bulunuyor. 
     PFPSAL-2'nin son kredi dilimi de, kredi koşullarının yerine getirilmesiyle serbest bırakılacak. 
     Öte yandan Banka'nın, İstanbul Yaklaşım çerçevesinde kullandıracağı yaklaşık 500 milyon dolarlık kredinin de, Eylül ayında kullanıma hazır hale gelebileceği ifade ediliyor. 
     
     IMF'DEN 1 MİLYAR 150 MİLYON DOLAR GELECEK 
     IMF'nin 3. Gözden Geçirme incelemesinin ardından hazırlanan Ek Niyet Mektubu, Fon'a gönderilmişti. 
     Ek Niyet Mektubu'nun IMF İcra direktörleri Kurulu'nda onaylanmasının ardından, yaklaşık 1 milyar 150 milyon dolarlık kredi diliminin serbest bırakılması bekleniyor. 
     Böylelikle Hem Dünya Bankası hem de IMF'den bu ay içinde, toplam 1.6 milyar dolarlık bir kaynağın serbest bırakılması bekleniyor. 
     





</TEXT>
</DOC>
