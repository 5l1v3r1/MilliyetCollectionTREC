<DOC>
<DOCNO> 78040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/12/son/sonspo17.html </URL>
<DATE> 2002/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalyaspor "Şike davasına müdahil olmamız hukuka aykırı değil" 
</HEADLINE>
<TEXT>

     Antalyaspor Yönetim Kurulu Üyesi, Hukuk Danışmanı Murat Bulat, ceza yargılamasının sadece yargıya ait olduğunu belirterek, kulüplerin müdahil olarak herhangi bir davaya başvuru yapmış olmasının hiçbir şekilde futbol yönetimi ya da spor hukukuna aykırı olmadığını söyledi. 
     Bulat, Antalyaspor tesislerinde düzenlediği basın toplantısında, futbolda şike ve rüşvet iddialarının 10 Nisan tarihinde Ankara'da, Kulüpler Birliği Toplantısı'nda ele alındığını belirtti. Bulat, burada şike, rüşvet, çete iddialarının Futbol Federasyonu Yönetim Kurulu'nun da katılacağı ortak bir toplantıda ele alınarak değerlendirilmesine karar verildiğini söyledi. 
     Murat Bulat, Antalyaspor'un Ağır Ceza Mahkemesi'nde müdahillik başvurusu yapması ve Türk futbolu üzerindeki iddialara kararlılıkla gitmesi nedeniyle tehditlere maruz kaldığını ifade ederek, ''Ceza yargılaması sadece yargıya aittir. Ceza yargılaması nedeniyle kulüplerin müdahil olarak herhangi bir davaya başvuru yapmış olmaları hiçbir şekilde futbol yönetimine ya da spor hukukuna aykırı değildir. Böyle olmasına rağmen müdahillik başvurusu nedeniyle Antalyaspor'un tescilinin iptal edileceği söylemleri bizleri yaralamıştır'' dedi. 
     Tehdit iddialarının Futbol Federasyonu Başkanı'ndan ya da yetkili kurullardan kaynaklanmadığını düşündüklerini söyleyen Murat Bulat, ''Çünkü yetkili kurullar böyle bir iddiayı ele almayacak kadar hukuka saygılıdır. Ama bazı akıllardan bunun geçmiş olması, bunların ulusal basına yansımış olması başlı başına bir ayıptır. O nedenle Antalyaspor dolaylı ya da açık hiçbir şantaja boyun eğmeyecek kadar onurludur'' diye konuştu. 
     Bulat, Antalyaspor'un bu sezon oynadığı Galatasaray, Beşiktaş, Fenerbahçe ve son olarak da Trabzonspor karşılaşmalarında yenemeyeceği hiçbir takımın olmadığını gösterdiğini belirterek, konuşmasını şöyle tamamladı 
     ''Kentler ve kulüpler arasında dostluk ilişkisi bulunan Antalyaspor ve Bursaspor karşılaşmasının sportif anlayışa uygun olarak centilmenlik içinde geçeceğine inanıyoruz. Antalyaspor, Türkiye'deki her deplasmandan 3 puan alabilecek güçtedir. Yeter ki, buna kararlılıkla inanalım. Antalyaspor'un başkanı, yöneticisi, teknik heyeti, futbolcusu ve camiasında da bu inanç vardır.'' 
     





</TEXT>
</DOC>
