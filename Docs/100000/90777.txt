<DOC>
<DOCNO> 90777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/son/sonspo02.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'yi "üvey evlat" futbolun heyecanı sardı... 
</HEADLINE>
<TEXT>

     Futbolun özellikle bayan sporu olarak bilindiği belki de tek ülke olan ABD, 17. Dünya Kupası'nda erkek takımının başarısıyla birlikte büyük bir sevinç yaşarken, ilk kez maç haberleri gazete manşetlerine taşınıyor ve geç saatlerde gösterilmesine karşın maç yayını yapan televizyon kanalları reyting rekorları kırıyor. 
     3 yıl önce futbolda Dünya Kupası'nı Çin'in elinden alan ABD Bayan Futbol Takımı'nın başarısıyla ABD'ye de yerleşen futbol çılgınlığı, 17. Dünya Kupası'nda ABD erkek takımının çeyrek finale yükselmesiyle daha da büyüdü. 
     Futbol bağımlılığının hüküm sürdüğü Avrupa'nın tersine, ülkede birinci spor olarak en çok ilgi gören alanlar olarak basketbol ve beyzbol yarışırken, artık futbol da hatırı sayılır bir konuma doğru ilerliyor. 
     Kupa maçlarının, yerel saatle gece yarısından sonra başlamasına karşın, ABD'nin 2-0 zaferle kapattığı Meksika maçı, 1994 yılı Dünya Kupası'ndan bu yana kablo televizyonda izleme rekoru kırdı. 
     Pazartesi günü ESPN Televizyonu'nda gösterilen maç, Nielsen Media Araştırma şirketinin verilerine göre, 2.29 ile kablo reytingi kırarken, yaklaşık 1 milyon 980 bin evde izlendi. Maç, yerel saatle sabaha karşı 02.30'da başlamıştı. 
     Kablo televizyonda en fazla izlenen futbol maçı rekoru ise yine bayanlarda kaldı. Bayanlar Dünya Kupası için 1999 yılında çeyrek finalde karşılaşan ABD ile Breziyla'nın maçı, 2 milyon 880 bin evde izlenmişti. 
     Genel olarak 17. Dünya Kupası maçlarının, 1.5 milyon izleme oranının altına düşmediği belirtildi. 
     ABD-Meksika maçını yayınlayan İspanyolca kanal Univision ise, bu maçın, tarihlerinde en çok izlenen program olduğunu ve 4.2 milyon kişi tarafından izlendiğini duyurdu. 
     ABD'nin ciddi gazetesi The Washington Post da, ''Dünya Ayaklarının Altında'' başlığıyla ABD'nin zaferini manşetten duyurdu. 
     
     ''ÜVEY EVLAT'' FUTBOLA OLAN İLGİ 
     ABD Milli Takımı'nın en son 1930'da elde ettiği başarıyı, bu kupada, özellikle komşusu ve ezeli rakibi Meksika'yı 2-0 yenerek elde etmesi, popülerlik açısından beyzbol, amerikan futbolu ve basketbolun ardından gelen ''ayak topuna'' ilginin odaklanmasını sağladı. 
     ABD Milli Takımı'nın maçlarının çoğunlukla gece yarısından sonra oynanmasına karşın Meksika maçında reyting rekoru kırılırken, tüm televizyon kanalları, 21 Haziran Cuma günü Almanya ile yapılacak çeyrek final karşılaşmasına ve futbolun toplumsal yönüne de geniş yer ayırmaya başladı. 
     New York Post Gazetesi'nin web sayfasında ''ABD Milli Takımı'nın başarısı ilginizi çekiyor mu '' sorusuna ''evet'' diyenlerin oranının futbolun ''üvey evlat'' muamelesi gördüğü ülkede yüzde 60'ı aşması dikkati çekti. 
     ABD Başkanı George W.Bush'un ilk kez Meksika karşılaşması öncesi milli oyuncuları arayarak başarı dilemesinin takımında doping etkisi yaptığını söyleyen ABD Milli Takımı Teknik Direktörü Bruce Arena, ''Bu harika bir jest oldu. Belki başkan cuma sabahı da telefon etse iyi olur'' diye konuştu. ABD'li futbolcular da kendilerinden emin konuşarak, Almanya maçına bu sefer çok iyi hazırlandıklarını ve 4 yıl önce Fransa-98'de yitirdikleri maçın rövanşını alacaklarını söylediler. 
     Bu arada Türk Milli Takımı'nın başarısı ABD medyasında da geniş yankı buldu. Tüm televizyon kanalları, milli takımın Japonlara golü attıktan sonra çok akıllı bir taktikle gol olanağı vermediğini belirtirken, haber bültenlerinde sürekli Ümit Davala'nın attığı gol gösteriliyor. Japonya-Türkiye maçına geniş yer ayıran New York Times Gazetesi de, Ümit Davala'nın 12. dakikada attığı golün Japonların Dünya Kupası umutlarını bir anda söndürdüğünü yazdı. 
     





</TEXT>
</DOC>
