<DOC>
<DOCNO> 88224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/spor/spo03.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi Nanni vakti 
</HEADLINE>
<TEXT>

Teknik Direktör Fatih Terim, Arjantinli futbolcunun menajeri ile Milano’da yaptığı görüşmenin ardından Romanya’ya gitti 
     HALİL ÖZER 

     CİM-BOM savunmaya aradığı kanı Sarr ile bulurken, Teknik Direktör Fatih Terim, Milano’daki arayışlarını sürdürüyor. İstanbul’a Sarr ile birlikte gelecek olan tecrübeli teknik adam, Milan’da oynayan Kutuzov’un yanısıra Arjantinli Nanni için de temaslarını sürdürüyor. Fatih Terim, İtalya’da bu futbolcunun menajeriyle bir araya gelip, maddi konularda pazarlık yaptı. Terim’in bir diğer gözdesi de Barcelona ile ilişkisini kesen Sergi. Bonservisi elinde olan Sergi’nin Sarı-Kırmızılılar’a sıcak baktığı belirtiliyor. 
     BAŞARILI hoca, İtalya’daki temaslarının ardından dün Romanya’ya geçti. Yardımcısı Müfit Erkasap ve Hagi ile birlikte Dinamo Bükreş - Rapid Bükreş arasındaki maçı izleyen Terim, Dinamo Bükreş’den Kirita, Claudiu Niculescu, Rapid Bükreş’ten Ienci ve Pancu’yu takip etti. 2 - 0 Rapid Bükreş’in galibiyeti ile biten kupa finalinde Terim’in listesinde yer alan Ienci ve Claudiu Niculescu kırmızı kart gördü, Pancu ise bir gol attı. Lucescu da karşılaşmayı izledi. 
     
Galatasaray’ın Jancker planı      İKİNCİ Başkan Ali Dürüst ve yöneticilerle İstanbul’da masaya oturan Jancker’in menajeri dün Almanya’ya geri dönüp Bayern Münih ile görüşmelere başladı. Sarı-Kırmızılı yönetim, bu transferi mutlaka bitirmek istiyor. Ancak fiyat konusunda da Alman kulübüne kesinlikle taviz verilmemesi kararlaştırıldı. Bu oyuncunun seneye serbest kalacak olması bir koz olarak kullanılacak. 
     
Aslan’a Avrupa’da seçkin koltuk      GALATASARAY, UEFA gözetiminde oluşturulan, 102 kulübün yer aldığı birliğin, 11 üyeli yönetim kuruluna girmeyi başardı. Sarı - Kırmızılı kulübün yanı sıra yönetimin diğer üyeleri şu takımlardan oluştu R.Madrid İspanya , Lazio İtalya , M.United İngiltere , B.Münih Almanya , Lyon Fransa , Porto Portekiz , D.Kiev Ukrayna , G.Rangers İskoçya , Grasshopers İsviçre ve Bulgaristan Ligi temsilcisi. 
     
Terim vize vermedi      GALATASARAY, Teknik Direktörü Fatih Terim, Roma’nın peşinde olduğu Hasan Şaş’ı arayarak, "Hiç bir kulübe gitmek yok. Sakın niyetlenme. Sen Galatasaray’da kalacaksın" dedi. İtalyan Kulübü’nün ise yıldız futbolcunun peşini bırakmaya niyetli olmadığı ve önerdiği fiyatı artıracağı öğrenildi. 
     



 SPOR 



































</TEXT>
</DOC>
