<DOC>
<DOCNO> 66791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/09/son/soneko09.html </URL>
<DATE> 2002/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Geçen hafta hangi yatırım aracı kazandırdı, hangisi kaybetirdi 
</HEADLINE>
<TEXT>

     Uluslararası Para Fonu IMF ile stand-by ve kredi beklentilerinin sona ermesinin yanında Irak tedirginliği nedeniyle borsada yoğun düşüşlerin, dövizde ise hızlı artışların gerçekleştiği bir hafta yaşandı. 
     İstanbul Menkul Kıymetler Borsası İMKB haftaya yüzde 2.25 oranında düşüşle başladı. 
     IMF İcra Direktörleri Kurulu'nun Türkiye ile 16 milyar dolarlık yeni stand-by'ı onaylamasıyla beklentiler sona ererken borsada düşüş devam etti. Endeks 554.08 puan kayıpla 12,520.61 puana düştü. 
     Satışların Çarşamba günü de devam ettiği gözlenirken Endeks 263.20 puan daha düşerek 12,257.41 puan seviyelerinden günü tamamladı. Hisse senetlerinin günlük ortalama değer kaybı yüzde 2.10 olarak gerçekleşti. 
     Perşembe günü düşüşler hızlandı. Endeks 555.35 puanlık kayıpla yılın en düşük seviyesi olan 11,702.06 puandan kapandı. Hafta başından itibaren yoğunlaşan kar satışları ve Irak konusundaki tedirginlik nedeniyle ilk 4 günde Borsada meydana gelen düşüş yüzde 12.51'e ulaştı. 
     Cuma günü endeks hızlı bir düşüşle güne başladı. Kısa sürede 10,800 puanın da altına inen endeks, daha sonra gelen alımlarla 
     toparlandı. İlk seansta, 336.97 puan, ikinci seansta da 109.82 puan düşen endeks 11,255.27 puandan haftayı tamamladı. Hisse senetlerinin günlük değer kaybı ise yüzde 3.82 oldu. Son haftalarda altın ve dövizde görülen düşüş eğilimi geçen hafta tersine döndü. Geçen hafta İstanbul serbest piyasada Türk Lirası karşısında ABD Doları'nın fiyatı yüzde 6.33, Euro'nun fiyatı yüzde 7.39 ve Alman Markı'nın fiyatı da yüzde 7.43 oranında arttı. 24 ayar külçe altının gram satış fiyatı yüzde 14.61 oranında, Cumhuriyet altınının satış fiyatı da yüzde 16.15 oranında yükseldi. Yatırım fonlarının seyrini izleyen A.A Fon Endeksi ortalama yüzde 0.60 oranında düşüş kaydetti. Mevduat faizlerinde önceki hafta sonuna göre ortalamalarda önemli bir değişiklik olmadı. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.89, bir haftalık reponun net getirisi de yüzde 0.93 olarak gerçekleşti. 
     
     Borsa 
     İMKB Bileşik Endeksi, bir önceki hafta sonuna göre 2,120.09 puanlık düşüşle 13,375.36 puandan, 11,255.27 puana geriledi. Hisse senetlerinin haftalık ortalama değer kaybı yüzde 15.85 oldu. 
     İMKB Ulusal-Mali Endeksi 3,119.97 puan düşerek 18,028.73 puandan 14,908.76 puana, İMKB Ulusal-Sanayi Endeksi 1,447.50 puan düşerek 
     11,127.85 puandan 9,680.35 puana ve İMKB Ulusal-Hizmetler Endeksi de 
     1,426.76 puan düşerek 8,546. puandan 7,119.77 puana indi. 
     Böylece, mali grup hisseleri ortalama yüzde 17.31 oranında, sanayi grubu hisseleri ortalama yüzde 13.01 oranında ve hizmetler grubu hisseleri de ortalama yüzde 16.69 oranında değer yitirdi. 
     
     Kazananlar ve kaybedenler 
     Borsada geçen hafta işlem gören 299 hisse senedinden 292'si değer yitirdi. Sadece 5 hisse senedi değer kazanırken, 2 hisse senedinin de değeri değişmedi. 
     En yüksek oranlı artış, yüzde 87.50 ile tahtası Salı günü tekrar işleme açılan İhlas Ev Aletleri hisselerinde oldu. Gorbon Işıl hisseleri yüzde 31.03 oranındaki artışla ikinci, Feniş Alüminyum hisseleri de yüzde 6.98 oranındaki artışla üçüncü olarak sıralandı. 
     En yüksek oranlı düşüş yüzde 32.55 ile Şekerbank hisselerinde oldu. Yüzde 31.88'lik düşüşle İhlas Gayrimenkul Yatırım Ortaklığı hisseleri ikinci, yüzde 31.58'lik düşüşle de İhlas Holding hisseleri üçüncü sırada yer aldı. 
     İMKB Ulusal Pazar'da geçen hafta toplam 525 milyar 363.0 milyon adet hisse senedi işlem gördü ve karşılığında 2 katrilyon 26 trilyon 955.5 milyar liralık işlem hacmi gerçekleşti. 
     Uzmanlar, satışların ''abartıldığını'' ifade ederek, düşüşün sadece Irak tedirginliğine bağlanamayacağını, çünkü böyle bir ihtimalin endeks 14,000 puan seviyelerinde bulunduğu sıralarda da varolduğunu hatırlatıyorlar. 
     
     Döviz 
     İstanbul serbest döviz piyasasında alınıp satılan döviz türlerinden ABD Doları geçen hafta Türk Lirası karşısında yüzde 6.33 oranında, Euro yüzde 7.39 oranında ve Alman Markı da yüzde 7.43 oranında değer kazandılar. 
     ABD Doları'nın Türk Lirası satış fiyatı 83 bin lira artarak 1 milyon 395 bin liraya, Euro'nun satış fiyatı 84 bin lira artarak 1 milyon 220 bin liraya ve Alman Markı'nın satış fiyatı da 43 bin lira artarak 622 bin liraya yükseldi. 
     Cuma günü kapanışta, öteki döviz türlerinden İngiliz Sterlini'nin Türk Lirası satış fiyatı yüzde 5.38 oranında artarak 1 milyon 960 bin liraya, İsviçre Frangı'nın Türk Lirası satış fiyatı yüzde 7.56 oranında artarak 825 bin liraya ve Fransız Frangı'nın Türk Lirası satış fiyatı da yüzde 6.94 oranında artarak 185 bin liraya çıktı. 
     Bugün öğle saatlerinde İstanbul serbest piyasada ABD Doları 1 milyon 400 bin, Alman Markı 624 bin ve Euro da 1 milyon 222 bin liradan satılıyordu. 
     
     Altın 
     Geçen hafta Kapalıçarşı'da alınıp satılan 24 ayar külçe altının gram satış fiyatı yüzde 14.61 oranında, Cumhuriyet altınının satış fiyatı da yüzde 16.15 oranında arttı. 
     Kapalıçarşı'da külçe altının gram satış fiyatı 1 milyon 740 bin liralık artışla 13 milyon 650 bin liraya, Cumhuriyet altınının satış fiyatı da 13 milyon liralık artışla 93 milyon 500 bin liraya çıktı. 
     İstanbul Altın Borsası'nda İAB işlem gören 24 ayar altının gram fiyatı da yüzde 11.34'lük artışla 13 milyon 250 bin liraya yükseldi. 
     
     Yatırım fonları 
     Yatırım fonlarına katılma belgeleri bir önceki haftaya göre ortalama yüzde 0.60 oranında değer yitirdi. 
     Yatırım fonlarının fiyat seyrini izleyen A.A Bileşik Fon Endeksi bin 477 puan düşerek 247,141 puandan 245,664 puana geriledi. 
     Fonlar arasında en çok değer kazanan katılma belgeleri, yüzde 16.56'lık artışla Kentbank B Tipi Tahvil ve Bono Fonu, yüzde 2.73'lük 
     artışla Ata B Tipi Yabancı Menkul Kıymetler Yatırım Fonu ve yüzde 2.27'lik artışla Koç Yatırım B Tipi Tahvil ve Bono Fonu oldular. Geçen haftanın en çok değer yitiren ilk üç katılma belgesi yüzde 11.90'lık düşüşle Global A Tipi İMKB-100 Endeks Fonu, yüzde 11.72'lik düşüşle Koçbank A Tipi İMKB-30 Endeks Fonu ve yüzde 11.58'lik düşüşle Denizbank A Tipi İMKB-100 Endeks Fonu olarak sıralandı. Hazine geçen hafta bir yıl vadeli tahvil ihalesi düzenledi. İhalede 1 katrilyon 204.1 trilyon liralık nominal satış gerçekleşirken faiz oranı yüzde 69.54 oldu. İhalede net satış 710.7 trilyon lira, kamuya satış miktarı ise 65.8 trilyon lira olarak gerçekleşti. İhalenin itfa tarihi 5 Şubat 2003 olarak belirlendi. İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki bonoların haftalık net getirileri ise yüzde 0.78 ile yüzde 1.01 arasında gerçekleşti. Mevduat faizlerinde önceki hafta sonuna göre ortalamalarda önemli bir değişiklik olmadı. Önde gelen ve değerlendirmeye alınan 10 kamu ve özel bankanın faiz oranlarının ortalamaları dikkate alınarak yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.89 oldu. Önceki hafta sonunda ortalama faizi yüzde 60 dolayında olan haftalık reponun net getirisi yüzde 0.93 olarak gerçekleşti. 
     






</TEXT>
</DOC>
