<DOC>
<DOCNO> 58602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/23/son/sondun12.html </URL>
<DATE> 2001/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan - Hindistan sınırında gerginlik.. 
</HEADLINE>
<TEXT>

     Hindistan, Pakistan ile arasında artan gerginlik üzerine bazı seçkin askeri birliklerini Pakistan sınırı yakınına yerleştirdiğini ve ordunun üst düzey alarmda olduğunu açıkladı. 
     Savunma Bakanı George Fernandes, Hindistan'ın, ''dikkate alması gereken bir noktaya gelindiği''ni ifade ettiği durum nedeniyle, birliklerini Pakistan sınırı yakınına konuşlandırdığını kaydetti. 
     Hintli yetkililer, piyade saldırısı için düşman toprağına sızmada uzman bazı seçkin taarruz birliklerinin sınır yakınına gönderildiğini belirtti. 
     Hindistan-Pakistan sınırında bugün Pakistan askerinin ateş açması sonucu 2 Hint sınır muhafızının öldürüldüğü açıklanmıştı. 
     Hint askeri sözcü, Cammu Keşmir'in 50 kilometre güneyindeki Samba bölgesinde rutin devriye görevini yapan muhafız birliğine ateş açıldığını ve 3 muhafızın da yaralandığını söylemişti. 
     Pakistan tarafından sınırdaki olayla ilgili henüz bir açıklama yapılmadı. 
     İslamabad da dün, iki ülke arasındaki gerginlik nedeniyle hava kuvvetlerini üst düzeyde alarm durumuna geçirmişti. 
     İki ülke arasındaki gerginlik, Hindistan'ın, parlamentosuna yönelik olarak 13 Aralık'ta düzenlenen saldırıdan Keşmirli ayrılıkçı grupları sorumlu tutmasının ardından artmaya başlamıştı. 
     Öte yandan, Hindistan, önceki gün aldığı İslamabad büyükelçisini geri çağırma kararıyla ilgili olarak Pakistan Devlet Başkanı Pervez Müşerref'in kullandığı ifadelerin ''üzücü'' olduğunu kaydetti. 
     Ziyaret için Çin'de bulunan Müşerref, Hindistan'ın kararını, ''düşünmeden yapılan küstahça bir hareket'' olarak nitelemişti. 
     






</TEXT>
</DOC>
