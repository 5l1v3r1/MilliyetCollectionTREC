<DOC>
<DOCNO> 93720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/04/son/sonspo14.html </URL>
<DATE> 2002/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Millilere Üstün Hizmet Madalyası 
</HEADLINE>
<TEXT>

     Gençlik ve Spordan Sorumlu Devlet Bakanı Fikret Ünlü, Galatasaray, Fenerbahçe ve Beşiktaş kulüplerinin başkanları ve bazı yöneticilerini makamında kabul etti. 
     Basına kapalı gerçekleşen kabulde, Galatasaray Kulübü Başkanı Özhan Canaydın, Fenerbahçe Kulübü Başkanı Aziz Yıldırım ve Beşiktaş Kulübü Başkanı Serdar Bilgili'nin, özellikle basketbol ve voleybol şubelerinin mali sıkıntılar yaşadığını belirterek, bu konuda Bakan Ünlü'den yardım talebinde bulundukları öğrenildi. 
     Öte yandan, Spordan Sorumlu Devlet Bakanı Fikret Ünlü dünya üçüncüsü milli takım futbolcularına ve teknik heyete ''Devlet Üstün Hizmet Madalyası'' verilmesiyle ilgili kararnamenin Cumhurbaşkanı Ahmet Necdet Sezer tarafından imzalandığını açıkladı. 
     Buna göre, 23 milli takım oyuncusu ile 3 antrenöre ''Devlet Üstün Hizmet Madalyası'' verilecek. 
     
</TEXT>
</DOC>
