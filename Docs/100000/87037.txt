<DOC>
<DOCNO> 87037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/30/son/sontur05.html </URL>
<DATE> 2002/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da 5 yıldızlı otel sayısı 72'ye ulaştı... 
</HEADLINE>
<TEXT>

     Antalya'da hizmete giren 5 yıldızlı otel sayısı, Konyaaltı bölgesinde yeni açılan Porto Bello Hotel ile 72'ye ulaştı. Bu sayı ile Antalya'nın, il olarak dünyada en fazla 5 
     yıldızlı otele sahip olan yer olduğu bildirildi. 
     A.A muhabirinin edindiği bilgiye göre, Antalya'da turizm belgeli tesis sayısı 669 olurken, yatak kapasitesi 168 bin 828'e ulaştı. Bu yatak kapasitesinin dörtte birini 5 yıldızlı oteller oluştururken, bu otellerin yatak kapasitesi 43 bin 168'e yükseldi. 
     Antalya merkezinde 8, Manavgat'ta 21, Alanya'da 7, Belek'te 18 ve Kemer İlçesi'nde 18 adet 5 yıldızlı otel bulunuyor. En fazla yatak kapasitesine sahip oteller Belek'te yer alırken, buradaki 18 otelde toplam yatak kapasitesi 12 bin 16... 
     Kemer bölgesinde ise 18 otel, 10 bin 756 yatak kapasitesine sahip bulunuyor. 
     
     PORTO BELLO HOTEL 
     Antalya'nın Konyaaltı bölgesinde bu sezon tamamlanan 346 odalı 843 yatak kapasiteli 5 yıldızlı Porto Bello Hotel de, kapılarını turizmin hizmetine açtı. 
     Genel Müdürlük görevini Bekir Akkaş'ın yaptığı Porto Bello Hotel'de, sigara içmeyenler ve bedensel engellilerde düşünülerek, onlar için özel odalar hazırlandı. 
     Genel Müdür Bekir Akkaş, sigaranın insanın üzerine sindiği gibi odalara da sindiğini ve sigara içilen odaların temizlenmesine rağmen yine de koktuğunu belirterek, ''Bu amaçla hiç sigara içmeyenler için, sigara içilmeyen odalar yapıldı. Ayrıca bedensel engelli müşterilerimizin odada her tür hizmetten rahatlıkla yararlanabilmelerini sağlamak için odaların düzenlenmesi yapıldı'' dedi. 
     Akkaş, tesiste, her türlü konforun bulunduğunu, kapalı ve açık yüzme havuzları, tenis kortları, su sporları merkezi gibi aktivitelerin de yer aldığını kaydetti. 
     





</TEXT>
</DOC>
