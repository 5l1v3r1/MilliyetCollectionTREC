<DOC>
<DOCNO> 62436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/15/son/sontur15.html </URL>
<DATE> 2002/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da açık eczanelerde büyük yoğunluk 
</HEADLINE>
<TEXT>

     Sağlık Bakanlığı'nın yerli ilaçta yüzde 10 indirim yapmasını protesto eden eczanelerin kepenk indirmesi vatandaşları mağdur etti. 
     Sağlık Bakanlığı İlaç ve Eczacılık Genel Müdürü, Ankara İl Sağlık Müdürü ve İl Sağlık Müdürlüğü ekipleri ayrı ayrı Ankara'daki eczanelerle ilgili denetimlerini sürdürüyor. 
     Ankara'da açık olan eczanelerde büyük yoğunluk yaşanırken, vatandaşlar nöbetçi eczaneleri ve alacakları ilaçları bulmakta zorluk çekiyor. 
     Numune Hastanesi ve civarındaki eczaneler arasında açık olan tek eczane Gül Eczanesi hastaneden çıkıp gelen hasta ve hasta yakınlarına hizmet veriyor. 
     Nöbetçi olarak belirlenmemesine ve eyleme rağmen işyerini açan eczane sahibi Gül Sevalar, Ankara Eczacı Odası'ndan yetkililerin gelerek, tutanak tuttuklarını söyledi. 
     Kızının kas çekmesi hastalığı için gerekli Botox adlı ithal ilacı almak üzere bu eczaneye gelen emekli öğretmen Yüksel Çiftçi, sabah saatlerinden beri nöbetçi eczane aradığını ve ilacı bulamadığını söyledi. 
     Çiftçi, ''Bursa'dan sevkle dün gece geldik. İlacı bulmamız lazım. 
     Baktım eczaneler kapalı. Bu sorun eczanelerin kendi örgütlerinin sorunu, vatandaşları mağdur etmeye hakları yok'' diye konuştu. 
     Yüksel Çiftçi'ye ilacı bulması konusunda yardımcı olmaya çalışan eczacı, ilgili ilaç deposunu aradı, ancak ilaç deposunun henüz satışlarına başlamadığı yanıtını aldı. Bu sırada, eczanede incelemelerde bulunan Ankara İl Sağlık Müdürü Taner Gökçınar, Çiftçi'nin bulamadığı ilacın adını alarak Sağlık Müdürlüğü'nü aradı ve ilacın bulunup eczaneye getirilmesini istedi. 
     Bağ-Kur'lu olduğu için sabah saatlerinden bu yana aradığı nöbetçi eczaneden ilacını alamayan Muzaffer Çınar adlı vatandaş ise tepkilerini, ''Emekliyim, sabahtan beri eczane arıyorum. Bulduğum nöbetçi eczaneler de Bağ-Kur'luyum diye ilaç vermiyor. Ben ne yapayım, hastayım, ilacımı bugün almam lazım'' diyerek dile getirdi. 
     
     Acil derdim olsa ne olacak 
     Ev hanımı Kadriye Çakır da eczacıların kepenk kapatma kararına tepki göstererek, ''Acil derdim olsa ne olacak Eczacılar karlarından 5 kuruş aşağı alıversinler'' diye konuştu. 
     Yanına hasta olan annesini alarak eczane aramaya çıkan serbest meslek sahibi Mesut Ülger de nöbetçi eczane olduğunu sandığı Refik Saydam Hıfzıssıhha Merkezi karşısındaki Köprülü Eczanesi'ne geldi, fakat eczanenin kapalı olduğunu gördü. Bağ-Kur'lu olduğunu söyleyen ve kalp ve şeker ilacı almak için sabah saatlerinden bu yana eczane aradıklarını anlatan Ülger de açık buldukları eczanelerin kendilerine ilaç vermediğinden yakındı. 
     
     Sağlık Bakanlığı denetimde 
     Bu arada, Sağlık Bakanlığı yetkilileri, tüm yurtta eczanelerle ilgili denetimlerini sürdürüyor. 
     İlaç ve Eczacılık Genel Müdürü Orhan Canbolat ve Ankara İl Sağlık Müdürü Taner Gökçınar, Numune Hastanesi çevresindeki eczanelerde denetimlerde bulunurken, İl Sağlık Müdürlüğü ekipleri, tüm ilde denetimlerini sürdürüyor. 
     Numune Hastanesi karşısında açık olan Gül Eczanesi'nde incelemelerde bulunan Canbolat, denetimler sonucu tutanak tuttuklarını, ruhsat iptali işleminin ise sonradan inceleneceğini bildirdi. Canbolat, açık olan eczanelerde vatandaşların mağdur edilmemesi konusunda uyarları yaptıklarını belirtti. 
     Bazı eczanelerin nöbetçi olmadığı halde açık olduğunu ifade eden Canbolat, şöyle konuştu 
     ''Biz, eczanelerin açılıp açılmaması konusunda birşey demiyoruz, ama açanlara niye açtınız şeklinde baskı yapılırsa bu suçtur, bunun karşısındayız. Sağlık Bakanlığı, eczanelerin açılmasıyla ilgili hiç kimseye baskı yapmıyor. Eczanelerini kapatan, bunun sorumluluğuna katlanacak. Ama birileri gelip de açan eczacıya, ceza vereceğiz, diye tehdit ederse bu hukuka aykırı.'' Eczanelerin büyük çoğunluğunun kapalı olduğunu söyleyen Canbolat, vatandaşların mağdur edildiğini, bunun da eczacılara hiçbir faydası olmadığını dile getirdi. 
     






</TEXT>
</DOC>
