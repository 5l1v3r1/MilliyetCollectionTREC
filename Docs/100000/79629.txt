<DOC>
<DOCNO> 79629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/21/son/soneko09.html </URL>
<DATE> 2002/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Duhalde Arjantin halkına seslendi "Zor günlere hazırlanın" 
</HEADLINE>
<TEXT>

     Arjantin Devlet Başkanı Eduardo Duhalde, Arjantin'de mali krizin derinleşeceği uyarısında bulunarak Arjantinliler'den zor günlere hazırlanmalarını istedi. 
     Duhalde yaptığı açıklamada, finansal sistemin çökmesine yol açabilecek riske doğru gittiklerini belirterek, tüm ülkeyi etkileyecek krizi yenmek için Arjantinlilerin hazır olması gerektiğini bildirdi. Arjantin Merkez Bankası, mali sistemi kurtaracak planının sonuçlandırılması için zamana ihtiyaç olduğu gerekçesiyle dün bankaları tatil etme kararı almıştı. 
     Arjantin'de hükümet, mali sistemden her gün milyonlarca doların çıkmasının engellenmesini öngören planı bugün tamamlayarak yarın Kongre'ye göndermeyi planlıyor. 
     Ekonomik kriz içinde bulunan Arjantin'de mali sistemden nakit para çıkışını önlemek amacıyla, hükümet 1 Aralık 2001 tarihinde aldığı karar ile mudilerin bankalardaki mevduatından para çekişlerini ayda 500 dolar ile sınırlamıştı. 
     Arjantinliler bunun üzerine mahkemelere başvurarak sınırlamayı kaldırma yollarına gitmişti. 
     





</TEXT>
</DOC>
