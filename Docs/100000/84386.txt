<DOC>
<DOCNO> 84386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/16/son/sonspo12.html </URL>
<DATE> 2002/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş ''Muhteşem bir kamp geçidik'' 
</HEADLINE>
<TEXT>

     Antalya'daki kamp çalışmalarını tamamlayan A Milli Futbol Takımı, Belek'ten turizmciler, animatörler ve 20 davul eşliğinde törenle uğurlandılar. 
     Gloria Verde Resort Oteli'nde saat 11.00'de toplanan milli takım futbolcuları, eşleri, teknik kadro ve otel yöneticileri, hatıra fotoğrafı çektirdiler. Daha sonra otel yöneticileri Milli Takımlar Teknik Direktörü Şenol Güneş'e, milli takımın zarar görmemesi için dev bir nazar boncuğu armağan ettiler. 
     Milli takımın uğurlamasına gelen 10 bayan ve 10 erkek davulcu ile Belek'te bulunan otellerin yöneticileri ve animatörleri, milli takıma sevgi gösterisinde bulundular. Belek ve Kadriye beldelerinde yol boyunca vatandaşlar, öğrenciler, otel inşaatlarında çalışan işçiler ile otel çalışanları milli takım kafilesine ait otobüsleri çiçek yağmuruna tuttular. 
     Milli takımı uğurlamaya gelenler ''Sizinle gurur diyoruz'', ''En büyük Milli Takım'' diye sloganlar attılar. Milli takım otelden ayrılırken, ünlü sanatçı Tarkan'ın milli takım için söylediği şarkı da sık sık çalındı. 
     Konvoy ile birlikte Belek'ten Antalya Havaalanı'na gelen milli takımı, havaalanında Antalya Valisi Ertuğrul Dokuzoğlu, Büyükşehir Belediye Başkanı Bekir Kumbul ve diğer yetkililer çiçeklerle karşıladılar. Taraftarların sloganları eşliğinde havaalanına giren Milli Takım, burada da halk oyunları gösterileri ile karşılandılar. 
     Şenol Güneş ve bazı futbolcular, halk oyunu ekibindekilerle hatıra fotoğrafı çektirdikten sonra, uçağa binerek, saat 12.50'de THY'e ait özel uçakla Antalya'dan ayrıldılar. 
     Teknik direktör Şenol Güneş, basın mensuplarına yaptığı kamp değerlendirmesinde, Antalya'da mükemmel bir kamp dönemi geçirdiklerini, herşeyin mükemmel olduğuna söyledi. Güneş, şöyle konuştu 
     ''Antalya kampında her şey, olağanüstü güzeldi. Herkesin çok büyük ilgisi vardı. Bir haftalık kamp süresince fiziksel gelişimi sağladık. 
     Takımın morali üst düzeyde. Yarın İstanbul'da, yurt dışında bulunan 6 futbolcumuzun katılmasıyla Hong Kong'a gideceğiz. Hong Kong'ta bir hafta kaldıktan sonra, Güney Kore'ye geçeceğiz. Bizim için önemli olan, Japonya'ya gitmektir. Başarılı olacağımıza inanıyorum. 
     Başarımızı hep birlikte kutlayacağız. Asıl kutlamayı Türkiye'ye döndükten sonra yine Antalya'da yapacağız.'' Güneş, bir soru üzerine, Bayern Leverkusen takımının Şampiyonlar Ligi kupası ile birlikte Alman Lig birinciliği ve Almanya Kupası'nı kaybetmesinin Yıldıray Baştürk üzerinde olumsuz etki yaratabileceğini ama Yıldıray'ın takıma katıldıktan sonra moralinin düzeleceğini ve başarılı olacağını sözlerine ekledi. 
     





</TEXT>
</DOC>
