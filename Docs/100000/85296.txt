<DOC>
<DOCNO> 85296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/son/sonspo10.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor, eski futbolcusu Varesanoviç'i geri istiyor 
</HEADLINE>
<TEXT>

     Bursaspor Kulübü 2. Başkanı Fikret Üstenci, eski futbolcuları Mirza Verasanoviç'i yeniden renklerine katmak amacıyla temaslarının sürdüğünü söyledi. 
     Üstenci, Teknik Direktör Nejat Biyediç'in kendilerine verdiği 30 kişilik listede yer alan oyuncularla görüşmelerin sürdüğünü bildirdi. 
     Bursaspor'un transferde geç kaldığı yönündeki iddialara katılmadığını anlatan Üstenci, Futbol Federasyonu'nun futbolcu sözleşmelerini 1 Temmuz'dan itibaren geçerli saydığını anımsatarak, ''Listemizde yer alan 1-2 futbolcu başka kulüplerle anlaştı. Ama bu anlaşmalar, şu an için geçerli değil'' dedi. 
     Üstenci, transfer listelerinde yer alan futbolcuların hemen hemen aynı kalitede olduğunu, bu nedenle birkaç oyuncunun başka kulüplerle anlaşmasından endişe duyulmaması gerektiğini ifade ederek, yönetim olarak gelecek sezon için takıma gerekli takviyeleri yapacaklarını kaydetti. 
     Listede sadece Türkiye'de oynayan futbolcuların bulunmadığını dile getiren Üstenci, ''Yabancı oyuncu arayışlarımız da sürüyor. Eski futbolcumuz Mirza Verasanoviç'i yeniden Bursaspor'a kazandırmak için temaslarımız devam ediyor. Bunun dışında izlediğimiz oyuncular da var ama ismini şimdilik açıklamak istemiyorum'' diye konuştu. 
     





</TEXT>
</DOC>
