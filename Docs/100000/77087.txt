<DOC>
<DOCNO> 77087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/08/son/sondun10.html </URL>
<DATE> 2002/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Newsweek "Beyaz Saray Ortadoğu konusunda ikiye bölündü" 
</HEADLINE>
<TEXT>

     Newsweek dergisi, Amerikan yönetiminin Ortadoğu konusunda bölündüğünü ve Beyaz Saray'ın, Ortadoğu'da barışı sağlamak için yeterince kararlı olmadığını yazdı. 
     ABD Dışişleri Bakanı Colin Powell, İsrail-Filistin çatışmasında ateşkesi sağlamak üzere bölgeye giderken, Newsweek dergisi, ABD Başkanı George Bush yönetiminin Ortadoğu'ya daha fazla karışmak istemediğini ve Powell'a ne kadar destek sağlanacağının açık olmadığını ileri sürdü. 
     Dergi, Amerikan yönetiminin, Ortadoğu konusunda, ABD Savunma Bakan Yardımcısı Paul Wolfowitz gibi sertlik yanlıları ve ABD Dışişleri Bakanı Colin Powell gibi ılımlılar arasında bölündüğünü belirtti. 
     Dergiye göre, Wolfowitz, İsrail Başbakanı Ariel Şaron'a hareketlerinde özgürlük verilmesini destekliyor. 
     Newsweek, Bush'un kalbinin, yönetimindeki şahinlerden yana ağır bastığı ve bu eğilimin, Powell'ın misyonunu kısa kesebileceği uyarısında bulundu. Dergiye göre, Bush, Filistin lideri Yaser Arafat'ın, ''barışı getiren kişi olarak değil, özgürlük savaşçısı olarak'' hatırlanmak istediğine inanıyor. 
     Bush'un, İsrail'i Filistin topraklarından çekilmeye çağırarak Şaron'u sıkıştırması İsrail yanlılarını kızdırmıştı. 
     Dergi, Kasım 2000'de Florida'da tıkanan başkanlık seçiminde, Florida'daki Musevi asıllı Amerikalı oylarının Bush'tan yana aktığını ve başkanlığı kazanmasında yardımcı olduğunu hatırlatarak, 2004 başkanlık seçiminde de kazanmayı hedefleyen Bush'un, ABD'deki Musevi lobisini memnun etme ihtiyacında olduğunu kaydetti. Newsweek, bu çerçevede Bush'un İsrail'e yüklendiği konuşma metni hazırlanırken, sorunun ''Arafat tarafından yaratıldığının'' vurgulanmasına çalışıldığını yazdı. 
     Newsweek, Ortadoğu konusunda Bush ile Powell arasında gerginlik yaşandığını ve Powell'ın, ifadeleri mümkün olduğunca Arafat lehine yumuşatma savaşı verdiğini kaydetti. Dergi, bu sırada yönetimdeki şahinlerin ise Arafat'ı tamamen yok sayma yönündeki görüş için bastırdığını, ancak sonuçta Powell'ın ağır bastığı kaydedildi. 
     Dergi, bir Amerikan diplomatına dayanarak, ''Bush yönetimini en çok korkutan, kızgınlığın, açık hedef olan İsrail'den ABD'ye kayması'' ifadesini kullandı. Aynı diplomat, ABD'nin Ortadoğu sorununa yeterince müdahil olma kararlılığı içinde bulunmadığından endişe ettiğini belirterek, ''kızartacak başka balıklar varken, Irak gibi, ve başka öncelikleriniz varken, terörizmle savaş gibi, bu büyük bir problem'' dedi. Amerikalı diplomat, ''kızgın sesler her zamanki kafalardan yükselmiyor. Bu kez Ürdün Kralı Abdullah ve Mısır Devlet Başkanı Hüsnü Mübarek'e yakın yetkililerden geliyor'' ifadelerini kullandı. 
     






</TEXT>
</DOC>
