<DOC>
<DOCNO> 91204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/son/sondun33.html </URL>
<DATE> 2002/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'ın yakında nükleer füzesi olabilir iddiası 
</HEADLINE>
<TEXT>

     İran'ın, Rusya sayesinde yakında nükleer bombaya sahip olabileceği öne sürüldü. 
     Dünyanın en etkili doğa koruma örgütü Greenpeace'in Yeşilbarış 
     Rusya'daki grubunun Enerji Bölümü Başkanı Vladimir Çuprov, bu iddiasını, Rusya Atom Enerjisi Bakanlığı'nın, yabancı ülkelerden nükleer madde ithal, depolama ve kullanılmış nükleer maddelerin değerlendirilmesiyle ilgili raporlarına dayandırdı. 
     Çuprov, ''Rusya, İran'da nükleer enerji santralı inşaatını sürdürüyor. İran'ın, santralden çıkacak kullanılmış yakıtı Rusya'ya göndermeyi planlamadığı düşünülüyor. İran, elinde kalacak bu kullanılmış yakıtları daha sonra kısa bir süre içerisinde plutonyum üretiminde ve bu maddeyi de atom bombası yapımında kullanabilir'' görüşünü savundu. 
     Rusya Atom Enerjisi Bakanlığı, bu iddiaları yalanladı ve Uluslararası Atom Enerjisi Kurumu'nun Rusya-İran nükleer enerji işbirliğini yakından izlediğini, İran'ın bu işbirliği sonucunda nükleer silah yapabileceği görüşünde olmadığını belirtti. Bakanlık, bu görüşü İran ve Rusya hükümetlerinin de paylaştığını kaydetti. 
     





</TEXT>
</DOC>
