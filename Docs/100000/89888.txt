<DOC>
<DOCNO> 89888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/14/son/sonspo20.html </URL>
<DATE> 2002/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ogün "Ben de Milli Takımla birlikte tur sevinci yaşamak isterdim" 
</HEADLINE>
<TEXT>

     Dünya Kupası finalleri için A Milli Takım'a davet edilmeyen Fenerbahçe kaptanı Ogün Temizkanoğlu, Türkiye'nin gruptan çıkıp 2. tura yükselmesinin kendisini de mutlu ettiğini belirterek, ''Ben de milli takımla birlikte tur sevincini yaşamak isterdim'' dedi. 
     Ogün, kendisine ait ''www.oguntemizkanoglu.com'' adresli internet sitesinde yaptığı açıklamada, milli takımın 2. tura çıkma mutluluğunu doyasıya yaşadığını vurgulayarak, ''Ben de bu sevinci takımla birlikte yaşamak isterdim. Ama kısmet böyleymiş. Kuşkusuz büyük bir başarı yakaladık. Yıllar sonra katılabildiğimiz Dünya Kupası'nda ikinci tur asla küçümsenmemeli. İkinci turda rakip kim olursa olsun, Çin karşısında olduğu gibi maça istekli ve hızlı başlamamız gerekir. 
     Arkası gelir. Kalite olarak biz Japonya'dan daha iyiyiz'' dedi. 
     Milli takımın 2. tura yükselmesinde emeği geçenleri kutlayan Ogün, şöyle devam etti 
     ''Bu Dünya Kupası'nda kazandığımız başarı ve tecrübenin ileride milli takımımıza çok önemli kapılar açacağını görüyorum. Katıldığımız ilk Avrupa Şampiyonası'nda ilk turdan eve dönmüştük. İkincisinde çeyrek finale kadar gelmiştik. Aynı jenerasyonla katıldığımız ilk Dünya Kupası'nda şimdiden ikinci tura çıktık. Bundan sonra nereye gideriz bilemiyorum, ama bundan sonraki Dünya Kupası'nda çok daha iyi bir yere geleceğimize inanıyorum. Bu arada Kosta Rika maçının kendileri için önemli olmamasına rağmen, Brezilya gerçekten profesyonel bir takıma yakışır şekilde oynadı. Ellerinden geleni yapıp farkı yakaladılar. Gösterdikleri oyundan ötürü Brezilya'nın alkışlanması gerektiği fikrindeyim.'' 
     





</TEXT>
</DOC>
