<DOC>
<DOCNO> 64191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/25/son/sontur10.html </URL>
<DATE> 2002/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kar eridi hasar ortaya çıktı... İstanbul yollarında 50 bin çukur... 
</HEADLINE>
<TEXT>

     İstanbul Büyükşehir Belediye Başkanı Ali Müfit Gürtuna, yaşanan yoğun kış şartları sonrasında yollarda yaklaşık 50 bin çukur oluştuğunu belirterek, yol tuzlama ve onarım maliyetinin ise yaklaşık 25-30 trilyon lira olduğunu bildirdi. 
     Gürtuna, İstanbul Büyükşehir Belediyesi Ulaşım Dairesi Başkanlığı Yol Bakım Onarım Müdürlüğü'nün Vaniköy Muhtarlığı önünde onarım yaptığı alanda denetlemede bulundu. 
     Ulaşım Daire Başkanı Rafet Bozdoğan'dan çalışmalar hakkında bilgi alan Gürtuna, İstanbul'daki yollarda daha önceden bir sorun olmamasına rağmen yağmur ve kar nedeniyle yolların bozulduğunu söyledi. 
     Ali Müfit Gürtuna, yaklaşık 1 hafta önce yolların onarım çalışmalarına başlandığını kaydederek, ''Karları eritmek için kullanılan tuz ve yağmur nedeniyle yollarda 50 bin civarında çukur oluştu. Bunlardan tehlikeli olan 15-20 bin çukurdan 11 bin kadarı kapatıldı. Önümüzdeki hafta başına kadar da doldurulan çukur sayısı yaklaşık 15 bine ulaşacak'' dedi. 
     Yol bakım çalışmalarında ilçelere de yardım yaptıklarını ifade eden Gürtuna, ''Tuzlama ve yol bakım çalışmalarının maliyeti 25-30 trilyon lira tutuyor'' diye konuştu. 
     Gürtuna, şu an için yapılan çalışmaların çukurları kapama ve onarım olduğunu hatırlatarak, yaz başından itibaren de yaklaşık 2 milyon ton asfaltın yollara döküleceğini bildirdi. 
     Ali Müfit Gürtuna, daha sonra Çengelköy'e geçerek buradaki yol onarım çalışmalarını denetledi ve vatandaşlarla sohbet etti. 
     Bu arada, Ali Müfit Gürtuna'nın bugün yapılacak olan Haliç Belediyeler Birliği Meclis Toplantısı'na katılmayacağı bildirildi. 
     






</TEXT>
</DOC>
