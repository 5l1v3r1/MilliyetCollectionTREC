<DOC>
<DOCNO> 82249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/05/son/soneko07.html </URL>
<DATE> 2002/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Akaryakıtçıların eylemine destek 
</HEADLINE>
<TEXT>

     Bursa Ticaret Odası Meclis Üyesi ve Akaryakıtçılar Meslek Komitesi Üyesi İlhan Parseker, akaryakıt bayi karlarının düşürülmesi ve bankaların akaryakıtta kredi kartlarından aldıkları komisyonun düşürülmesine ilişkin Ankara'daki akaryakıtçıların aldıkları eylem kararını desteklediklerini bildirdi. 
     Parseker, akaryakıt bayilerinin kar oranlarının düşürülmesi nedeniyle büyük bir kayba uğradıklarını, sektörün ölüme doğru gitmekte olduğunu ve birçok akaryakıt bayi kapanırken çoğunun da satılık levhalarıyla dolduğunu ifade etti. 
     Akaryakıt sektörünün çökmekte olduğuna dikkat çeken Parseker, akaryakıtta bayiye verilen kar marjlarının eski seviyelerine çekilmesi gerektiğini vurguladı. 
     Parseker, daha önce yüzde 10-12 düzeyinde bulunan kar marjlarının şu anda yüzde 4.75 civarına çekildiği, bu nedenle istasyonlardan hiçbirinin kar edemediklerini söyledi. 
     Yüzde 4.75'lik kar marjının işletmelerin giderlerini karşılamadığını ifade eden Parseker, bankaların kredi kartıyla akaryakıt alınmasına uyguladıkları faizlerin de yüksekliğinden şikayet etti. 
     Geçen yıl kredi kartları aracılığıyla bankalara 120 milyon dolar tutarında komisyon ödendiğini belirten Parseker, bankaların yüzde 4.5'a kadar değişen oranlarda kredi kartlarına komisyon uygularken, 
     kendilerini sıfır komisyonla tüketiciye akaryakıt verdiklerini kaydetti. Bankaların aldıkları komisyon oranını yüzde 1.5 seviyelerine çekmesi gerektiğini vurgulayan Parseker, Ankara'daki akaryakıtçıların 13 Mayıs'ta yapacakları akaryakıt satmama eylemini destekledikleri bildirdi. Bu eylemden sonuç alınmaması halinde Ankaralı akaryakıtçıların 20 Mayıs'tan itibaren süresiz akaryakıt satmama kararını da destekledikleri vurgulayan Parseker, Hükümetin akaryakıtçıların sorunlarını çözmemesi halinde Ankara'nın almış olduğu eylem kararına Bursalı akaryakıtçılar olarak fiilen katılmayı düşündüklerini bildirdi. 
     





</TEXT>
</DOC>
