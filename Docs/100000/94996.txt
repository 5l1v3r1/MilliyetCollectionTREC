<DOC>
<DOCNO> 94996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/11/guncel/gun03.html </URL>
<DATE> 2002/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
CIA’dan Türk Emniyeti’ne kimyasal madde ihbarı 
</HEADLINE>
<TEXT>

Amerikan istihbarat teşkilatı CIA Türkiye’ye içeriği belli olmayan biyolojik veya kimyasal bir madde sokuldu 
     ANKARA Milliyet 

     Amerikan istihbarat teşkilatı CIA’nın tespit ettiği ve ABD Büyükelçiliği aracılığıyla Emniyet Genel Müdürlüğü’ne verdiği bir bilgi, Emniyet’i alarma geçirdi. İhbara göre, Türkiye’ye içeriği henüz belirlenemeyen zehirli bir biyolojik veya kimyasal madde sokuldu. 
     Emniyet Genel Müdürlüğü, il emniyet müdürlüklerine "ivedi" kaydıyla teleks emri göndererek, Türkiye’ye sokulduğu belirlenen zehirli madde konusunda önlem alınmasını istedi. Emniyet, Jandarma Genel Komutanlığı’na da bilgi verdi. Buna göre Gürcü kökenli Abu Atıya, elinde bulunan merhem şeklindeki zehirli maddeyi Türkiye’de bağlantılı olduğu "Musab" kod adlı kişiye kurye aracılığıyla gönderdi. Biyolojik veya kimyasal içerikli olabileceği bildirilen maddenin 20 gün içinde kullanılabileceği kaydedildi. Musab ya da Abu Tasıır adlı terörist tarafından kullanılabileceği bildirilen madde deri yoluyla absorbe ediliyor. 
     Hangi örgüte bağlı oldukları ifade edilmeyen Musab ve Abu Tasıır adlı teröristlerin söz konusu maddeyi, metro, spor salonu, stadyum gibi halkın yoğun bulunduğu yerlerin kapı kolları, parmaklık ya da diğer nesnelere fırçayla sürebilecekleri bildirildi. Terörist saldırının ABD veya Rusya’nın Türkiye’de bulunan tesis ya da temsilciliklere yönelik kullanılabileceğine de dikkat çekildi. 
     
     Kalabalık yerlere dikkat 
     Teleks emrinde, büyük alışveriş merkezleri, otel, spor salonları, stadyum, tören yerleri, otogar, hava limanları, her türlü toplu taşım araçları ve tesislerde belirlenen eylem tarzına göre çok yönlü önlem alınması talimatı verildi. 
     



 GÜNCEL 















</TEXT>
</DOC>
