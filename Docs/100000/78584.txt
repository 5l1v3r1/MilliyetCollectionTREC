<DOC>
<DOCNO> 78584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/spor/spo03.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yönetimden sus emri 
</HEADLINE>
<TEXT>

Galatasaray Başkanı Özhan Canaydın, ligde gerilimin yükselmesi nedeniyle sezon bitene kadar yönetici ve oyunculardan kesinlikle polemiklere girmemelerini istedi 
     HALİL ÖZER 

     Florya’da zirve 
     BEŞİKTAŞ ile Fenerbahçe arasında oynanan derbi maçının ardından meydana gelen gelişmeler Galatasaray’ı harekete geçirdi. Başkan Özhan Canaydın, 2. Başkan Ali Dürüst ile futbol şube sorumluları Burak Elmas ve Özer Saracoğlu dün Florya Tesisleri’nde acil bir toplantı düzenledi. Zirvede ortaya çıkan polemiklere kesinlikle katılmama kararı alınırken herkese sus emri verildi. 
     
     Albayrak katılmadı 
     TOPLANTIYA fahri yönetici Abdürrahim Albayrak’ın katılmaması dikkati çekti. Başkan Canaydın diğer yöneticilerle yaptığı konuşmada da tartışmaların içine girilmemesini istedi. Futbol Şubesi’nin lig bitimine kadar takımın yanında olması da kararlaştırıldı. Yöneticiler, "Biz sadece işimizi yapacağız. Kendi maçlarımızı düşüneceğiz. Başka hiç bir şeye karışmayacağız" diye konuştular. 
     
     Dürüst konuşacak 
     GALATASARAY için yapılacak olan sataşmalara ya da dedikodulara kesinlikle yanıt verilmeyeceği de belirtildi. Gerek görülmesi halinde sadece 2. Başkan Ali Dürüst açıklamada bulunacak. Diğer yöneticiler maç yorumları dışında konuşmayacak. Futbolcular dahil kimse hakemler, federasyon, rakip takımlar veya oyuncular hakkında görüş bildirmeyecek. 
     
Arif’e gün doğdu      BU sezon 18 gole ulaşan Arif, gol krallığı yarışını önde götüren İlhan Mansız’ın cezası nedeniyle büyük bir avantaj yakaladı. Tecrübeli futbolcu son üç haftada, 21 gollü İlhan ile 19 gol atan Ankaragücülü Agustine’i geçmeye çalışacak. 
     GALATASARAY iki günlük iznin ardından hazırlıklarına bugün başlayacak. Bu arada Sarı - Kırmızılı takımın golcü futbolcusu Serkan ve eşi Şura, boşanmak için mahkeye başvurdu. Çiftin uzun süredir problemler yaşadığı belirtildi. 
     
Ünlü, Hagi’yi ödüllendirdi      SPORDAN Sorumlu Devlet Bakanı Fikret Ünlü, Galatasaray’ın eski futbolcusu Hagi ile Romanya’da biraraya geldi. Romanya Spor Bakanı Georgiu Gingaraş’ın davetlisi olarak bu ülkede temaslarda bulunan Ünlü, yıldız oyuncuya Türk sporuna katkılarından dolayı kupa hediye etti. Hagi ise "Türkiye benim ikinci vatanım" dedi. 
     
Luce beklemede      TEKNİK Direktör Lucescu, Rumen basınına verdiği demeçte Galatasaray’da kalıp kalmayacağının 5 Mayıs’ta belli olacağını söyledi. Tecrübeli teknik adam Sporturilor gazetesinde çıkan röportajında lig bittikten sonra başkan ve yöneticilerin planlarını dinleyeceğini ve ona göre karar vereceğini belirtti. 
     ŞAMPİYONLUK konusunda da temkinli açıklamalar yapan Lucescu, "Son saniyeye kadar savaşmamız lazım. Geçen sene de üç puan öndeydik. İki maç kaybettik ve lig elden gitti. Kozlar artık bizde. Oyuncularım İstanbulspor maçındaki futbollarını tekrarlarsa ligi kesinlikle kazanırız" ifadelerini kullandı. 
     



 SPOR 






























</TEXT>
</DOC>
