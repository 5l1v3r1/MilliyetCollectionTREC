<DOC>
<DOCNO> 68915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/22/guncel/gun02a.html </URL>
<DATE> 2002/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapkaççı ithal ettik... Ulusal Kurtuluş Ordusu’nda Sırplara karşı savaşan militanlar İstanbul’da yakalandı 
</HEADLINE>
<TEXT>
Kosovalı kapkaççılar 
Bankadan yüklü miktarda para çeken kişilerin otomobillerini, lastiğini özel çivilerle patlatıp durduran ve daha sonra koltuk üstündeki içi para dolu çantayı çalan 9 kişi gözaltına alındı 
     ELVAN EZBER İstanbul 

     İstanbul’da, banka önlerinde pusu kurarak, yüklü miktarda para çeken kişilerin parasını çalan üçü kadın dokuz kişilik Kosovalı çete çökertildi. Arnavutların Ulusal Kurtuluş Ordusu UÇK militanı oldukları belirtilen zanlıların, mağdurların otomobilini, Sırp araçlarına karşı kullandıkları özel çivilerle durdurdukları belirlendi. 
     Yankesicilik ve Dolandırıcılık Büro Amirliği, Gayrettepe, Beşiktaş ve Eminönü semtlerinde son aylarda banka önlerinde meydana gelen yankesicilik ve kapkaç olaylarını aydınlatmak için çalışma başlattı. Mağdur olan kişilerin ifadeleri doğrultusunda araştırmalarını sürdüren ekipler, belirledikleri bir adrese operasyon düzenledi. 
     Operasyonda, Sırplara karşı Kosova’da UÇK adına savaştıkları belirtilen Sefer Salihuğu, Astarit Memmedi, Bastri Makoli, Haki Januzi, Lulzim Ramadani, Xhevat Lushaka’yla, Neziha Mehmedeva Nezihi, İnga Turcan ve İsmuse Ramadani yakalanarak gözaltına alındı. 
     Suçlarını itiraf eden zanlıların, banka önündeki kapkaç olayını şöyle gerçekleştirdikleri açıklandı 
     Kosova’daki savaşta Sırplara ait askeri araçları durdurmak için motor sübaplarından özel olarak yaptırdıkları çivileri kullanan zanlılar, banka önünde de bu çivileri kullanıyor. Bankadan yüklü miktarda para çeken kişinin otomobilinin lastiğini de, bu çivilerle patlatıyor. Otomobilinin lastiğini fark edip, değiştirmek için uğraşan kişilerin dalgınlığından yararlanan çete üyeleri, torpido veya koltuk üzerindeki içi para dolu çantayı alıp kaçıyor. 
     
     Çete lideri ABD’de 
     Şebeke liderinin Amerika’da yaşayan Faik Zeçini olduğunu belirten yetkililer, firari Arslan Ramadani aracılığıyla soygun yapacak grupları yönlendirdiğini söylediler. Eminönü’nde Şehmuz Tatlıcı’ya ait 560 bin doların çalınması olayının da failleri olduğu belirtilen zanlıların kaldıkları otellerde, 10 bin dolar ve 12 bin euro ele geçirildi. 
     



 GÜNCEL 

























</TEXT>
</DOC>
