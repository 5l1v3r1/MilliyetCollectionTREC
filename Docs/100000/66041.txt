<DOC>
<DOCNO> 66041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/05/son/soneko22.html </URL>
<DATE> 2002/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin'de Hükümet ve Anayasa Mahkemesi karşı karşıya.. 
</HEADLINE>
<TEXT>

     Arjantin Devlet Başkanı Eduardo Duhalde, Anayasa Mahkemesi'nin, bankalardan para çekmeye getirilen kısıtlamaların Anayasa'ya aykırı olduğuna karar vermesinin ardından, mahkemelerin kısıtlamayı kaldıran kararlarını askıya aldı. 
     Devlet Başkanı Duhalde, Arjantinlilerin, tasarruflarını hemen bankalardan çekmelerinin ekonomik sistemi çökertebileceğini, hatta yabancı bankaların ülkeyi terkedebileceğini belirterek, yeni bir çözüm üretilinceye kadar dikkatli davranılması gerektiğini söyledi. 
     Duhalde, ekonomideki istikrar çerçevesinde, yıl sonuna doğru, mevduat çekişlerine daha çok serbesti sağlayabileceklerini de ifade etti. 
     Hükümetin ağırlıklı olduğu Kongre ise Anayasa Mahkemesi üyelerinin yolsuzluk soruşturması sonucu''şantaj'' niteliğindeki böyle bir kararı aldıklarını belirtiyorlar. 
     Hukukçular, Anayasa Mahkemesi kararını hatırlatarak, Hükümetin kısıtlamaya yönelik düzenlemeleri için mevduat sahiplerinin mahkemelere gidebileceğini ve Hükümet kararnamesinin de işe yaramayacağını vurguluyorlar. 
     Geçen yıl Aralık ayında, mevduat sahiplerinin bankalara hücum etmesi üzerine, bir gün içinde 2 milyar dolarlık mevduat çekilmişti. 
     Arjantin'in, acilen 15-20 milyar dolarlık bir yardım paketi aradığı ifade ediliyor. 
     Arjantin, ulusal para birimi pesoyu serbest dalgalanmaya bırakacak ve ABD Doları cinsinden mevduat, devalüasyon öncesi tarihten pesoya çevrilecek. 
     






</TEXT>
</DOC>
