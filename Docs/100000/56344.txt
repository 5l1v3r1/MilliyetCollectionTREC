<DOC>
<DOCNO> 56344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/09/son/sontur06.html </URL>
<DATE> 2001/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılbaşı sepetleri el yakıyor... 
</HEADLINE>
<TEXT>

     Yeni yılın yaklaşmasıyla birlikte Vakko ve Beymen mağazaları ile Divan Pastanesi'nin de aralarında bulunduğu bazı işletmeler, yılbaşı sepetlerini satışa sundu. 
     Fiyatları 55 milyon ile 1.4 milyar lira arasında değişen sepetlerde, alkollü içkilerden kuruyemişe, çikolatadan hediyeliklere kadar çeşitli ürünler yer alıyor. 
     Bu yıl hazır yılbaşı sepeti satmamayı tercih eden Vakko ve Beymen mağazaları, müşterilerinin bu ihtiyaçlarına farklı bir çözüm getirdi. 
     Vakko yetkilileri, mağazada, fiyatları 405 milyon 900 bin lira ile 1 milyar 405 milyon 250 bin lira arasında değişen ve yabancı parfüm, 
     gömlek, kravat, çorap, kahve takımı, masa örtüsü, deri portföy, kumaş, fular gibi çeşitli ürünler içeren 35 değişik ''çok seçenekli özel armağan sepeti''nin satıldığını söylediler. Yetkililer, müşterilerin, bu ürünlerden seçim yaparak kendi sepetlerini oluşturabileceklerini bildirdiler. Beymen mağazasında da, geçen yıllarda satışa sunulan hazır yılbaşı sepetleri yerine, müşterilerin kendi istekleri doğrultusunda özel sepetlerini hazırlayabilmeleri için katalog yapıldı. Divan Pastanesi şubelerinde ise, 10 değişik yılbaşı sepeti satışa sunuldu. Firma yetkilileri, içinde yabancı viski, votka ve şampanya ile madlen çikolata, lokum, çeşitli şekerleme ve çerezin bulunduğu ''Hitit'' adlı sepetin 275 milyon liradan satışa sunulduğunu söylediler. Yetkililer, en ekonomik sepetlerinin 75 milyon liraya satılan ve içinde yabancı viski, badem ile çerez bulunan ''Babil'' olduğunu söylediler. 
     
     Sanal alışverişte yılbaşı sepeti 
     Bu arada, Türkiye'de son yıllarda giderek artan oranda ilgi gören internetteki sanal alışveriş sitelerinde de yılbaşı sepetleri satılıyor. 
     ''Estore.com.tr'' adlı web sitesinde 10 değişik sepet, 55 ile 150 milyon lira arasında değişen fiyatlarla alıcıların beğenisine sunuluyor. 
     Siparişlerin en geç 4 gün içinde yerine ulaşacağı belirtilen sitede, 112 milyon liraya satılan ve içinde 5 adet Churchill boy puro, puro kesici ile ahşap puro kutusunun yer aldığı ''Puro Sepeti'' ile içinde yabancı konyak, Vakko çikolata, sigar, gümüş sandık ve dekoratif ürünlerin bulunduğu 150 milyon liraya satılan ''Keyif Sepeti'' dikkat çekiyor. 
     
     Marketler daha ekonomik 
     Öte yandan Migros ve Carrefoursa'nın da aralarında olduğu büyük marketler ise, yılbaşı sepetlerini satışa sunmak için Ramazan'ın sona ermesini bekliyor. 
     Migros yetkilileri, içkili ve içkisiz 2 değişik yılbaşı sepeti hazırladıklarını belirterek, bu ürünlerin Ramazan'ın ardından satışa sunulacağını bildirdiler. 
     Yetkililer, viski, köpüklü şarap, yabancı bira, ithal ve yerli kahve, çikolata, kuruyemiş ve cips bulunan sepetin 49, meyve suyu, çikolata, ithal ve yerli kahve, kuruyemiş, cips, reçel ve peynir bulunan sepetin ise 29 milyon liraya satılacağını kaydettiler. 
     CarrefourSA yetkilileri de, bu yıl lüks ve ekonomik olmak üzere 2 yılbaşı sepeti hazırlandığını ifade ederek, bunların her ikisinde de değişik markalarda viski, şarap, kolalı içecek, madlen ve normal çikolata, ithal ve yerli nescafe, bisküvi, kuruyemiş, mum, kadeh ve yılbaşı süsleri bulunacağını söylediler. 
     Yetkililer, lüks sepetin 50, ekonomik olanın da 40 milyon lira civarında fiyatlarla Ramazan sonrası satışa çıkarılacağını bildirdiler. 
     






</TEXT>
</DOC>
