<DOC>
<DOCNO> 75857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/02/dunya/dun01.html </URL>
<DATE> 2002/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs duvarı örelim 
</HEADLINE>
<TEXT>

Newsweek, Filistin-İsrail çatışmasının sona ermesi için iki halkın arasına Kıbrıs’taki yeşil hat benzeri bir duvar örülmesi gerektiğini yazdı. Dergide, Kıbrıs’taki yeşil hat iş görüyor’ denildi 
     SEMA EMİROĞLU New York 

     Kıbrıs Rum tarafı, her fırsatta adayı bölen "son Berlin duvarı"nın yıkılması gerektiğini savunurken, Newsweek dergisinin son sayısında yer alan bir makalede, İsrail’le Filistinlilerin barış içinde yaşayabilmesi için Kıbrıs’taki "yeşil hat" örnek gösterildi ve bu iki halkın arasına bir duvar örülmesi istendi. 
     "Göğe kadar duvar örün" başlıklı ve Martin Van Creveld imzalı yazıda, İsrail’in askeri açıdan güçlü olduğu, ancak moralinin giderek zayıfladığı belirtilerek, "İşgaline son vermedikçe, İsrail hayatta kalmayabilir" ifadesi kullanıldı. 
     Yazıda, "mevcut ateşkes görüşmelerinden ne çıkarsa çıksın, İsrail’in geleceğinin karanlık gözüktüğü" de kaydedildi ve "k ğıt üzerinde dünyanın en güçlü ordularından birine sahip bir devlet hakkında böyle bir şey söylemek garip gözükebilir. Ama şu anda İsrail’in aleyhine çalışan şey, işte bu gücünün ta kendisidir" denildi. 
     Zayıflık işaretlerinin her yerde bulunduğuna dikkat çeken Newsweek, "İsrail askerlerinin moralleri öylesine bozuldu ki, teröristleri 60 tonluk tanklarla kovalıyorlar" ifadesini kullandı. Van Creveld, "Kısa dönemde Yahudilerden çok Filistin kanı akacak. Ama uzun dönemde kaçış yolu olmayan İsrail’dir. Ayaklanma devam ederse, İsrail, aynen ABD’nin Vietnam’da ve Sovyetler’in Afganistan’da yenildiği gibi yenilecek" dedi. Yazıya şöyle devam edildi "İsrail’in düşmanlarına vuruş yeteneğini yeniden tesis etmesi için, işgal topraklarından çekilmesi ve bir duvar örmesi gereklidir. Teoride, bu duvar o kadar yüksek olmalıdır ki, üzerinden kuşlar bile geçememelidir. Tarih, bu duvarların işlediğini gösteriyor. Roma duvarı ya da sınırı barbarları yüzyıllarca dışarıda tuttu, Çin Seddi de öyle. Kıbrıs Türk ve Rumları arasındaki duvar da iş görüyor. Berlin duvarı da kenti çok güvenli bir yer kıldı. Bugün bile Gazze Şeridi etrafındaki güvenlik çiti Filistin teröristlerinin İsrail’e girmesini tümüyle önlüyor. Ama İsrail, bu perdenin bir yanında duracağına iki yanında birden durmakta ısrar ediyor." 
     



 DÜNYA 











</TEXT>
</DOC>
