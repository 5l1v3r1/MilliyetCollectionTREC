<DOC>
<DOCNO> 81363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/01/siyaset/siy01.html </URL>
<DATE> 2002/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
AB, göz boyadı 
</HEADLINE>
<TEXT>

PKK’yı terör listesine alan AB’nin tutumu samimi değil. Çünkü, artık ortada PKK adlı bir örgüt yok. Ama, onun devamı olan KADEK listeye alınmadı 
     GÜVEN ÖZALP Brüksel 

     Avrupa Birliği Daimi Temsilciler Komitesi’nin COREPER geçtiğimiz gün gerçekleştirdiği toplantı sonrasında PKK’nın terör listesine alınmasına yeşil ışık yakması, aslında "kozmetik" bir adım olmanın ötesine geçemiyor. PKK’nın yerine kurulan KADEK’e ilişkin bir tavır benimsenmemesi ve karar sürecindeki "tesadüfler" akıllarda soru işaretleri oluşmasına neden oldu. 
     COREPER’in aldığı ve çok büyük bir sürpriz olmaması halinde yarın resmileşecek olan karar, siyasi açıdan önem taşısa da pratikte somut sonuçlar doğurma potansiyeline sahip değil. Kararın, AB’nin "terörist" dememek için elinden gelen her türlü çabayı gösterdiği PKK’nın isim değiştirmesiyle aynı döneme denk gelmesi dikkat çekti. Listeye girmesi halinde PKK’nın malvarlıklarına, banka hesaplarına ve temsilciliklerine el konulacak. Ancak bunun için her şeyden önce PKK ismi altında mal ya da hesap bulunması gerekiyor. 
     
     İkiyüzlü tavır 
     Halbuki, PKK’nın varlıkları zaten KADEK’in. "PKK’nın yeni yüzü" KADEK’in listede yer alması konusunun ciddi bulunmaması, AB’nin bu konudaki "ikiyüzlü" tavrını ortaya koydu. Toplantı sırasında aralarında "büyük" ülkelerin de bulunduğu bir grubun, "Bu isim altında terörist faaliyette bulunulduğuna ilişkin bulgu yok" yaklaşımı sonucu KADEK, liste dışı bırakıldı. 
     Bu arada AB büyükelçilerinin önceki gün netleştirdikleri yeni terör listesi, ilginç bir "tesadüf"e de işaret etti. Birlik’ten, "PKK listeye alınabilir" sinyalleri gelmeye başladığından itibaren PKK, yeniden yapılanma eğilimine girmişti. Listenin yeniden gözden geçirilmeye başlamasıyla birlikte PKK, bu ismi bıraktığını, misyonunu tamamladığını ve KADEK adı altında tamamen yeni bir yapılanmaya gittiğini açıkladı. Bu kararın üzerinden yaklaşık iki hafta geçtikten sonra PKK’nın listeye alınma kararı geldi. Zamanlamalardaki bu "karşılıklı kesişmeler" ister istemez akıllarda birtakım soru işaretleri oluşmasına neden oldu. Önceki gün Brüksel’de yapılan toplantıda PKK ile DHKP - C arasında ayrıma gidilmesi de dikkat çekici bir başka unsuru oluşturdu. 
     
PKK, Avrupa’yı tehdit etti      BRÜKSEL Milliyet 

     Avrupa Birliği’nin PKK’yı terör listesine alma eğilimine girmesi "bumerang etkisi" yarattı. PKK’nın yerine kurulan Kürdistan Özgürlük ve Demokrasi Kongresi KADEK adına Osman Öcalan imzasıyla yayımlanan bir açıklamada Türkiye, AB ve ABD’ye yönelik tehditlerde bulunuldu. 
     KADEK açıklamasında AB’nin bu tavrının Türkiye’yi güçlendireceği, Kürtlere yönelik baskıyı artıracağı ileri sürülerek, "PKK’nın listeye alınması, Kürtlere karşı savaş ilan etmektir" ifadeleri kullanıldı. Açıklamada, gündeme gelecek sonuçlardan Türkiye ve ABD’nin sorumlu olacağı belirtildi ve "Onları uyarıyoruz. Ateşle oynuyorsunuz" denildi. 
     
PKK’ya silah satan ülkeler için broşür      Genelkurmay Başkanı Org. Hüseyin Kıvrıkoğlu, PKK’ya silah satan ülkelerin listesinin broşür halinde yayınlanacağını açıkladı. CNN Türk televizyonunda konuşan Org. Kıvrıkoğlu şu mesajları verdi 
     TERÖR LİSTESİ AB, terör örgütü listesi yaparken PKK ve DHKP C’yi bu işin içine almadı. Fakat inanıyoruz ki AB terör listesini yenileyecek. AB bu örgütleri listesine dahil ederek konuyu noktalayacak. 
     SİLAH LİSTESİ Terörle mücadelede çoğu Avrupa ülkelerine ait pekçok silah ele geçiriyoruz. Yüzde 45’inin hangi ülke tarafından üretildiğini tespit ettik. Herkes kendi ürettiği silahın ne kadarının teröristlerin eline geçtiğini ve Türkiye’ye karşı kulanıldığını görsün. 
     



 SİYASET 
















</TEXT>
</DOC>
