<DOC>
<DOCNO> 90822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/son/sontur21.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, ISAF komutasını yarın devralıyor 
</HEADLINE>
<TEXT>

     Türkiye, Afganistan'da görev yapan Uluslararası Güvenlik Destek Gücü'nün ISAF komutasını yarın Kabil'de düzenlenecek devir teslim töreniyle üstlenecek. 
     Türk birliklerinin komutanı Tümgeneral Hilmi Akın Zorlu, bayrak değişiminin yapılacağı törende İSAF'ın komutasını İngiliz General John McColl'den devalacak. 
     Törende, Ankara'dan Devlet Bakanı Şükrü Sina Gürel ve Dışişleri Bakanlığı Afganistan Koordinatörü Aydemir Erman da hazır bulunacak. 
     Taliban yönetiminin ardından, Afganistan'ın yeniden yapılanması ve güvenliği çerçevesinde oluşturulan ve görev alanı Kabil'le sınırlı tutulan İSAF, 18 ülkenin katılımıyla oluşturulan 4 bin 890 kişilik askeri güçten oluşuyor. 
     İlk etapta 261 askerle güce katılan Türkiye'nin, Kabil'de bugün yaklaşık 1000 askeri bulunuyor ve bu sayının 1400 çıkması planlanıyor. 
     Türkiye, bölgeyi iyi tanıması ve terörle mücadele alanındaki tecrübesi nedeniyle, İSAF'ın ikinci dönem liderliği için başından beri gündemde kaldı, ancak Türkiye'nin komutayı almayı kabul etmesi, uluslararası platformlarda çok sayıda yapılan ve aylar süren görüşmeler sonunda oldu. 
     Türkiye, ABD ve İngiltere arasında yapılan düzenli görüşmelerde Ankara, İSAF'ın komutasına sıcak baktığını ifade ederken, bazı konularda ise güvence verilmesini istedi. 
     Ankara'nın üzerinde hassasiytele durduğu konular arasında ISAF'ın görev tanımı, kapsamı, süresi ve niteliğinin yanı sıra yetki paylaşımı ve mali konular geliyordu. 
     İngiltere'nin önderliğindeki ISAF'ın sahip olduğu imkan ve kabiliyetlerin kendi önderliğinde de sürmesini isteyen Ankara, ABD'nin hava desteğiyle, bölgedeki iş makineleri, iletişim ve hava ulaşım sistemlerinin kullanımının devamını gündeme getirdi. 
     Taraflar arasında Mayıs'a kadar devam eden üçlü ve çoklu görüşmelerin ardından Türkiye, İSAF'ın komutasına ilişkin talep ettiği güvenceleri aldı. 
     Son olarak Genelkurmay Başkanlığı'nda yapılan teknik görüşmeler sonunda, İSAF katılımcı ülkelerinin Türkiye'ye, liderliği döneminde İngiltere'ye verilen desteği sürdürecekleri konusunda uzlaşmaya varıldı. Katılımcı ülkeler dışındaki İrlanda, Slovenya, Endonezya, Bangladeş ve Malezya da güce yardımda bulunacaklarını bildirdiler. 
     Bu çerçevede Temmuz sonuna kadar İngilizlerin uydu haberleşme sisteminden yararlanmaya devam edecek olan Türk birlikleri, bu süre içinde kendi uydu haberleşme sistemini kuracaklar. 
     ISAF'ın komutasını üstlenmesi karşılığında Türkiye'nin ABD'den alması öngörülen yardım ise Kongre'nin onayını bekliyor. 
     





</TEXT>
</DOC>
