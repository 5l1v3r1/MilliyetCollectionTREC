<DOC>
<DOCNO> 85023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/20/son/sondun07.html </URL>
<DATE> 2002/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
CIA uyarıyor "El Kaide ABD'de nükleer patlamalar planlıyor" 
</HEADLINE>
<TEXT>

     Amerikan Newsweek dergisi, Merkezi Haberalma Teşkilatı CIA'in, terör örgütü El Kaide'nin, Amerikan topraklarında, düşük güçlü nükleer silahlarla bir dizi patlama planladığını yazdı. 
     Dergi, 11 Eylül'den önce teröristlerin uçak kaçıracağı istihbarat bilgisini bizzat aldığı ortaya çıkan ABD Başkanı George Bush yönetiminin, halen terörizme karşı tutumunda gevşeklik olduğunu savunurken, CIA'in son yayınladığı nükleer silahlı saldırı uyarısına ilişkin ise başka detay vermedi. 
     Bush'un Ulusal Güvenlik Danışmanı Condoleezza Rice'ın, ''Kimse kaçırılan uçakların binalara çakılacağını tahmin edemezdi. Geleneksel yöntemle uçak kaçırma bekliyorduk'' savunmasına karşın, Amerikan yönetimi yoğun şekilde eleştiriliyor. 
     ABD Başkan Yardımcısı Dick Cheney ise yeni bir saldırının kaçınılmaz olduğunu, ancak zamanlamasının tahmin edilemediğini söylemişti. 
     Teröristlerin, alışveriş merkezleri ve bankalardan sonra, yüksek apartmanlarda daire kiralayarak buraları havaya uçurmayı planladığı yönünde uyarılar, ABD'de tedirginlik yaratıyor. 
     Bu arada Newsweek dergisi, El Kaide bağlantılı olduğundan şüphelenilen çok sayıda Ortadoğu kökenlinin Arizona'da uçuş dersi almasından şüphelenerek, üstlerini uyaran FBI ajanının kimliğini de tespit etti. Dergiye göre, uyarı raporunu hazırlayan, FBI'ın Phoenix bürosunda terörizmle mücadele birimi sorumlusu 41 yaşındaki Kenneth Williams idi. Dergiye göre, bu konudaki uyarı, Phoenix'deki FBI bürosunun müdürü Bill Kurtz tarafından merkeze iletildi. Ancak bu bilginin, hiçbir zaman FBI Başkanı Robert Mueller'e veya Beyaz Saray'a ulaşmadığı savunuluyor. 
     Uyarıları göz ardı edilen FBI ajanı Williams'ın, çalışma arkadaşları tarafından ''süperstar'' olarak görüldüğü belirtiliyor. 
     Williams'ın, Oklahoma bombacısı Timothy McVeigh'in ordudaki eski arkadaşı Michael Fortier'in bulunmasında yardım ettiği biliniyor. 
     Newsweek'in haberinde ayrıca, Haziran 2001 ile Eylül 2001 arasında, Amerikan Federal Havacılık bürosunun, sadece Amerikan havayolu şirketleri ve büyük havaalanları için uçak kaçırma ihtimaline karşı 10 ila 12 adet uyarı yayımladığını da ileri sürdü. 
     





</TEXT>
</DOC>
