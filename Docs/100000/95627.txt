<DOC>
<DOCNO> 95627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/14/spor/spo04.html </URL>
<DATE> 2002/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
AYBABA'NIN İSYANI 
</HEADLINE>
<TEXT>

Trabzonspor’un hocası, Almanya kampındaki hazırlık maçları için yüzlerce kilometre yol gitmelerinin kendilerini olumsuz etkilediğini vurguladı, "Yollarda sefil olduk" dedi 
     MEHMET TAN 

     "Bu son olsun" 
     ALMANYA kampında Werder Bremen’i 2-1 yenerek göz dolduran Bordo-Mavililer’in, İkinci Lig’den A.Aachen karşısında ortaya koyduğu kötü futbol yorgunluğa bağlandı. Teknik Direktör Samet Aybaba, organizasyon bozuklukları ve hazırlık maçları için yüzlerce kilometre yol gitmelerinden şikayet etti, "Bir daha böyle hataya düşmem. Yollarda sefil olduk. Bu durum performansımızı olumsuz etkiledi" dedi. Oyuncular da rakibin sert futbolundan ve yorgunluktan yakındı. 
     
     Mehmet’e koruma 
     TRABZONSPORLU futbolcular, "Üzerimizde 400 kilometrelik yol yorgunluğu vardı. Aynı zamanda uykusuz kaldık. Mola yeri bile yok. Bu yüzden otobüste sandviç yedik" diye konuştular. Samet Aybaba, yine de Aachen maçından ders çıkaracaklarını ifade ederek, "Aksi halde çok yanılırız" ifadesini kullandı. Tecrübeli hoca, ilk yarım saatte Mehmet Yılmaz’ı oyundan almasıyla ilgili de, "Çok sinirliydi. Sakatlanacağından da korktum. Korumak zorundayız. O geleceğin yıldız adayı" dedi. 
     
Rakip St.Pauli      KARADENİZ ekibi, Almanya kampındaki üçüncü hazırlık maçında bugün Almanya Birinci Ligi ekiplerinden St.Pauli ile karşı karşıya gelecek. TSİ 18.00’de başlayacak mücadeleyi TRT 1 naklen yayınlayacak. Trabzonspor, karşılaşma için yine uzun bir yolculuk yapacak. Dört saatlik bir otobüs yolculuğunun ardından maça çıkılacak. Bordo - Mavililer, hazırlıklarını dün akşam yaptıkları tek çalışmayla sürdürdüler. 
     
Trabzon günlüğü      Aurelio form tuttu 
     BREZİLYALI futbolcu, kampın gözdesi oldu. Teknik Direktör Samet Aybaba’dan da tam not olan Aurelio için Asbaşkan Ömer Gürsoy, "İşte örnek yabancı futbolcu böyle olur" diyerek, hem 24 yaşındaki yetenekli Sambacı’yı övdü, hem de vatandaşlarına mesaj gönderdi. Aurelio ise "Sadece işime bakıyorum" diye konuştu. 
     
     Devran garantisi 
     TRABZONSPOR, Çaykur Rizespor’un başarılı orta saha oyuncusu Devran’ın peşini bırakmıyor. Samet Aybaba’nın Devran’ı telefonla arayarak, "Bu takıma seni alacağım. Merak etme. Kulübünle de sakın sürtüşme" dediği öğrenildi. Aybaba’nın, Rizespor kampında olan Devran’ın transferi için dönüşü beklediği bildirildi. 
     
     Elazığspor imdada yetişti 
     YÖNETİM, Jarro ve Cem’in satışı karşılığı Elazıspor’dan 375 milyar lira alacak. Bu paranın 270 milyar lirası 19 Temmuz’da peşin olarak tahsil edilecek. Ayrıca Trabzonspor, Cem’in 130 milyar lira alacağını silerek, rahat bir nefes aldı. 
     
     Petkovic yalnız kaldı 
     YENİ transfer kaleci Petkovic’in sadece İngilizce bilmesi, takımda ise Sommers dışında kimsenin bu dili konuşamaması nedeniyle Avustralyalı kaleci sıkıntı yaşıyor. Bu arada kafile başkanlığı için beklenen Kemal Sönmez, bir günlük rötardan sonra bugün takıma katılacak. 
     



 SPOR 
























</TEXT>
</DOC>
