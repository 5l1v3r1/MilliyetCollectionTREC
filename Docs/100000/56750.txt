<DOC>
<DOCNO> 56750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/12/spor/spo06.html </URL>
<DATE> 2001/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
BAHANEYE BAK 
</HEADLINE>
<TEXT>

Genel Müdürlük kontrolörlerinin raporuna göre, serbest güreşçiler Dünya Şampiyonası’nın ABD’den, Bulgaristan’a alınması nedeniyle başarısız olmuş 
     NECMİ KEPÇETUTAN 

     BULGARİSTAN’DAKİ Dünya Şampiyonası’nda serbest güreşçilerin başarısızlık nedenleri garip gerekçelere bağlandı. Genel Müdür Kemal Mutlu’nun görevlendirdiği üç spor kontrolörünün raporuna göre, "11 Eylül" terörü" sporcuların yaşadığı bozgunun ardındaki en önemli faktör oldu. Rıfat Varer, Fereç Yüksekli ve Uysal İğde, 25 - 30 Eylül’de ABD’de yapılması gereken Dünya Şampiyonası’nın Bulgaristan’a alınmasının sporcuları etkilediğini bildirdiler. Oysa 29 Kasım - 2 Aralık’taki şampiyonın yeri de 10 Ekim’de belli olmuştu. 
     ÜÇ kontrolör, güreşçilerin, antrenman programlarını ve form durumlarını ABD’ye göre ayarlamaları nedeniyle toparlanamadıklarını belirtti. Aynı raporda milli takım teknik kurulunun, sporcu seçme yönetmeliğine aykırı davrandığı, bu konuda herhangi bir belge olmadığı kaydedildi. Başarısızlığın nedenlerinden biri de Türkiye’nin yaşadığı ekonomik kriz olarak gösterildi. Bir çok kulübün ve sporcunun maddi sıkıntı içinde olduğu, bu yüzden ödül yönetmeliğinde özellikle antrenör ve kulüplerin ödüllerinin artırılması önerildi. 
     1996 Atalanta Olimpiyatları’ndan sonra serbest güreşte sporu bırakanların yerlerinin doldurulamaması da raporda yer aldı, oruç konusunda antrenörlerin ve sporcuların gereken özeni gösterdiği kaydedildi. Genel Müdür Kemal Mutlu, "Biz uzmanları durum tespiti yapsınlar diye gönderdik. Onlar bize öneri getirdi. Güreş, basketbol, hentbol, voleybol gibi büyük federasyonların iki, üç katı bütçe alıp harcamışken, maddi sıkıntı gibi şikayetlere anlam vermek mümkün değil" dedi. 
     



 SPOR 























</TEXT>
</DOC>
