<DOC>
<DOCNO> 84521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/son/sondun08.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Reagan çiftine kongrenin "en üstün onur ödülü" 
</HEADLINE>
<TEXT>

     ABD'nin eski başkanlarından Ronald Reagan ve eşi Nancy, ülkelerine yaptıkları hizmetlerden ötürü Amerikan Kongresi'nin ''en üstün onur ödülü''ne layık görüldü. 
     Kongre binası Capitol Hill'de düzenlenen törende Nancy Reagan'a, ABD Başkanı George Bush, Temsilciler Meclisi ve Senato liderleri tarafından ''altın madalya'' verildi. Alzheimer hastası olan 91 yaşındaki Ronald Reagan, artık halk önüne çıkmıyor. 
     Başkan Bush, törende yaptığı konuşmada, ''Ronald Reagan'ın, her şeyin ötesinde Amerikan halkının güçlü karakterine inandığını'' söyledi ve Nancy Reagan'a hitaben, ''Tanrı, sizi, eşinizi ve onun çok sevdiği bu ülkeyi kutsasın bayan Reagan'' dedi. 
     Senato Cumhuriyetçi lideri Trent Lott da, ''Bu altın madalya, size ve uzun süredir hayatınızın merkezinde yer alan kişiye ne kadar değer verdiğimizi gösteren bir simge Bayan Reagan'' şeklinde konuştu. 
     Nancy Reagan da konuşmasında, teşekkürlerini sundu. 
     Eski Hollywood yıldızı ve eski California Valisi olan Ronald Reagan, 1981-1989 yılları arasında iki dönem üst üste başkanlık görevinde bulunmuştu. 
     





</TEXT>
</DOC>
