<DOC>
<DOCNO> 56830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/12/son/soneko23.html </URL>
<DATE> 2001/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İTO Başkanı, Madonna'ya sponsor olmak istemiş... 
</HEADLINE>
<TEXT>

     İstanbul Ticaret Odası İTO Yönetim Kurulu Başkanı Mehmet Yıldırım, İstanbul'u dünyaya daha iyi tanıtmanın yollarını bulacaklarını kaydederek, ''Madonna'ya düğününü İstanbul'da İTO'nun sponsorluğunda yapması için mektup yazmıştım. Bundan çok mutlu olduğunu, programını daha önce yaptığını belirtti'' dedi. 
     İstanbul Ticaret Odası İTO , Türkiye Seyahat Acenteleri Birliği TÜRSAB ve Türkiye Otelciler Birliği TÜROB tarafından İstanbul'un turizm potansiyelini harekete geçirmek üzere 1-31 Mart 2002 tarihleri arasında düzenlenecek ''İstanbul Shopping Fest.2002'', basın toplantısıyla tanıtıldı. 
     İTO Başkanı Mehmet Yıldırım, toplantıda yaptığı konuşmada, her türlü dine kucak açan, Avrupa ile Asya'yı birleştiren İstanbul'un çok büyük turizm potansiyeline sahip olduğunu, ancak tanıtımının eksik kaldığını söyledi. 
     ''İstanbul'un en kısa zamanda yılda 10 milyon turisti yakalayacağına inanıyorum'' diyen Yıldırım, ''İstanbul'u dünyaya daha iyi tanıtmanın yollarını biz bulacağız. Madonna'ya düğününü İstanbul'da İTO'nun sponsorluğunda yapması için mektup yazmıştım. 
     Fener Patrikhanesi'nde dini tören, Dolmabahçe Sarayı'nda düğününü yapacaktık. Bundan çok mutlu olduğunu, programını daha önce yaptığını belirtti'' dedi. 
     ''Ucuzluk yaratacağız ki turist gelsin'' diyen Yıldırım, bunun için otellerin altyapı giderlerinin ucuzlatılması, emlak vergisine kadar birçok vergide devletin indirime gitmesi gerektiğini kaydetti. 
     ''İstanbul Shopping Fest.''i en kısa zamanda uluslararası boyutta bir festival haline getirmek istediklerini bildiren Yıldırım, ''İstanbul'a gelecek 10 milyon turist Türkiye'yi kurtarır. İstanbul'a artık kimse iş için gelmesin, kazandığı parayı harcamaya gelsin. Yeni sloganımız bu olacak'' diye konuştu. 
     
     İstanbul'a Dubai modeli 

     TÜRSAB Başkanı Başaran Ulusoy, toplantıda yaptığı konuşmada, 11 Eylül'den sonra kültür turizmi ağırlıklı İstanbul turizminin yara aldığını belirterek, İstanbul'u yeniden canlandırmak ve Avrupa'da turizmde söz sahibi yapmak istediklerini söyledi. 
     Festival ile İstanbul'u kültür turlarından alışverişe, mutfağından eğlence merkezine kadar bir marka haline getirmeye çalışacaklarını belirten Ulusoy, festival için kamu ve özel sektörün birlikte çalıştığına dikkat çekerek, şöyle dedi 
     ''Festival ile yurtdışından gelen ziyaretçi sayısını 2010 yılında 10 milyona çıkarmayı hedefliyoruz. İstanbul'u alışveriş ve eğlence merkezi, finans ve kongre merkezi haline getirmeye çalışıyoruz. 10 milyon ziyaretçi çekersek, 7.5 milyar dolarlık turizm geliri elde edebiliriz. Bu ulaşılmayacak bir rakam değil. İstanbul, olimpiyatların yapılacağı şehirlerin başında gelmesi lazım. Konaklama tesislerinde 80 bin yatak var, modern otellere ve ulaşıma sahip. Artık, İstanbul'un mütevazi olmaya hakkı yok. Bu aktivitelerimizi her yıl yapacak ve Dubai modelini İstanbul'a yerleştireceğimize inanıyoruz.'' Ulusoy, Turizm Bakanlığı'nın festivalin yurtdışı tanıtımını ve kendilerinin de yurtiçi tanıtımını yapacağını ve tanıtıma Ocak ayında başlanacağını ifade etti. TÜROB Başkanı Sinan Babila da, İstanbul'u marka haline getirererek, yılda 10 milyon turisti çekmenin mümkün olduğunu vurguladı. Festivalin özel sektör ortaklarından olan ve dış tanıtımını gerçekleştiren dDf şirketinin temsilcisi Özgür Uçkan da, festival ile İstanbul'a dönük turizm potansiyelini artırmak, şehrin ekonomik yaşamına canlılık katmak, uluslararası bir turizm markası haline getirmek istediklerini söyledi. Festivalin hedef kitlesinin özellikle yabancı turistler olduğunu, bu çerçevede önceliği yakın çevre ülkelerine verdiklerini ve Avrupa'nın da ikincil olarak hedeflendiğini anlatan Uçkan, festivalin öncelikli alanlarının Beyoğlu, İstiklal Caddesi, Taksim, Sultanahmet, Kapalıçarşı, Mısır Çarşısı, Eminönü, Bağdat Caddesi, Kadıköy, Nişantaşı, Şişli, Etiler, Bakırköy ve Laleli olarak belirlendiğini kaydetti. 
     






</TEXT>
</DOC>
