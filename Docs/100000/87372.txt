<DOC>
<DOCNO> 87372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/01/son/sondun10.html </URL>
<DATE> 2002/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yönetmen Steven Spielberg 55 yaşında üniversite mezunu oldu 
</HEADLINE>
<TEXT>

     ''Schindler'in Listesi'' ve ''Er Ryan'ı Kurtarmak'' gibi dünyaca ünlü fimlere imza atan 55 yaşındaki Oscar ödüllü Amerikalı yönetmen Steven Spielberg, üniversite mezunu oldu. 
     Los Angeles'ın güneyinde yer alan Long Beach'teki California State Üniversitesi Film ve Elektronik Sanatlar Bölümü'nden mezun olan Spielberg, kep giydiği dün akşamki mezuniyet töreninde, 34 yıl ara verdiği eğitimini tamamladı. 
     Spielberg, geçen yıl yarıda kalan eğitimini tamamlamak üzere üniversiteye başvurduğunda, sinema derslerine kabul edilebilmek için kendisinden ''en az 12 dakikalık film gösterimi'' talep edilince, 1994'te Oscar ödülü aldığı ''Schindler'in Listesi'' adlı filmini 
     göstermişti. 
     1965 yılında üniversite eğitimine başlayan, ancak 3 yıl sonra 
     yönetmenlik kariyeri yapmak için okuldan ayrılan Spielberg, 1969 yılında Atlanta Film Festivali'nde gösterilen kısa metrajlı filmi ''Amblin'' sayesinde Hollywood'daki en büyük film stüdyolarından biriyle uzun dönem bir anlaşma imzalayan en genç yönetmen olmuştu. Steven Spielberg'in yönettiği filmler arasında, ''Jaws'', ''E.T'', ''Indiana Jones'' ve ''Jurassic Park'' da bulunuyor. 
     





</TEXT>
</DOC>
