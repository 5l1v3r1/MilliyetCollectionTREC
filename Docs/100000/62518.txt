<DOC>
<DOCNO> 62518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/16/yasam/yas01.html </URL>
<DATE> 2002/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
BU SİSTEME BEYİN NAKLİ GEREK 
</HEADLINE>
<TEXT>
Hiç bir iyilik cezasız kalmaz 
Ölen eşinin organlarını karşılık beklemeden bağışladı. Ancak 3 milyarlık hastane faturasını görünce şoke oldu nakil için yapılan masraflar da ona yazılmıştı 
     SELMA KUNAR Antalya DHA 

     Akdeniz Üniversitesi Tıp Fakültesi Hastanesi, Antalya'da trafik kazasında ölen ve eşi tarafından organları bağışlanarak 6 hastaya can veren pazarcı Mehmet Ali Yurtsever için 3 milyar 61 milyon 631 bin liralık fatura çıkardı. Faturaya, organların alınması için yapılan ameliyat masrafları da eklendi 
     Eşinin organlarını bağışladığı için "Teşekkür" beklerken yüklü faturayı görünce şaşkına dönen Meryem Yurtsever, "Hiç param yok. Organlarımı ben de bağışlayayım, devletle ödeşelim" önerisinde bulundu. 
     Akdeniz Üniversitesi Tıp Fakültesi Başhekiminin sözü de olayın traji-komik boyutunu daha da açık ortaya koyuyordu "Bağış yapılmasaydı, fatura düşerdi." 
     
     3 milyonum bile yok ki’ 
     Pazarlarda motosiklet arkasında taşıdığı kasada limon satan 50 yaşındaki M. Ali Yurtsever, geçen hafta trafik kazası geçirdi. Akdeniz Üniversitesi Tıp Fakültesi'nde eşine masraflar için senet imzalatıldı. 2 gün yoğun bakımda kalan talihsiz pazarcının beyin ölümünün gerçekleşmesi ile organlarının nakli gündeme geldi. 
     Meryem Yurtsever, hiç tereddüt etmeden eşinin böbreklerini, karaciğerini, kornea ve kalp kapakçıklarını bağışladı. Bir oğlu olan ve ikinci bebeğine de hamile Meryem Yurtsever'in bu kararıyla, 6 can yeniden hayat buldu. Ancak Meryem Yurtsever, Akdeniz Üniversitesi Tıp Fakültesi’nin 3 milyar 61 milyon 631 liralık masraf listesi karşısında şaşkına döndü. Faturaya, bağışlanan organlar alınırken yapılan ameliyatların masraflarının da dahil edilmesi genç kadını şoke etti. 
     
     Kimse organ vermez ’ 
     Parasızlıktan evinin suyu ve elektriği kesik olan, odun ve kömür alamadığı için de 9 yaşındaki oğlu Burak ile soğuk bir evde oturan Yurtsever, "Ben hayatım boyunca 100 milyonu bir arada görmedim ki, 3 milyar lirayı bulup ödeyeyim" dedi. 
     Nakillerini gerçekleştiren Doç. Dr. Alper Demirbaş da sağlık sisteminin bir kaos içinde olduğunu belirterek şunları söyledi "İçler acısı... Devletin kendisine hiçbir şey vermediği kişi, en yakınının organlarını bağışlıyor ve hastaneye borçlu çıkıyor. Böyle olursa kimse organlarını bağışlamaz." 
     
     Bu faturayı nasıl öderim 
     Mehmet Ali Yurtseven pazarda limon satarak ailesini geçindirmeye çalışıyordu. Ölümüyle eşi, karnında 2 aylık bebeği, kucağında 9 yaşındaki oğluyla parasız ortada kaldı. Eşinin organlarıyla hayat bulanların teşekkürüyle teselli bulan Meryem Hanım, şimdi 3 milyarı aşkın faturayı nasıl ödeyeceğini düşünüyor. 
     
     Organ bağışları faturayı yükseltti’ 
     Akdeniz Üniversitesi Tıp Fakültesi Başhekimi Prof. Dr. Fevzi Ersoy şöyle konuştu "Biz, hasta morga gidene kadar yapılan tüm masrafları fatura ederiz. Burada da ölüm gerçekleşmediği için organların alınması sırasında yapılan masrafları faturaya ekledik. Eğer, bağış olmasaydı fatura daha düşük olurdu. Vicdanımız bu borcun silinmesini istiyor. Ancak yasal prosedür hastane idaresine alternatif tanımıyor. Yapılacak şey Sosyal Yardımlaşma ve Dayanışma Fonu’ndan yararlanmak. Meryem hanım parayı ödemezse, icraya kadar giden işlemler zinciri başlar." 
     
     Eldivenin bile parasını aldılar 

</TEXT>
</DOC>
