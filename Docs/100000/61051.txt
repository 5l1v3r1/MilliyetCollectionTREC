<DOC>
<DOCNO> 61051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/07/son/sontur07.html </URL>
<DATE> 2002/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
6 - 11 yaşındaki 411 çocuk 2000'de kazalara karışmış.. 
</HEADLINE>
<TEXT>

     Emniyet Genel Müdürlüğü verileri, çocuk yaştaki kişilerin direksiyon başına geçtiğini, bu kişilerden bir kısmının kazalara karıştığını ortaya koydu. 
     Emniyet Genel Müdürlüğü 2000 yılı Trafik İstatistik Yıllığı'ndan yapılan derlemelere göre, yıl içinde meydana gelen 466 bin 385 trafik kazasında 3 bin 941 kişi öldü, 115 bin 877 kişi yaralandı. 
     Bu kazaların yol açtığı maddi zarar ise 6 katrilyon 256 trilyon lira oldu. 
     2000 yılında, sürücü sayısı 14 milyon 109 bin 116'ya, tescil 
     edilmiş araç sayısı da 9 milyon 554 bin 868'e ulaştı. 
     En çok kaza, sırasıyla Aralık, Ocak, Ekim ve Kasım aylarında meydana gelirken, kazaların en çok yaşandığı günler sırasıyla yerleşim yeri içinde Pazartesi, Cuma ve Salı, yerleşim yeri dışında Cumartesi, Pazar ve Cuma oldu. 
     Günün saatlerine göre kaza dağılımına bakıldığında, kazaların en çok 08.00-19.59 saatleri arasında meydana geldiği görüldü. 
     2000 yılında, en çok kaza meydana gelen iller ise sırasıyla 
     İstanbul, Ankara, İzmir, Bursa, Kocaeli ve Adana, en az olduğu iller ise Hakkari, Ardahan, Tunceli, Kilis, Gümüşhane ve Siirt olarak belirlendi. 
     Kazalara neden olan sürücü kusurları arasında ilk sıraları ''kavşaklarda geçiş önceliğine uymama'', ''arkadan çarpma'', ''doğrultu değiştirme'' ve ''şeride tecavüz etme'' aldı. 
     
     Çocuk sürücüler 

     Trafik İstatistik Yıllığı'nın sürücülerin yaş tespitlerine ilişkin bölümü, çocuk yaştaki kişilerin direksiyona geçtiğini ve kazalara karıştıklarını ortaya koydu. 
     Buna göre, 2000 yılında, 6-10 yaş grubunda 411, 11-15 yaş grubunda 2 bin 248 kişi trafik kazalarına karıştı. 
     Kazaların genelinde ise sürücülerin özellikle 21-40 yaş grubundaki kişiler olduğu tespit edildi. 
     Kazalara karışan sürücülerin yüzde 48'inin ilkokul, yüzde 18'inin lise, yüzde 11.2'sinin ise ortaokul mezunu olduğu belirlendi. 
     Bu arada, 2000 yılında, 365 bin 318 araç trafikten men edildi. 8 milyon 735 bin 376 sürücüye, toplam 119 trilyon 143 milyar 456 milyon 737 bin lira para cezası uygulandı. 
     






</TEXT>
</DOC>
