<DOC>
<DOCNO> 59653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/30/ekonomi/eko04.html </URL>
<DATE> 2001/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin’de yolsuzluk isyanı 
</HEADLINE>
<TEXT>

Yolsuzlukla suçlanan Carlos Grosso’nun Devlet Başkanı Danışmanı olması ve bankalardaki para çekme limitinin sürmesi halkı çılgına çevirdi. Olaylar üzerine yeni hükümet istifa etti... 
     EKONOMİ SERVİSİ 

     Yağmalama olayları üzerine hükümetin istifa ettiği ve geçici hükümetin işbaşı yaptığı Arjantin’de dün halk yine sokaklardaydı. 
     Devlet Başkanı Adolfo Saa’nın üst düzey makamlara ismi yolsuzluk dosyalarında geçen bazı kişileri ataması ve bankalardaki nakit çekme limitlerine getirilen sınırlamalar halkı çılgına çevirdi. Yeni hükümetin, 1 Aralık’ta yürürlüğe konulan, bankalardan para çekme miktarını bir ayda bin dolarla sınırlandıran uygulamayı sürdürmesi, gerginliği artırıyor. 
     Cuma gece yarısından sonra Kongre binasının önünde toplanan yaklaşık 7 bin kişi hükümeti protesto etti. Polisin müdahalesiyle çıkan çatışmalarda göstericileri dağıtmak için plastik mermi ve göz yaşartıcı bomba kullanıldı. Polise taşla karşılık veren göstericiler, Kongre binasının kapısını kırarak içeri girdi ve eşyalara zarar verdi. Binanın içinde küçük çaplı bir yangının da çıktığı olaylarda altısı ağır olmak üzere 12 polis yaralandı, yetkili bir kişi linç girişimine maruz kaldı, 33 kişi gözaltına alındı. 
     Olayların çıktığı ünlü Mayıs Meydanı’ndaki McDonald’s’ın ise camları kırıldı ve binaya zarar verildi. 
     
     Hükümet istifa etti 
     Arjantin’in bir haftalık yeni hükümeti, protestoların şiddete dönüşmesi üzerine istifa etti. Hükümet sözcüsü, "hükümetteki bütün bakanların istifasını sunduğunu" duyurdu. 
     
Başkanın danışmanını istifa ettirdiler      Göstericiler arasındaki 73 yaşındaki Juan Carlos Alonso, "Politikacılara iletmek istediğimiz bir mesaj var Artık yolsuzluğa tahammülümüz kalmadı" diye konuştu. Göstericiler Paramızı geri verin’, Hepiniz defolun’, Adalet istiyoruz’ şeklinde sloganlar attı. Olayların ardından Devlet Başkanı Adolfo Rodriguez Saa’nın danışmanı Carlos Grosso istifa etti. Yolsuzluktan gözaltına alındıktan sonra Yüksek Mahkeme tarafından serbest bırakılan El Turco lakaplı eski Devlet Başkanı Carlos Menem’e yakın bir isim olan Carlos Grosso da yolsuzlukla suçlanıyordu. 
     



 EKONOMİ 


















</TEXT>
</DOC>
