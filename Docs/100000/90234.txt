<DOC>
<DOCNO> 90234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/17/guncel/agun.html </URL>
<DATE> 2002/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz Erdoğan Milli Takım’a mektup yazdı 
</HEADLINE>
<TEXT>
Kupa bizim olabilir çocuklar 
Çocuklar, bizden çok uzaktasınız ama o kupaya çok yaklaştınız... Japonlar iyi koşuyor diyorlar, siz de koşun o zaman, onları yenebilirsiniz... Yenmeseniz de mühim değil. Üzülmenize gerek yok. Her biriniz şimdiden tarihe geçtiniz bile. Unutmayın ki siz sahada koşarken biz de sizinleyiz 
Bu mektup bu ülkede yaşayan herkesi ilgilendirmektedir, fakat Japonya’da bulunan Milli Takım’a hitaben yazılmıştır. Siz, burada olanlar okusanız iyi olur ama Milli Takım futbolcularının okuması şarttır Milliyet’ten ya da düpedüz Mehmet Ağbi’den Yılmaz ricam bu mektubu bizim millilere ulaştırması. Oradaki yöneticilerden biri, mesela Sevgili Can Çobanoğlu bunu futbolculara yüksek sesle okursa sevinirim. 
     
     Arkadaşlar, öncelikle idmanın bu değerli bölümünü bana ayırdığınız için teşekkür ederim ama fazla vaktinizi alacak değilim. Nasılsınız Biz seyrettik, iyisiniz... Oysa biz ne zaman milli formayı görsek maziye gidiyoruz. Kötü günler, çok kötü günler... Mahzun soytarıya döndüğümüz anlar... Şerefli beraberlikler... Yenilmekler ama ezilmemekler... Madem ezilmediniz niçin yenildiniz Biz çok yenildik ve hep ezildik. İçimiz ezildi. Oysa futbol dediğin bir oyundu. Ama duyduğumuz acıdan anladık ki bu doğru değildi. Futbol bir oyundan çok daha ciddi bir şeydi. Sonra işler değişti, sizler yetiştiniz. Bu ülkenin bu konudaki en yetenekli yirmi üç kişisi Tek tek adınızı yazmayacağım ama tarihçiler bunu bin kez yazacak. Merak eden oradan baksın. 
     
     Duygusal müttefik Brezilya 
     Aslında bu Dünya Kupası’nda bir ulusun hissedebileceği tüm duyguları birer gün ara ile yaşadık. Brezilya maçından başlayalım. Doğrusu giriş için kazık bir soruydu Brezilya bu ülke halkının kendi takımından sonra en sevdiği ikinci Milli Takım olmuştur hep Çoğumuz dolaylı olarak ilgilendiğimiz tüm dünya kupalarında hep Brezilya’yı tuttuk. Hatırlıyorum Fransa şu anda uçakta ülkesine dönmekte olan Fransa 98’de Brezilya’yı yenince canım çok sıkılmıştı. O bizim duygusal anlamda müttefikimizdi Bu duygumuzun boşuna olmadığını Kosta Rika’ya 5 atarak ve Ronaldo’nun gollerini Emre’ye hediye ederek ispatladılar. Pek çok kişi ve şeyi boşuna sevdik ama belli ki Brezilya onlardan değil Neyse ki Rivaldo Hakan’ın topundan sonra çabuk iyileşti. 
     
     Yıldıray yalnız mı kaldı 
     Maç başlamadan önce Brezilya’nın bizi az farklı yenmesi kimseyi üzmezdi. Ama Hasan Şaş oynamaya başlayınca iş değişti... Sonra Yıldıray... O maçta şampiyonlar ligi finali oynamış birkaç kişiden biri... Ama onu hiç dolu dolu sevinirken görmedim. Yıldıray’ı fazla mı yalnız bıraktılar kampta diye düşündüm. Hiç mi tavla oynamadı yanındaki arkadaşıyla Çok iyi yürekli bir çocuk ve çok yetenekli. Kendisini üzmemekte yarar vardır, zira benim gördüğüm çabuk üzülmeye müsait... 
     Fatih, kulvarında karşısına kim çıktıysa şaşırtmış ki, bu trafikte Roberto Carlos da var... Daha önce Carlos’u, "sahadan silmiş" Altta ne yazdığı asla okunamamış... Bülent Korkmaz lafı doğrudur, vallahi biz daha sahada bir şeyden korktuğuna rastlamadık .. O gerçek bir kaptandır ve kaptanlarda korku yoktur Rüştü... Korkmayın o her şeyin arkasında. Kale sağlamdadır, işinize bakın... Rüştü’nün büyük elleri vardır. Onlar bu ulusa çok lazımdır, kıymeti bilinmelidir. 
     
     Emre asla faul yapmaz 
     Hakan Şükür lafı da doğru. Çünkü hiçbir zaman o boyda ve o klasta bir golcümüz olmamıştı, onu görünce aklımıza "çok şükür" demek gelmişti, sonra bir de baktık ki soyadıymış. Ama içinde taşıdığı, her pazar her pazartesi örselenen şair çocuk üzgün bu aralar. O kadar üzgün ki gol pozisyonuna girdiğinde bile yapılan haksızlıkları hatırlıyor ve golü kaçırıyor. Mühim değil, attıklarına sayarız. Daha kimi sayayım 
     Emre Belözoğlu... O dünyanın yeni sol ayağı Ama yeteneğini sahaya yansıtırken sempatikliğini de yansıtsa hem kart görmez hem dünya ona aşık olur Emre faul yapacak adam değildir olsa olsa biri Emre’ye faul yapar. Çünkü Emre faul yapmadan adam durdurabilir ama kimse faul yapmadan Emre’yi durduramaz. Bu Hasan Şaş için de geçerli. İlhan Mansız... Biliyorum sahada bazen az vakti oluyor fazla iş yapmaya Ama sen az zamanda çok iş yapabilecek kadar iyisin. Roberto Carlos’un üstünden attığın topu biz mini gol olarak yazdık bir köşeye 
     Alpay... Şu anda futbolu icat edenlerin ülkesinde olmanda tesadüfün zerre rolü yoktur. Senden iyisini bulamadılar çünkü... 
     Ümit Davala saçların için üzüldüm. Giden kısmı için de kalan kısmı için de. Gidenler zayi olmuş kalanlar ise meydanda... Ne yalan söyleyeyim, saçını sevmedik. Ta ki sen Çin’e üçüncü golü atıncaya kadar Sonra baktım, o kadar da kötü olmamış... Anlaşıldı saymakla bitmeyecek... İsmen anamadığım kardeşlerim beni bağışlasınlar, yer kalmadı. 
     
     Bu mektubu yazdım çünkü... 
     Sevgili Arkadaşlar, kardeşlerim... Siz Çin’i yendikten sonra yaşanan tuhaf "hınçlı sevinç", bana bu mektubu yazdırdı. Tarihi ama laf şişkin dursun diye değil sahiden TARİHİ bir zaferden sonra herkesin bu kadar kızgın olması tuhaf Peki neden Olan şu... Brezilya’yı az kalsın yeniyorduk, beraberlik normal sonuçtu, yenildik. Kosta Rika maçında takım yorgundu, çünkü kendi medyasıyla, yani doğal takım arkadaşlarıyla iki gündür kavga ediyordu, saçma bir beraberlik aldık ve son maçta da Çin’i dağıtıp gruptan çıktık... Ve ben hala kavganın sebebini anlamış değilim. 
     Şenol Hoca’yla ilgili bir şeyler söylemek isterim. Kendi efsanelerini yıkmak hiçbir topluma yarar sağlamaz. Kahramanlara ihtiyacımız var... Karizması yok denen adam hangi takımda oynamışsa buna milli takım da dahil kaptan yapmışlar adamı... Bu ülkenin gelmiş geçmiş efsane olmuş bir kalecisi... Besbelli adam lider doğmuş... 
     Ama bunu gösterme konusunda yetenekli değil. Ülkesine büyük bir zafer kazandıran komutanın adına şölen düzenlenir normal bir ülkede ama bizde şu darağacını kaldırsınlar, adam ona da fit olacak Şenol Hoca nedense ilk günden bu yana idamla yargılanıyor ama suçu ispat edilmiş değil... Arkadaşlar inanın bana, Hocam sen de inan, Ünal Hoca sen de... Size kötü söz söyleyen insanların hiçbiri kötü değil. Kızmayın bu kadar... 
     Çocuklar sizin kabahatiniz değil, biz hep yenildik diğer alanlarda Kaybettiklerimizi sizinle kazanalım istiyoruz. Siz kupayı alın bizi AB’ye alırlar diye düşünüyoruz. Durum ciddi. Maç seyrederken duygularımız sık değişiyor. Bir pozisyon oluyor "aslanım" diyoruz, hemen arkasından "Bülent işte..." diyoruz... Ağzımızdan küfür bile çıkıyor. Ama katiyen aklımızdan size küfür etmek geçmiyor. Şu anda ülkeye en gerekli adamlarını üzecek kadar geri zekalı mıyız 
     Herkesin dilinin ucundaki ismi söyleyeyim de köyün delisi olarak herkes rahatlasın Hıncal Uluç Tartışma konusu olan röportajı okudum. Nasıl hepimiz maç seyrederken sansürsüz duygularımızı söylüyoruz, Hıncal Uluç da bunu kameralar karşısında yapıyor. Bazen tamamen pozitif niyetle konuşurken hakaret ediyor hissi uyandırabiliyor. Ama gerçek bu değil... Burada birisi Hıncal Uluç’a yumruk attık. Oysa Uluç sadece konuşmuştu. Güzel olmadı... Demek ki gerçekten ortada bir geri zekalı varmış Hıncal Uluç’a vuran ayı Gerçek ayılardan özür dilerim. 
     
     Hepimiz sizi seviyoruz 
     Burada sizi sevmeyen kimse yok. Çünkü burada sizi sevmekten başka çaresi olan yok Çok uzaktasınız... Ama bir şeye çok yaklaştınız... Hani adını daha telaffuz edemedeğimiz şey... Hani uğruna maç yapılan... O kupa... Birisi şu aralar kulağınıza şöyle fısıldamıyor mu Neden Kupa senin olmasın ki Arkadaşlar bana sorarsanız o Tanrı’nın sesi olabilir. Şimdi siz diyorsunuz ki "Kupayı alırız" desek olmuyor, alamayınca yarı final bile başarısızlık sayılıyor Çocuklar korkmayın hiçbir tarih bu kadar geri zekalı bir şekilde yazılmıyor. Siz yarı final oynayın, tarih heykellerinizi yapar. 
     Sevgili arkadaşlar, fazla vaktinizi almadan bağlamak isterim. Salı günü buranın saatiyle sabahın köründe sahaya çıkacaksınız. Orada çok Japon olacak... Ama endişelenmeyin, sadece on bir tanesi oynayacak Yine bir top ve dört hakem vs. olacak... Hakem evsahibine karşı bir jest kabilinden - ki Dünya Kupası burada yapılsaydı biz de kendisinden böyle bir şey beklerdik - birkaç faulü çalmayabilir. Bundan dolayı, bazılarınızın hakemlik yapmasına ya da hakeme itirazda bulunup kart görmesine gerek yok. Hiçbir hakem böyle bir maçta hata yapmaz Japonlar çok koşuyor diye bir laf var. O zaman siz de koşun Onları yenebilirsiniz... O zaman yenin 
     Yenmeseniz de mühim değil. Bizi önemli bir konuda dünyanın en iyi onaltı ülkesinden biri yaptınız zaten. Halkım adına teşekkür ediyorum. Siz o kupayı bize verirsiniz ya da vermezsiniz, ama bu mektup size şimdiden hak ettiğiniz kupa niyetine yazıldı. Lütfen kabul edin. Sahada ya da saha dışında sinirli ve üzgün olmanıza gerek yok, sizler şimdiden tarihe geçmiş kişilersiniz Unutmayın, siz sahada koşarken hepimiz kızdıklarınız, size kızanlar, sevdikleriniz, size kişisel kızgınlığı olanlar - ne bileyim, kalbi kırık eski bir sevgili - bu ülkede yaşayan ya da dünyanın başka yerlerinde bu ülkeyi yaşayan HERKES, HEPİMİZ sizinle koşuyoruz HEPİMİZ SİZİ ÇOK SEVİYORUZ 
YILMAZ ERDOĞAN 
     



 GÜNCEL 










</TEXT>
</DOC>
