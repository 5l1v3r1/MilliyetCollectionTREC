<DOC>
<DOCNO> 69887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/27/son/sontur28.html </URL>
<DATE> 2002/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bugün yapılan MGK'nın ardından şu bildiri yayınlandı... 
</HEADLINE>
<TEXT>

     Milli Güvenlik Kurulu MGK , Diyarbakır, Hakkari, Şırnak ve Tunceli illerinde devam eden Olağanüstü Hal Uygulaması'nın 30 Mart 2002 tarihinden geçerli olmak üzere 4 ay daha uzatılması konusundaki tavsiye kararının, Bakanlar Kurulu'na bildirilmesini kararlaştırdı. 
     Milli Güvenlik Kurulu toplantısından sonra Milli Güvenlik Kurulu Genel Sekreterliği'nce yayınlanan bildiride, Milli Güvenlik Kurulu'nun, bugün Cumhurbaşkanı Ahmet Necdet Sezer'in başkanlığında Başbakan, Genelkurmay Başkanı, Başbakan Yardımcıları, Kurul üyesi bakanlar, kuvvet komutanları, Jandarma Genel Komutanı ve MGK Genel Sekreteri'nin katılımıyla Çankaya Cumhurbaşkanlığı Köşkü'nde aylık olağan toplantısını yaptığı belirtildi. 
     Toplantıda, geçen bir aylık döneme ait istihbarat ve güvenlik raporları ışığında ülke genelindeki güvenlik ve asayiş durumu ile Türkiye'nin güvenliğini ilgilendiren dış politik gelişmelerin gözden geçirildiği ifade edilen Milli Güvenlik Kurulu bildirisinde, şunlar kaydedildi 
     ''Bu çerçevede, Diyarbakır, Hakkari, Şırnak ve Tunceli illerinde devam etmekte olan Olağanüstü Hal Uygulaması'nın 30 Mart 2002 tarihinden geçerli olmak üzere 4 ay daha uzatılması uygun bulunarak, bu husustaki tavsiye kararının Bakanlar Kurulu'na bildirilmesi kararlaştırılmıştır. 
     Ayrıca, Afganistan'daki Uluslararası Güvenlik Yardım Kuvveti'nin önümüzdeki dönemde Türkiye'nin komutasında görev yapması önerileri değerlendirilmiş, bu konudaki çalışmalara ilgili makamlarca devam edilmesi uygun bulunmuştur.'' 
     






</TEXT>
</DOC>
