<DOC>
<DOCNO> 80369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/25/son/soneko25.html </URL>
<DATE> 2002/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk - İş'ten eylem kararı... 
</HEADLINE>
<TEXT>

     Türk-İş Başkanlar Kurulu, konfederasyona bağlı sendikaların tüm profesyonel sendikacılarının 15 Mayıs 2002'de Ankara'ya gelmesini ve taleplerinin hayata geçirilmesi için her gün sürekli eylem yapılmasını kararlaştırdı. 
     Başkanlar Kurulu ayrıca, başta İş Güvencesi Yasası'nın çıkarılmaması, işsizliğin önlenmemesi, özelleştirmeler ve istek dışı emekliliğin durdurulmaması, geçici işçilerin kadroya geçirilmemesi, kamu kuruluşlarının kapatılmasından vazgeçilmemesi halinde, üye işçilerin çeşitli illerden Ankara'ya doğru yola çıkarak, yol boyunca tüm illerde yaygın protesto gösterileri yapılmasına ve Ankara'da büyük bir miting gerçekleştirilmesine karar verdi. 
     Başkanlar Kurulu'nun 2 saati aşkın süren toplantısında alınan kararlar, bir bildiriyle açıklandı. 
     Bildiride, Başkanlar Kurulu'nun, İstanbul, Adana, Samsun ve İzmir bölge toplantılarının büyük başarıyla tamamlandığını tespit ettiği ve tüm katılımcılara teşekkür ettiği belirtildi. 
     Türk-İş'in tüm iyi niyet ve uyarılarına karşın, ülkenin sorunlarının giderek daha da arttığı vurgulanan bildiride, ülkenin bağımsızlığı, ulusal egemenlik, demokrasi ve işçi haklarının tehdit altında olduğu savunuldu. 
     Ülkenin felakete sürüklendiği görüşüne yer verilen Başkanlar Kurulu bildirisinde, şunlar kaydedildi 
     ''Başkanlar Kurulumuz, bu şartlarda, 'Artık Yeter Bu Ülke Bizim' kampanyasını, başta iş güvencesinin sağlanması ve işsizliğin önlenmesi için somut adımların atılması olmak üzere temel taleplerimiz yerine getirilinceye kadar, yasal işlemler tamamlandıktan sonra sürekli eylemlilikle daha yaygın, etkili, ve kararlı bir biçimde sürdürecektir. 
     Türk-İş'e bağlı sendikaların şubeleri, Mayıs ayı başından itibaren, tüm illerde Türk-İş temsilciliğinin önderliğinde, hükümeti oluşturan siyasi partileri, tekrar tekrar ve değişik biçimlerde protesto edecek ve seçimlerde hesap sorulacağı açıklanacaktır.'' 
     
     Ankara'ya yürüyüş... 
     Bildiride, Türk-İş'e bağlı sendikaların tüm profesyonel sendikacılarının, 15 Mayıs 2002 Çarşamba günü Ankara'ya geleceği ve temel taleplerin hayata geçirilmesi için her gün sürekli, meşru ve demokratik eylemler yapacağı vurgulandı. 
     Ankara'daki işçilerin de bu eylemleri aktif bir biçimde destekleyecekleri belirtilen bildiride, bu günlerde benzer eylemlerin mümkün olan en çok sayıda ve ilde de tekrarlanacağı ifade edildi. 
     Bildiride, başta ''İş Güvencesi Yasası''nın çıkarılmaması, işsizliğin önlenmesi için somut adımların atılmaması, özelleştirmelerin ve istek dışı emekliliğin durdurulmaması, geçici işçilerin kadroya geçirilmemesi, kamu kurumlarının kapatılmasından vazgeçilmemesi ve 3 Aralık genelgesinin geri çekilmemesi ile emeklilikte kademeli geçişte Türk-İş'in taleplerinin kabul edilmemesi durumunda, işçilerin çeşitli illerden Ankara'ya doğru yola çıkacağı belirtildi. 
     İşçilerin, yol boyunca tüm illerde yaygın protesto gösterileri düzenleyeceği ve Ankara'da büyük bir miting yapılacağı kaydedilen bildiride, çeşitli ek eylemlerin kararlaştırılıp, gerçekleştirileceği ifade edildi. 
     Bildiride, işçi sınıfının uluslararası birlik, dayanışma ve mücadele günü olan 1 Mayıs'ın, temel talepler çerçevesinde tüm illerde etkili biçimde kutlanacağı da kaydedildi. 
     





</TEXT>
</DOC>
