<DOC>
<DOCNO> 76116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/03/spor/spo06.html </URL>
<DATE> 2002/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım’a 4 ay 
</HEADLINE>
<TEXT>

Disiplin Kurulu, Haluk Ulusoy’a görsel ve yazılı yayın yoluyla hakaret ettikleri gerekçisi ile Aziz Yıldırım’a 4, Özkan Sümer’e 1 ay ceza verdi 
     PROFESYONEL Futbol Disiplin Kurulu, Fenerbahçe Başkanı Aziz Yıldırım’a TFF tüzel kişiliğine ve yaptığı görev nedeniyle Federasyon Başkanı’na görsel ve yazılı yayın yoluyla ağır biçimde hakaret etmekten 4 ay hak mahrumiyeti cezası verdi. Kurul ayrıca aynı gerekçelerle Sarı - Lacivertli yöneticilerden Murat Özaydınlı’ya 45 gün, Mahmut Uslu’ya ise 1 ay ceza öngördü. 
     PFDK’nın dünkü toplantısında benzer gerekçeyle sevki yapılan Trabzonspor Kulübü Başkanı Özkan Sümer’e 1 ay, idareci Serdar Bali’ye ise 45 gün hak mahrumiyeti cezası verilmesini kararlaştırdı. Yöneticilerin ceza süresi içinde imza yetkileri kalktı, resmi yazışma yapmaları da yasaklandı. Ayrıca protokol tribününe girmemeleri için de ilgili İl müdürlüklerine yazı yazıldı. 
     
Karara tepkiler      Cuma günü görüşürüz’ 
     FENERBAHÇE Başkanı Aziz Yıldırım kendisine verilen cezayı önemsemediğini söyledi. Yıldırım, "Ne karar verdikleri önemli değil. Giderim locamdan maçları seyrederim. Ancak ben istemediğim takdirde federasyondan tek kişi Şeref Tribünü’ne giremez. Çünkü orası benim stadım" diye konuştu. 2. Başkan Nihat Özdemir ise kararı ağır bulduğunu ve Tahkim Kurulu’na gideceklerini söyledi. 
     ASBAŞKAN Murat Özaydınlı ise Haluk Ulusoy’a karşı eleştirilerini sürdürdü. Özaydınlı, "Yaptığı adaletsizlikleri bildiği için panikliyor" dedi ve "Cuma günü Şeref Tribünün’deyim. Kim sokmayacakmış beni göreyim. Şeref Tribünü Beden Terbiyesi’ne bağlı, stat ise Fenerbahçe’nin. Federasyon da özerk. Neyin cezasını veriyor. Yapsınlar bir stat, bizi de oraya sokmasınlar" diye konuştu. 
     DİSİPLİN Kurulu’ndan bir ay ceza alan Asbaşkan Mahmut Uslu da cezaya sert tepki gösterdi. Uslu, "Adalet isteyen bir insana, Allaha havale edilen bir konuda ceza veriliyorsa şahsen mahkemeye vereceğim. Aziz Yıldırım gibi barışçı, Türk sporuna maddi - manevi katkıda bulunmuş bir insan, insanları tarafsızlığa davet ediyor ve ceza alıyorsa durum feci demektir" yorumunu yaptı. 
     
Trabzon sakin      BORDO - Mavili Kulübün Başkanı Özkan Sümer, Disiplin Kurulu’nun kararı hakkında fazla yorum yapmadı. Sümer, Galatasaray maçını düşündüklerini belirterek, "Bizim daha önemli işlerimiz var. Böyle garip kararlarla uğraşamam. Bildiklerini yapsınlar, biz işimize bakıyoruz" ifadelerini kullandı. 
     



 SPOR 




























</TEXT>
</DOC>
