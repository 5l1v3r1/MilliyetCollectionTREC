<DOC>
<DOCNO> 58323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/21/son/sonspo03.html </URL>
<DATE> 2001/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş ile Gaziantepspor, ligde 31. randevuda... 
</HEADLINE>
<TEXT>

     Beşiktaş ile Gaziantepspor, yarın yapacakları maçla birlikte, Birinci Süper Futbol Ligi'nde 31. kez karşı karşıya gelecek. 
     2 takım arasında 1979-80 sezonunda başlayan rekabette, bugüne dek 30 lig maçı oynandı. Siyah-beyazlılar, bu maçların 15'ini kazanırken, 6'sını yitirdi, 9 karşılaşma da berabere sonuçlandı. 
     Beşiktaş'ın toplam 46 golüne, Gaziantepspor 26 golle karşılık verdi. 
     Beşiktaş, geçen sezon ligde Gaziantepspor ile yaptığı 2 maçı da kaybetti. 
     İstanbul'daki ilk yarı maçında Gaziantepspor, son 8 dakikada attığı 3 golle, siyah-beyazlıları 4-2 yendi. 
     Teknik direktör Christoph Daum'un ilk sınavı olan Gaziantep'teki maçı da 3-1 kazanan kırmızı-siyahlılar, bir sezon içinde rakibine 7 gol atmayı başardı. 
     İstanbul'da yapılan lig maçlarında ise Beşiktaş'ın, rakibine belirgin bir üstünlüğü göze çarparken, siyah-beyazlılar, BJK İnönü Stadı'nda Gaziantepspor'a yalnızca geçen sezon boyun eğdi. 
     Beşiktaş, İstanbul'daki 15 lig maçının 12'sini kazanırken, 1 kez yenildi, 2 karşılaşmada da taraflar birbirlerine üstünlük sağlayamadı. 
     






</TEXT>
</DOC>
