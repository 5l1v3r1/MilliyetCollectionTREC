<DOC>
<DOCNO> 98184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/26/son/soneko26.html </URL>
<DATE> 2002/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Krizde gelinlik ''hayal'' oldu... 
</HEADLINE>
<TEXT>

     "Her genç kızın rüyası" gelinlik artık gerçekten bir "hayal" oldu. Ekonomik kriz nedeniyle artan gelinlik fiyatları, talepleri önemli ölçüde düşürdü. Şimdi evlenecek bayanlar en ucuz yol hangisiyse onu tercih ediyor. Kimisi "kiralık" gelinlikleri tercih ederken, kimisi yakın dostlarından ödünç alıyor... 
     Gelinlik satıcıları da iç piyasada önemli ölçüde talep daralması yaşandığını belirterek ihracata yöneldiklerini söylüyorlar. Almanya, AB ülkeleri ve Arap ülkeleri ilk sırada. 
     Defne Bridal şirketi Yönetim Kurulu Başkanı Şinasi Köseoğlu, gelinlik satış sezonu olan Haziran-Eylül aylarında satış oranının iç piyasada yüzde 30 azalma gösterdiğini söyledi. İç piyasanın bittiğini öne süren Köseoğlu, durumu ''Amacımız ihracatla kendimizi kurtarmak'' şeklinde açıklıyor. Ayda ortalama bin gece elbisesi ve 800 gelinlik ürettiklerini, bunun da yarısını ihraç ettiklerini söyleyen Köseoğlu, başta Almanya olmak üzere bazı AB ülkeleri, Kuveyt, Suriye gibi Arap ülkeleri ve Türkmenistan'ın en önemli müşterileri olduğunu belirtti. 
     Şinasi Köseoğlu Avrupa'ya satılan gelinliklerde daha çok krem ve kırık beyazın tercih edildiğini, tül kullanımının terk edildiğini, sim kullanımının yerini inci ve boncuk işlemeye bıraktığını söyledi. 
     İç piyasaya sattıkları gelinliklerin 300 milyon lira ile 1 milyar 200 milyon lira arasında değiştiğini Köseoğlu, ''İnsanların alım gücü çok düştü. Bize kiralık gelinlik için başvuran, hatta bir akrabasından aldığı gelinlik için duvak, çiçek gibi aksesuar talebinde bulunanlar da geliyor'' dedi. 
     
     ''AVRUPALI SADE İSTİYOR'' 

     Rüyam Gelinlik'in sahibi Mustafa Uz ise gelinlikleri kendilerinin imal ettiğini, bu nedenle fiyatların 150 ile 500 milyon lira arasında değiştiğini belirterek, iç piyasadaki gelinlik satışlarının ekonomik krizden çok etkilendiğini söyledi. 
     Uz, evlenmeye karar verenlerin, maddi yetersizlikler nedeniyle düğünlerini ertelediğini, bunun da gelinlik satışlarına yansıdığına dikkat çekerek, ihracatın yüzlerini güldürdüğünü söyledi. 
     Almanya, İngiltere, Hollanda, Belçika ve Libya'ya gelinlik sattıklarını, özellikle Almanya'da yaşayan Türklerin, Türk gelinlik ve gece elbiselerine büyük ilgi gösterdiğini vurguluyan Uz, Türk müşterilerin daha gösterişli modelleri tercih ettiğini, Avrupalı müşterilerin ise sade modellere ilgi gösterdiklerini sözlerine ekledi. 
     

     
</TEXT>
</DOC>
