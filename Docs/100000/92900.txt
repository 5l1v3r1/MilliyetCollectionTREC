<DOC>
<DOCNO> 92900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/29/son/sontur19.html </URL>
<DATE> 2002/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
SP Genel Başkan Yrd "Hükümeti kurtarma görevimiz değil" 
</HEADLINE>
<TEXT>

     SP Genel Başkan Yardımcısı Mehmet Bekaroğlu, Avrupa Birliği AB sürecinde olumlu katkı yapmak istediklerini ancak hükümete stepne olmayacaklarını ifade ederek, ''Yıkılmakta olan hükümeti ayakta tutma gibi bir görevimiz yoktur'' dedi. 
     Bekaroğlu, parti genel merkezinde düzenlediği basın toplantısında, ekonomi ve siyasette ortaya çıkan son gelişmelerin 3 yıldan bu yana yapılanların bir sonucu olduğunu söyledi. 
     Asgari ücret olarak belirlenen net 184 milyon liranın da yetersiz olduğunu, buna karşın ülkede 10 milyon kişinin asgari ücretle geçindiğini ifade eden Bekaroğlu, ''Bütün bunlar gösteriyor ki Türkiye'de uygulanan ekonomik politikalar ülkeyi tamamen kuşatmıştır. 
     Üretilen zenginliklerin tamamı borç faizi şeklinde bir grup sermayedara gidiyor'' diye konuştu. 
     Dünyada vazgeçilen sistemlerin Türkiye'de yüceltildiğini savunan Bekaroğlu, Başbakan Bülent Ecevit'in hastalığının bahane edildiğini, ''hükümetin kurulduğundan bu yana hasta ve özürlü olduğunu'' ileri sürdü. 
     Bekaroğlu, hükümetin AB ile ilgili verdiği sözleri yerine getiremediğini, bunları yerine getirmek için muhalefetten destek istediklerini ancak bu destek alınırken hükümetin yapısının da bozulmasının istenmediğini söyledi. Bekaroğlu, ''Hükümetin kendisi AB sürecinin önündeki en büyük engeldir. Çünkü AB sürecinin işlemesi için muhalefet katkı yapmak istiyor ama iktidar partileri öyle bir katkı olsun ki iktidarı etkilemesin diyorlar'' dedi. 
     İdam cezası ve terör örgütü elebaşı Abdullah Öcalan'ın asılmaması konularını MHP'nin seçim malzemesi olarak kullanacağını da ileri süren Bekaroğlu, ''Türkiye Öcalan'ı asamaz, asmayacak. Çünkü Öcalan'ı teslim edenler ile Türkiye bir anlaşma imzaladı. Asılmamak kaydıyla Türkiye'ye teslim edildi Öcalan'' dedi. 
     AB sürecinde ilerleme sağlayabilmek için çalışma grubu kurulmasını, bu grup gelecek hafta toplanarak yasalarla halledilecek konuları tespit etmesini ve teklif hazırlamasını istediklerini ifade eden Bekaroğlu, Ağustos ayı ortasında meclisin toplantıya çağrılarak bu tekliflerin görüşülebileceğini kaydetti. 
     Bekaroğlu, meclis açıldığında da Anayasa Uzlaşma Komisyonu'nun Anayasa değişikliği gereken konularda bir paket hazırlayabileceğini, bu sayede AB ilerleme raporunda olumlu şeyler yazılacağını ve Kopenhag'ta müzakereler için takvim verilebileceğini kaydetti. 
     Bekaroğlu, AB'ye taraftar ve karşı olmanın rantının alınmaya çalışıldığını, koalisyonun bu görüntüde olduğunu savundu. Bekaroğlu, ''Bu tablodan hiçbir şey çıkmaz. Biz bu sürece olumlu katkı yapmak istiyoruz ama asla bu süreçte hükümete stepne olmayacağız. Yıkılmakta olan hükümeti ayakta tutma gibi bir görevimiz yoktur'' diye konuştu. 
     





</TEXT>
</DOC>
