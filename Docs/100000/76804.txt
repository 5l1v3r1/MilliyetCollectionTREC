<DOC>
<DOCNO> 76804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/06/son/sondun21.html </URL>
<DATE> 2002/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Arap Birliği'nin olağanüstü toplantısı Kahire'de başladı 
</HEADLINE>
<TEXT>

     Arap Birliği ülkeleri dışişleri bakanlarının, tırmanan İsrail-Filistin çatışmalarıyla ilgili düzenledikleri olağanüstü toplantı, Mısır'ın başkenti Kahire'de başladı. 
     Filistin Uluslararası İşbirliği Bakanı Nebil Şaat, toplantının açılışında yaptığı konuşmada, ABD Dışişleri Bakanı Colin Powell'ın, yarın başlayacak Ortadoğu ziyareti sırasında Filistin lideri Yaser Arafat ile görüşme yapmaması durumunda, Arap ülkeleri yöneticilerinin de Powell ile görüşmemesi çağrısında bulundu. 
     Bu arada, Arap Birliği kaynakları ve Arap yetkililer, toplantıda, ABD'nin Ortadoğu barışına yönelik yeni çabalarından duyulan memnuniyetin dile getirilmesinin ve Filistinlilerin, İsrail işgaline karşı direnme haklarının vurgulanmasının beklendiğini kaydettiler. 
     Toplantının yapıldığı Arap Birliği'nin Kahire'deki merkezinin çevresinde onlarca Mısırlı polisin görüldüğü haber verilirken, birçok Arap kentinde de, İsrail'in Filistin kentlerine yönelik bir haftadır süren saldırılarını protesto gösterileri yapıldığı kaydediliyor. 
     Öte yandan, Suriye resmi ajansı SANA, Dışişleri Bakanı Faruk Şara'nın son Arap zirvesinde, ''İsrail ile ilişkilerin kesilmesi ve Arap ülkelerinin ekonomik boykot uygulaması'' yönündeki Şam'ın önerisinin kabul edilmemesini protesto için toplantıya katılmayacağını duyurdu. Suriye'nin Arap Birliği temsilcisinin ise bugünkü toplantıda yer alacağı belirtildi. 
     






</TEXT>
</DOC>
