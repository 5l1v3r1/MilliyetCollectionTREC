<DOC>
<DOCNO> 56094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/08/dunya/adun.html </URL>
<DATE> 2001/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban’ın sonu 
</HEADLINE>
<TEXT>

7 yıl önce Kandahar’da doğan Taliban rejimi dün son nefesini yine aynı kentte verdi. Taliban’dan geriye ise yasaklar, zifiri karanlık ve kanla dolu acı hatırası kaldı 
     DIŞ HABERLER SERVİSİ 

     Afganistan İslami Emirliği kurarak ülkeyi 5 yıl boyunca katı dinsel kurallar çerçevesinde yöneten Taliban dün son kalesi Kandahar’ı da rakip aşiret liderlerine teslim ederek fiilen bitti. Başka bir deyişle, Molla Muhammed Ömer liderliğindeki medrese öğrencileri tarafından kurulan Taliban hareketi 1994’te Kandahar’da bindiği iktidar treninden aynı yerde indi. 
     Kapılarını sadece Batı’nın değil, adeta dünyanın etkisine tamamen kapatarak saf İslami rejim oluşturma amacıyla yola çıkan Taliban’ın modern zamanların en katı din devletini kurma hayali ABD’nin iki aylık hava bombardımanıyla tuz buz olurken dünya da kadın politikalarından Buda heykellerini yıkmaya kadar kadar birçok radikal tavrıyla nefret uyandıran bir rejimden kurtuldu. Afganistan’da yeni oluşturulan geçici yönetimin başkanı Hamid Karzai, Kandahar’ın tesliminin, Taliban rejiminin sona erdiğini gösterdiğini söyledi. Uydu telefonuyla "Associated Press"e açıklama yapan Karzai, "Taliban yönetimi bitti" dedi ve bundan sonra Afganistan’ın hiçbir yerinde olmayacaklarını vurguladı. 
     Karzai, Taliban’ın nerede olduğu bilinmeyen lideri Molla Muhammed Ömer’in görüldüğü yerde tutuklanacağını ve yargılanacağını söyledi. 
     
     Ömer yakalanmak üzere 
     Molla Ömer’in yakalanmasının ise an meselesi olduğu bildirildi. Terörle savaş koalisyonunun İslamabad’daki sözcüsü Amerikalı yetkili Kenton Keith Kandahar’ın tesliminin ardından yerel Afgan kuvvetlerinin Molla Ömer’i yakalamak üzere olduğunu duyurdu. 
     Bu arada, Kandahar’da daha önce son nefesine kadar direneceğini söyleyen ve taraftarlarına da aynı çağrıyı yapan, Emir el - Müminin inanaların lideri lakaplı Molla Ömer’in yeni Başbakan Karzai’den canını bağışlamasını istediği ancak ABD’nin bunu önlediği belirtildi. Kandahar’ın düştüğü Taliban’ın Afgan İslam Ajansı AIP tarafından da doğrulandı. Taliban’ın Kandahar’daki denetiminin artık sona erdiğini bildiren AIP, kentin yönetiminin yerel bir komisyona devredildiğini duyurdu. 
     Bu arada, Amerikalı askeri yetkililer, Taliban’ın beklenenden çabuk pes etmesi üzerine, Afganistan’da görev yapan Amerikan özel kuvvetlerine bağlı çok sayıda askerin ABD’ye geri dönmekte olduğunu kaydettiler. Yüzlerce askerin Georgia eyaletindeki Fort Benning üssüne dönecekleri bildirildi. 
     
Saldırıyorlar sandım      Afganistan’ın yeni Başbakanı Hamid Karzai önceki gece kamyonlara binerek kenti boşaltan Taliban askerlerini görünce önce saldırıya geçtiklerini zannetiğini söyledi. Karzai "Yolda çok sayıda kamyonun bize doğru ilerlediğini görünce saldırıya geçtiklerini düşündüm. Ama sonra sadece kentten kaçmaya başladıklarını anladım. Gece boyunca kamyonların ardı arkası kesilmedi. Büyük bölümü silahlarıyla teslim oldu. Bir kısmı ise dağlara yöneldi" dedi. 
     



 DÜNYA 











</TEXT>
</DOC>
