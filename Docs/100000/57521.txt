<DOC>
<DOCNO> 57521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/16/son/sontur03.html </URL>
<DATE> 2001/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'de son altı yılda gözaltında 67 kişi öldü 
</HEADLINE>
<TEXT>

     İçişleri Bakanı Rüştü Kazım Yücelen, Türkiye'de son altı yılda 67 kişinin gözaltında öldüğünü bildirdi. 
     Yücelen, DSP Bursa Milletvekili Ali Arabacı'nın soru önergesine verdiği yanıtta, 1995 yılından 2001 yılının Ekim ayına kadar polis tarafından gözaltına alınan vatandaşlardan 62'sinin, jandarma karakollarında gözaltına alınanlardan da 5'inin hayatını kaybettiğini ifade etti. Gözaltındaki ölümlerle ilgili adli ve idari tahkikat açıldığını bildiren Yücelen, şunları kaydetti 
     ''Bu çerçevede 112 güvenlik görevlisi hakkında yapılan tahkikat sonucunda 62 personelin davası devam etmektedir. 31 personel adli makamlarca beraat ettirilmiş, 9 personel hakkında ise cezai hüküm verilmiştir. Tahkikat sonucunda 6 personel hakkında takipsizlik kararına varılmış, 4 personel hakkında da cezalar ertelenmiştir.'' Rüştü Kazım Yücelen, 129 personel hakkında idari tahkikat açıldığını, bunlardan 80'ine çeşitli disiplin cezası verildiğini bildirdi. 
     Gözaltındaki ölümlerle ilgili Türkiye aleyhine Avrupa İnsan Hakları Mahkemesi'ne AİHM 14 başvuru yapıldığını belirten Yücelen, konula ilgili şu bilgiyi verdi 
     ''Bu başvurulardan biri karara bağlanmadan dostane çözüm yoluyla sonuçlandırılmış ve başvuranlara 1 milyon Fransız Frangı ödenmiş, bir dava ise ülkemiz aleyhine sonuçlanarak, 42 bin ABD doları ödenmesine hükmedilmiştir. 10 dava halen devam etmekte olup, 2 başvuru ise kabul edilmez bulunup, kayıtları düşmüştür.'' İnsan hakları ihlallerinin en aza indirilmesi konusunda çalışmalar yapıldığını bildiren Yücelen, buna rağmen münferit olarak meydana gelen olaylar ve sorumluları hakkında adli ve idari tahkikat açıldığını belirtti. 
     İçişleri Bakanı Yücelen, Polis Akademisi ve Polis Okullarında insan hakları konusunda eğitim verildiğini ve 1 Ağustos 1995 tarihinden itibaren de Emniyet Genel Müdürlüğü koordinesinde 81 ilde gözaltı izleme birimlerinin kurulduğunu anımsattı. 
     






</TEXT>
</DOC>
