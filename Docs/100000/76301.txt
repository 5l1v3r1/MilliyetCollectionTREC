<DOC>
<DOCNO> 76301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/siyaset/siy01.html </URL>
<DATE> 2002/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz Yumurta kapıya gelince işimizi yapıyoruz 
</HEADLINE>
<TEXT>

Muhalefet lideri gibi konuşan Mesut Yılmaz, "İşler kangren olana kadar bekliyoruz. Yapmamız gerekenleri dış güçlerin zorlamasıyla yapıyoruz" dedi 
     ANKARA Milliyet 

     Başbakan Yardımcısı Mesut Yılmaz, üzerinde uzlaşma sağlanan konularda hiçbir partinin farklı hareket etme lüksü ve imk nı olmadığını belirterek, "Ancak oluşacak mutabakatın dışında kalan konularda farklı düşünmek ve çaba harcamak daima mümkündür" dedi. Yılmaz, dünkü grup toplantısında, iç ve dış politika konularında "muhalefet" üslubuyla görüşlerini açıkladı. 
     Yılmaz, şöyle devam etti "Her işi önemi, önceliği ve fiilen alacağı zamana göre bir takvime yerleştirelim. Bu takvimi de hiçbir gecikmeye mahal vermeden mutlaka uygulayalım. Bizi en fazla rahatsız eden husus yapmamız gereken şeyleri zamanında yapmayıp işler çıkmaza girdikten sonra yani kangrene dönüştükten sonra, son dakikada şartların zorlamasıyla, hatta birtakım dış güçlerin zorlamasıyla yapmış olmamızdır. Türkiye maalesef sorunların çözümünü devamlı erteleyen, geciktiren, yumurta kapıya dayanmadan harekete geçemeyen bir ülke konumundadır." 
     
     Türkiye etkin değil 
     Türkiye’nin İsrail - Filistin çatışmasında üzerine düşeni yerine getirmekte hızlı ve etkin davranmadığını ifade eden Yılmaz, "Türkiye, bu çatışmada pasif bir tutum takınarak, bölgedeki çıkarlarını ve dengeleri koruyamaz" diye konuştu. 
     
Ahmet Özal, yuvaya döndü’      ANKARA Milliyet 

     Türkiye’nin 8. Cumhurbaşkanı Turgut Özal’ın oğlu Malatya Bağımsız Milletvekili Ahmet Özal, babasının kurmuş olduğu ANAP’a katıldı. Özal için dünkü grup toplantısında tören düzenlendi. Milletvekilleri ve partililerin coşkulu alkışları arasında kürsüye çıkan Özal’a, Yılmaz kendi yakasındaki parti rozetini takarak, "Yuvaya hoş geldin" dedi. 
     



 SİYASET 










</TEXT>
</DOC>
