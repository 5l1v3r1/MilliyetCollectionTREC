<DOC>
<DOCNO> 91030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/son/sonspo26.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolcularımızın Senegal maçı görüşleri... 
</HEADLINE>
<TEXT>

     A milliler, 17. Dünya Kupası Senegal ile yapacakları çeyrek final maçının hazırlıklarına başladı. 
     Minami-Tsumori Sahası'nda yapılan ve yaklaşık 1.5 saat süren idmanda futbolcular, teknik direktör Şenol Güneş yönetiminde kondisyon ağırlıklı bir idmanın ardından çift kale maç yaptı. Antrenmanda futbolcuların neşeli olduğu gözlenirken, 4 maçtır forma giymeyen Okan da antrenmana çıktı. 
     Japonya maçında sakatlanan ve bugün MR'ı çekilen Hakan Ünsal, takımdan ayrı olarak çalıştı. 
     Antrenmana basın mensupları yoğun ilgi gösterdi. 100'e yakın spor yazarının basın odasına sığmaması üzerine basın toplantısı 2 odaya bölünerek yapıldı. 
     
     ÜMİT DAVALA 
     Antrenman öncesi Ümit Davala ve Tugay, Senegal maçı öncesi görüşlerini açıkladı. 
     Ümit Davala, ''Senegal çok koşan bir ekip. İsveç maçını kasetten seyrettik. Sert oynuyorlar. Sert oyuna futbolla cevap vereceğiz ve dünyada ilk 4 takım arasına girmeye çalışacağız'' dedi. 
     İtalya'nın AC Milan takımında fazla forma şansı bulamadığının belirtilmesi üzerine, ''Futbolumu burada bütün dünya görüyor. Sadece İtalya değil'' diye yanıtladı. 
     Tugay Kerimoğlu ise, Senegal'in zor bir rakip olduğunu belirterek, ''Ama her maçın zor olduğunu biliyoruz. Kazanırsak dünyada ilk 4 takım arasına gireceğimizin bilincindeyiz. Avrupa'da çok maç oyandık ama Senegal gibi bir takımla ilk defa karşılaşacağız. Yapabileceğimizin en iyisini yapacağız '' diye konuştu. 
     Milli takım, Senegal maçının hazırlıklarını, yarın maçın oynanacağı Nagayi Stadı'nda TSİ 14.00'te yapacağı antremanla tamamlayacak. 
     Teknik direktör Şenol Güneş ise, milli takımın kamp yaptığı Rihga Royal Oteli'nde TSİ 06.00'da bir basın toplantısı düzenleyecek. 
     





</TEXT>
</DOC>
