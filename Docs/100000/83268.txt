<DOC>
<DOCNO> 83268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/son/soneko18.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Aygün ''Ankaralı 204 aktaryakıt bayii 24 saat pompa kapatacak'' 
</HEADLINE>
<TEXT>

     Ankara Ticaret Odası ATO Başkanı Sinan Aygün, oda üyesi akaryakıt bayilerinin pazartesi yapacakları eylemin amacının halkın cebinden para çıkması değil, bayilerin mağduriyetinin giderilmesi olduğunu söyledi. 
     Bugün Ankara'da toplanan ATO üyesi akaryakıt bayileri yaklaşık 2,5 saat süren toplantının ardından, daha önce açıklanan Pazartesi günü pompa kapatma kararının arkasında olduklarını belirterek, oy birliğiyle bu kararı uygulama kararı aldı. 
     Toplantı bitiminde basına açıklama yapan ATO Başkanı Aygün, bayi kar paylarının yüzde 12'lerden yüzde 4,5'lara kadar düştüğünü, bunun da kredi kartı komisyonuna gittiğinden bayilerin elinde hiçbir şey kalmadığını anlattı. 
     Kazanılmış hakların tekrar verilmesi için çeşitli girişimlerde bulunduklarını bu çerçevede Enerji ve Tabii Kaynaklar Bakanı Zeki Çakan'ı ziyaret ettiklerini ifade eden Aygün, kendisinin bu payların artırılması gerektiğini söylediğini, ancak yurtdışında olduğu için her hangi bir gelişme sağlanamadığını kaydetti. 
     Başbakan Yardımcısı Hüsamettin Özkan ile de görüştüklerini ve kensindisinin bayi payının 1 cent artırılması yönünde çaba gösterme sözü verdiğini belirten Aygün şöyle konuştu 
     ''Görüşmeler sonucunda vaadden başka bir şey olmadığını gördük. 
     Biz özellikle diyalogdan yanayız. Maalesef Hazine yetkilileri bizle diyalogdan yana olmadı. 
     Sayın Bakan Kemal Derviş ve Hazine Müsteşarı bizimle görüşmeye bile tenezzül etmediler. Bir noktada bu eylemin müsebbibi Sayın Derviş ve Hazine Müsteşarı Öztırak'tır. 
     Biz hep diyalogdan yana olduk, ama kendileri maalesef diyalogdan yana olmadı.'' Bu gelişmeler sonucunda bugün yaptıkları toplantıda Pazartesi günü sabah 08.00'den itibaren 24 saat süreyle bayilerin akaryakıt satışı yapmama kararını hayata geçirmeyi oy birliğiyle kabul ettiğini açıklayan ATO Başkanı Sinan Aygün, can ve mal güvenliğiyle ilgili araçların eylem dışında tutulacağını bildirdi. 
     Aygün, ''sadece bayi mağduriyetinin giderilmesi yolunda böyle bir karar aldık. Eylemin amacı benzin fiyatlarına zam yapılması, ya da halkın cebinden para çıkması değil, kar payının artırılmasıdır. 
     Ankaralılardan özür diliyoruz'' dedi. 
     Bayi kar oranlarının eski düzeye çekilmesini istediklerini bu eylemin sonuca götürmemesi halinde 20 Mayıs'ta yeniden eylem yapmayı kararlaştırdıklarını bildiren Aygün, bayilerin bir kısmının eylemin 3 gün sürmesi, bir kısmının da sonuç alınıncaya kadar sürmesi yönünde görüşü olduğunu, 16-17'sinde yapılacak başka bir toplantıda bunun kararlaştırılacağını anlattı. 
     Samsun, İzmir, Adana, Sivas, İstanbul ve Kocaeli oda başkanlarının kendilerini arayarak eyleme destek verdiklerini, kendilerinin de Pazartesi günü eyleme katılacaklarını açıkladıklarını kaydeden Aygün, eylemi delen kişi olacağını sanmadığını, bu kararın altında bayilerin yüzde 90-95'inin imzasının bulunduğunu söyledi. 
     Eylemin hukuki boyutu yönünde bugüne kadar olumsuz bir bilgi ya da tepki gelmediğine işaret eden Aygün, Ankaralı bayilerin günde 1.8 trilyon lira vergi toplayarak Hazine'ye aktardıklarını, dolayısıyla eylemin ekonomiye yükünün de hayli yüksek olacağını sözlerine ekledi. 
     





</TEXT>
</DOC>
