<DOC>
<DOCNO> 76080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/03/guncel/gun01.html </URL>
<DATE> 2002/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş turistleri Antalya’da 
</HEADLINE>
<TEXT>

Hamursuz Bayramı için Antalya’ya akın eden İsrailli turistler, beş yıldızlı otelleri doldurdu... İsrailli turist sayısında patlama yaşandığını belirten yetkililer, hiçbir rezervasyonun iptal edilmediğini açıkladı 
     İBRAHİM OKUMAMIŞ GÖKSEL YAPAR 

     İsrail ordusu Filistin lideri Yaser Arafat’ın kararg hının bulunduğu Ramallah’ı kan gölüne çevirirken Antalya’daki beş yıldızlı oteller İsrailli turistlerin akınına uğradı. 
     İsrail seferberlik ilan ederken Antalya’ya geçen ay gelen turist sayısında son 10 yılın rekoru kırıldı. Savaştan kaçan İsrailliler, 27 Mart - 4 Nisan arasındaki Musevilerin Pesach Bayramı’nı fırsat bilip tatil yapıyor. 
     Hamas ve El Cihad gibi terör örgütlerinin intihar saldırılarıyla cehenneme dönen İsrail’den kaçan İsrailliler soluğu Antalya’daki otellerde alıyor. İsrail’de kafe, sinema, hatta restoranlara bile gidemeyen İsrail vatandaşları, 27 Mart-4 Nisan arasında kutladıkları Pesach Hamursuz Bayramı’nı bahane ederek çareyi tatile çıkmakta buldu. 
     
     Eş ve çocuklar tatile 
     Son günlerde Antalya’ya gelen İsrailli turist sayısında patlama yaşanırken, İsrail hükümetinin seferberlik ilan etmesi bu durumu değiştirmedi. İsrail’de kalan erkekler eşleri ve çocuklarını tatile gönderirken, Antalya’dakiler tatillerini uzatarak savaştan uzak durmaya çalışıyor. 
     İsrail’den turist getiren Angel Tour Genel Koordinatörü İhsan Çığırgan, geçen ay başında Antalya’ya gelen İsrailli turist sayısındaki artışı bayrama bağladı. Savaş haliyle birlikte turist rakamınında değişme olmadığını ve aynı yoğunluğun devam ettiğini belirten Çığırgan, "İsrail hükümetinin seferberlik kararının ardından önümüzdeki günlerde düşüş yaşanabilir. Tel-Aviv ile Antalya arası uçakla 55 dakika. Bu da İsrailli turistlerin tercihini Antalya’ya yöneltiyor" dedi. 
     
     Geçen yıla oranla arttı 
     Ramallah’ın işgalinin ardından rezervasyon iptali yaşamadıklarını kaydeden Dedeman Resort Antalya Genel Müdürü Ruhi Çuhadaroğlu ise şöyle konuştu 
     "Aksine geçen yıla oranla artış oldu. İsrailliler, savaşın stresini yaşamamak için Türkiye’ye geliyor. Şu ana kadar İsrail’den rezervasyon iptali almadık. Şu anda otelde konaklayan 170 İsrailli turist var. Geçen yılın aynı döneminde 121 kişi vardı. Aradaki yüzde 42’lik artış İsrailli turistleri savaşın engellemediğini gösteriyor." 
     
     İsrailliler çoğunlukta 
     Falez Hotel Genel Müdürü Emin Çelik, İsraillilerin savaşa alışık olduklarını söyledi. Savaş durumunda İsrail vatandaşlarının ülke dışına çıktığını belirten Çelik, "Bu kez durum çok ciddi olmasına rağmen yine de tatil için geldiler. Rezervasyon iptali yaşanmadı. Perşembe gününe kadar İsrailli konuğumuz çoğunlukta. Fakat o günden sonrası için hafif belirsizlik görünüyor" diye konuştu. 
     Dünyanın dört bir yanındaki sıcak savaşlara rağmen turizmde rekor üstüne rekor kırılıyor. Bu yıl ocak ve şubat aylarını rekorlarla kapatan Antalya’ya martta gelen turist sayısı 230 bin 822 kişiyle rekor düzeye ulaştı. Bu rakam son 10 yılın rekoruna imza atarken, yılbaşından bugüne kadar gelen turist sayısı da 402 bin 552 oldu. Geçen yıl martta 169 bin 225, ilk üç ay toplamında da 353 bin 434 turist geldi. 
     
Dansözlü geceler...      Savaştan kaçan İsrailli turistler, dini bayramlarını kutlamak için Antalya’ya geldi.... Beş yıldızlı otellerde gönüllerince eğlenen İsrailliler, kendileri için düzenlenen gecede dansözlere de eşlik etti... 
     
İtalyan turistler için Efes’te ayin izni çıktı      ANKARA Milliyet 

     Turizm Bakanı Mustafa Taşar, inanç turizmi kapsamında haziranda gelecek 2000 İtalyan’a Efes’te ayin yapmaları için izin verildiğini bildirdi. Taşar, kendilerinin bu kararına karşılık da Milano’daki Büyük Kilise’de Türklere Mevlevi gösterisi yapmaları için imk n tanındığını dile getirdi. 
     
     



 GÜNCEL 


















</TEXT>
</DOC>
