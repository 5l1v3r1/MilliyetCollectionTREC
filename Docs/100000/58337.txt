<DOC>
<DOCNO> 58337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/21/son/sonspo17.html </URL>
<DATE> 2001/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
8 eksikli Galatasaray, Yozgat'a sıkıntılı gitti 
</HEADLINE>
<TEXT>

     Birinci Süper Futbol Ligi'nde yarın Yimpaş Yozgatspor ile deplasmanda karşılaşacak olan Galatasaray, uçakla Ankara'ya gitti. 
     Ankara'dan otobüsle Yozgat'a geçecek olan sarı-kırmızılılarda, 8 oyuncu çeşitli nedenlerden dolayı kadroda yer almadı. 
     Sakatlıkları bulunan Perez, Arif, Batista, Kerem, Hasan, düğünü olduğu için ülkesine giden Fleurquin, kadro dışı bırakılan Hakan ve kart cezalısı Emre, Yimpaş Yozgatspor maçında oynayamayacak. 
     Teknik direktör Mircea Lucescu'nun, özellikle savunmada büyük sıkıntı yaşadığı bildirildi. 
     Galatasaray'ın, Yimpaş Yozgatspor maçına, Mondragon, Capone, Bülent Korkmaz, Vedat, Ergün, Bülent Akın, Suat, Ayhan, Sergen, Ümit, Murat Serkan ilk 11'i ile çıkması bekleniyor. 
     Yozgat Şehir Stadı'nda saat 13.30'da başlayacak ve Digitürk Lig TV'den naklen yayınlanacak maçı hakem Selçuk Dereli yönetecek. 
     
     Albayrak "En zor maçımız..." 
     Galatasaray Kulübü Futbol Şube Sorumlusu Abdurrahim Albayrak, Yimpaş Yozgatspor karşılaşmasının bu sezon oynayacakları en zor maçlarından birisi olacağını söyledi. 
     Avrupa Şampiyonlar Ligi'nde oynadıkları maçlar öncesinde dahi bu kadar korkmadığını ifade eden Albayrak, ''Ben Roma maçından dahi bu kadar çekinmemiştim. Yimpaş Yozgatspor maçı bizim için ligin en önemli karşılaşmalarından birisi olacak'' dedi. 
     Hakan Ünsal'ın yeni kulübünün bir Fransız takımı olma olasılığının yüzde 80 olduğunu belirten Abdurrahim Albayrak, bu transferde anlaşmanın sağlanmak üzere olduğunu bildirdi. 
     Fransız takımı FC Nantes'ın, milli futbolcuyla ciddi biçimde ilgilendiği öğrenildi. 
     Öte yandan, Galatasaray'ın Ankara'ya gidişi sırasında, PAF takımdan eksikler nedeniyle A takıma alınan Sedat'ın isminin kafile listesinde bulunmaması sıkıntı yarattı. Sedat'a uçak bileti alınarak, bu oyuncunun da takımla birlikte Ankara'ya gitmesi sağlandı. 
     






</TEXT>
</DOC>
