<DOC>
<DOCNO> 95099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/11/son/sondun25.html </URL>
<DATE> 2002/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bob Geldof "Euro'ya karşıyım, AB'ye değil" 
</HEADLINE>
<TEXT>

     İngiliz pop şarkıcısı Bob Geldof, Avrupa'ya değil, Avrupa Birliği'nin ortak para birimi euro'ya karşı olduğunu söyledi. 
     Müzik ödülü almak için Brüksel'e gelen Geldof, zamanının çoğunu, ''Avrupa düşmanı'' olmadığını açıklamaya çalışmakla geçirdi. 
     Geldof, İngiliz para birimi sterlin'in korunmasına yönelik olarak İngiltere'deki sinemalarda yeni gösterime giren bir reklam filminde rol alması nedeniyle ''Avrupa düşmanı'' suçlamalarıyla yüz yüze kalmıştı. 
     Bob Geldof, dün gece geç saatlerde yapılan ödül töreninde, ''Burada kötülüğün merkezindeyim ve beni Atilla'dan bu yana Avrupa'nın yüz yüze geldiği en büyük tehlike olarak gören bazı Avrupa Komisyonu üyeleriyle konuşuyorum'' diye espri yaptı. 
     Daha sonra Reuters Televizyonu'na açıklama yapan Geldof, şunları söyledi 
     ''Ben İrlandalıyım. Atalarım Belçikalı, Alman, İngiliz ve İrlandalı, Katolik, Protestan ve Yahudi idiler. Ben İngiltere'de yaşayan bir İrlandalıyım. Bir Galli kadınla evlendim. İngiliz bir çocuğumuz var. Şimdi Fransız bir kızla yaşıyorum. Ne mutlu ki Londra, Paris ve Roma'da dairelerim var. 3 şirketim var ve her gün Avrupa ile euro üzerinden ticaret yapıyoruz. 27 yıl Avrupa'da turne yaptım. Şimdi de bir Avrupa turnesinin ortasındayım. Euro'ya karşı olmak Avrupa karşıtı olmak demek değildir.'' Geldof, İngiltere'nin euro'ya katılıp katılmaması konusunda ise açıkça, ''Bana göre, dışarda kalıp, bekleyip görmenin İngiltere'nin çıkarları açısından daha yararlı olacak'' dedi. 
     Avrupa Komisyonu, komedyen Rik Mayall'ın, Adolf Hitler kılığında, ''Ein volk Ein Reich Ein Euro '' Tek Halk Tek İmparatorluk Tek Euro diye bağırdığı euro karşıtı reklamı sert bir şekilde eleştirmişti. 
     Eleştirilere karşı çıkan Geldof ise ''Reklamın komik olduğunu düşünüyorum. Rik anarşist bir komedyen. Sanatçılar kendi seçtikleri tarza istediklerini söyleme ve yapma özgürlüğüne sahip olmalı'' dedi. 
     Ancak Avrupa Komisyonu Başkan Yardımcısı Neil Kinnock, bu görüşe karşı çıktı ve Hitler imajının kullanılmasının ''kaba ve aptalca olduğunu ve birçok insana saldırgan geldiğini'' söyledi. 
     





</TEXT>
</DOC>
