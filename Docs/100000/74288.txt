<DOC>
<DOCNO> 74288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/24/siyaset/siy01.html </URL>
<DATE> 2002/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan’ın partisi durulmuyor 
</HEADLINE>
<TEXT>
Tayyip meyhanelere gidip oy istesin 
AKP Ankara Milletvekili Eyüp Sanay, "Erdoğan ülkenin gerçek sorunlarıyla ilgilensin" dedi 
     ANKARA ANKA 

     Kurucu üye Mehmet Gazioğlu’nun ağır eleştirileriyle karışan AKP’de Genel Başkan Tayyip Erdoğan’a bir eleştiri daha geldi. AKP Ankara Milletvekili Eyüp Sanay, Erdoğan’ın "kamusal alanda içkiyi yasaklayabileceği" yönündeki sözlerinin yanlış olduğunu vurgulayarak, "İçki içenler de seçmen. Yarın seçim olduğunda Tayyip Bey meyhanelerden de oy istemeli" dedi. 
     Erdoğan’ın, "Ülkede açlık yoksulluk ve büyük bir sıkıntı varken" alkolle ilgili açıklamalar yapmasının partiye yarar getirmediğini belirten Sanay, şöyle konuştu 
     "Tayyip Bey, artık tecrübeli bir siyasetçi. Bu nedenle, alkol, doğum kontrolü gibi konularda malzeme vermemeliydi. Bunlar yerine ülkenin gerçek sorunlarıyla uğraşmalı, proje üreten parti olmalıyız. Biz alkolü bırakıp halkın geçim sorununun çözümüyle uğraşmalıyız." 
     
     Beğenmiyorsan git 
     Öte yandan AKP Genel Başkanı Recep Tayyip Erdoğan, kendisini ağır bir dille eleştirerek istifaya davet eden Kurucular Kurulu Üyesi Mehmet Gazioğlu’na "Beğenmiyorsan istifa eder gidersin" yanıtını verdi. Erdoğan, 126 kurucu üyenin hepsiyle birlikte devam etmenin söz konusu olmadığını söyledi. 



 SİYASET 















</TEXT>
</DOC>
