<DOC>
<DOCNO> 83828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/14/guncel/gunz1.html </URL>
<DATE> 2002/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

Prof. Beyaz, bıçaklı saldırganı affetti      Marmara Üniversitesi İlahiyat Fakültesi Dekanı Prof. Dr. Zekeriya Beyaz, kendisini bıçaklayan öğrencisini affederek mahkemenin en az cezayı vermesini istedi. Geçtiğimiz yıl ocak ayında fakültedeki görevi sırasında öğrencisi Halil Cihan tarafından bıçaklanan Prof. Dr. Beyaz, dün yaptığı yazılı açıklamada öğrencisinin arkasında herhangi bir örgütün bulunmadığını, Cihan’ın saldırıdan dolayı son derece pişman olduğunu ve bu genci topluma kazandırmak gerektiğini vurguladı. 
     
Minik Büşra’yı kamyonet ezdi      Tuzla’da iki yaşındaki kız çocuğu, geri manevra yapan tüp kamyonetinin altında kalarak hayatını kaybetti. Evliyaçelebi Mahallesi Öz Sokak’ta dün saat 13.00 sıralarında meydana gelen olayda, bir eve tüpgaz bırakan Mehmet Aktaş 26 , kamyonetiyle geri manevra yapmak istedi. Kamyonet tam bu sırada sokakta oyun oynayan Büşra Uğru’ya çarptı. Arka tekerleğin altında kalarak ezilen Büşra, olay yerinde can verdi. Kazadan sonra Aktaş, polise teslim oldu. 
     
Minyatürcü Erkut ilk sergisini açtı      M. AKİF ERDEM İstanbul 

     Minyatür, Tezhip ve Ebru sanatçısı Şenay Erkut, Türkiye Gazeteciler Cemiyeti Basın Müzesi’nde ilk sergisini açtı. Topkapı Sarayı Türk Süsleme Sanatları Tezhip Bölümü’nden mezun olan Erkut, daha önce de karma sergilere katılmıştı. Erkut’un kendisine ait "Sazyolu" adını verdiği atölyesinde yaptığı minyatür, tezhip ve ebru sanatını icra ettiği toplam 26 eser 20 Mayıs’a kadar sergilenecek. 
     



 GÜNCEL 





















</TEXT>
</DOC>
