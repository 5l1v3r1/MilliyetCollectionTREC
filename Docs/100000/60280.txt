<DOC>
<DOCNO> 60280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/03/ekonomi/eko08a.html </URL>
<DATE> 2002/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin devalüasyon yolunda ilk adımı attı 
</HEADLINE>
<TEXT>

Yeni Devlet Başkanı Duhalde’nin ekonomi ekibi dolar - peso paritesinin değiştirilmesi ve pesonun yeni bir döviz sepetine bağlanması üzerinde çalışıyor 
     EKONOMİ SERVİSİ 

     Peronist Eduardo Duhalde’nin son iki haftada beşinci Devlet Başkanı olarak atandığı Arjantin’de halk seçim talebiyle sokaklara döküldü. 
     Kongre’de devlet başkanlığı için oylamanın yapıldığı sırada dışarıdaki binlerce gösterici "Genel seçimler, hemen şimdi" diye slogan attı. Duhalde ise yaptığı ilk açıklamada pesoyu serbest bırakacağını söyleyerek, milli bir kurtuluş programı’ için söz verdi. Dün Arjantin Merkez Bankası da bankaların pesoyu dolarla bire bir değiştirme zorunluluğunun kaldırıldığını açıkladı. Yapılan yorumlarda pesonun değerinin yüzde 30 oranında düşebileceği belirtiliyor. 
     Duhalde’nin ekonomi ekibinden bir yetkili, de "Peso’nun devalüasyonu, değer kaybetmesi analiz ediliyor, dolar - peso paritesi 1.30 - 1.40 olarak değiştirilebilir" dedi. 
     Peso’nun devalüasyonundan sonra, Brezilya reali, euro, dolar ve Japon yeninden oluşan yeni bir sepete bağlanacak. Duhalde’nin ekibi, devalüasyonun hiperenflasyona sebebiyet vermemesi için dolar cinsinden borçları pesoya çevirip bu dönüşümün darbesini yumuşatmanın çaresine bakıyor. 
     



 EKONOMİ 





















</TEXT>
</DOC>
