<DOC>
<DOCNO> 63883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/24/siyaset/asiy.html </URL>
<DATE> 2002/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Uyum yasasından uyumsuzluk çıktı 
</HEADLINE>
<TEXT>

Uyum tasarısını despotik bulan ANAP’lı Erkan Mumcu’ya, MHP’li Faruk Bal "düzenlemelerde üç liderin imzası var" yanıtını verdi 
     ANKARA Milliyet 

     ANAP Genel Başkanvekili Erkan Mumcu, "mini demokrasi paketi" diye nitelendirilen uyum yasa tasarısını eleştirerek, "Hükümetimiz beni bağışlasın bir tür tutarsızlık var" dedi. 
     Türk Ceza Kanunu’nun TCK 312 ve 159. maddelerinin mevcut şeklinin, hazırlanan tasarıya göre AB normlarına daha uygun olduğunu belirten Mumcu, "Neresinden tutarsanız orası elinizde kalıyor. Bu tutarsızlığı Avrupa Birliği’nin kabul etmesi mümkün değil" diye konuştu. "Tasarı ile 159. maddenin kapsamı daha da genişletilmiştir. 1889 İtalyan ceza yasasına geri dönüştür" yorumunu yapan Mumcu, sözlerini şöyle sürdürdü "Bu tasarı, Türkiye’yi ya hakimlerin karar veremediği belirsiz bir ortama, ya da h kim devletine sürükleyecektir. Tasarı ile yeniden düzenlenen hükümler düşünce açıklama özgürlüğünü kısıtlamaya dönüktür." 
     Mini pakette "Türkiye AB’ye girmek istiyor mu, istemiyor mu " kuşkusunu haklı çıkaracak noktalar olduğunu savunan Mumcu, "Yanlışın, hukuk profesörü olan Adalet Bakanı tarafından yapıldığını düşünmek bile istemiyorum. Bu olsa olsa dikkatsizlik veya gözden kaçmadır" dedi. Mumcu, "Öngörülen düzenlemeler Türkiye’yi hukuk devleti bir yana kanun devletine bile götürmez. Bizi götüreceği yer despotik, otoriter bir devlet yönetimidir " şeklinde konuştu. 
     
     Faruk Bal, ANAP’ı eleştirdi 
     Devlet Bakanı Faruk Bal, uyum yasaları ile ilgili MHP’ye yöneltilen eleştirilere yanıt verirken, "Uyum yasaları üzerinde üç liderin imzası var. Bu tür eleştiriler, tasarı Meclis’e gitmeden önce yapılmalıdır" dedi. Bal, ANAP’ın MHP’yi suçladığı yönündeki iddialara ilişkin şunları söyledi "MHP hiçbir zaman suçlu değildir. MHP, Avrupa Birliği Ulusal Programı’na belirtilen şekilde 312. maddenin koruduğu değerleri dikkate almak suretiyle katkıda bulunmuştur. 312. madde ile somut tehlikenin de cezalandırılması sağlanmıştır. ANAP’ın neden bu tavra girdiğini ANAP’lılar yanıtlamalıdır." 
     
Yılmaz Sofya’ya PKK uyarısı yaptı      Lütfü KARAKAŞ SOFYA DHA 

     Türkiye - Bulgaristan Karma Ekonomik Komisyon KEK toplantılarına katılmak üzere Sofya’da bulunan Mesut Yılmaz, dün saat 09.00’da Bulgaristan Başbakanı Simeon Sakskoburggotski ile görüştü. Yılmaz, Bulgaristan Başbakanı’ndan bu ülkedeki PKK faaliyetlerinin tamamen yasaklanması konusunda inisiyatif kullanmasını istedi. Yılmaz , "Türk TIR’larına kolaylık sağlanması yönündeki isteğimizi de aktardım. Her iki konuya da sıcak baktığını ifade etti. Yılın ikinci yarısında Türkiye’yi ziyaret edecekler" dedi. 
     



 SİYASET 



















</TEXT>
</DOC>
