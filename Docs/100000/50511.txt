<DOC>
<DOCNO> 50511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/04/spor/ybjkgok.html </URL>
<DATE> 2001/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce ruh sağlığı 
</HEADLINE>
<TEXT>

     ATTİLA GÖKÇE 

     Önce ruh sağlığı lazım.... Şayet psikolojik bakımdan travmalı darbeli tedirgin ve kendinize güvensizseniz, alacağınız kararlar ve davranışlarınız doğru olmayabilir. Kararsızlık ve güvensizlik size hiç hesaplamadığınız acı sürprizler yaşatabilir. 
     Beşiktaş’ın ruhsal sağlığı pek de yerinde olmayan iki adamı vardı. Christoph Daum’u biliyoruz. Hayatının en zor, en sıkıntılı dönemini yaşıyor. Kendisi burada, aklı Almanya’da. Sık sık çelişkiye düşüyor, 
     şaşırıyor, şaşırtıyor. Tutarsız kararları birbirini izliyor. Dün, haftalardır dörtlü oynattığı savunmayı yeniden üçlüye dönüştürdü. Khlestov ve Ahmet’le stoper ve adam markajına dönerken, Ronaldo’yu tek libero olarak korudu. İlhan Mansız da kendi sahasında oynayan Beşiktaş’ın tek santrforuydu. Rizespor gibi gücünün üzerinde agresyonla oynayan, sık sık etkili kontrataklara çıkabilen ve şut deneyen böylesine cesur bir takıma karşı, bu kadar korkak ve tedirgin bir oyun anlayışıyla mücadele etmek, Beşiktaş’a hiç yakışmadı. 
     Beşiktaş’ın kalecisi Fevzi’nin dramatik günler yaşadığını biliyoruz. Hocası, Fevzi’ye güvenmiyor. Her hafta gündeme yeni bir kalecinin adı geliyor. Böyle bir dönemde Fevzi ne yapsın O da olmayacak golü, topu yine arkasına düşürerek yedi. 
     Daum, ilk yarıdaki yanlışlarından bir ölçüde ikinci yarı başlarken dönmüştü. Tümer’i oyuna almış, Denizli’de gol atan Stavrum’u da İlhan’ın yanına ikinci santrfor olarak görevlendirmişti. Bu doğru, hemen Norveçli’nin golünü getirdi. Ama çok şey beklediğimiz Tümer, yedeklik psikolojisinden olacak, zaman zaman top kaybetti, yanlış işler yaptı. 
     Fevzi’nin yediği golü geçelim. Stavrum’un penaltıyı kullanması da yanlıştı. Ancak, ikinci tekrarda golü atabildi. Penaltı konusunda Beşiktaş’ın son adamı Stavrum olmalıydı. Bu kadar kararsız, rastgele penaltı atışı yapılır mı 
     Ali Aydın maçı klasına yakışmayacak şekilde gerilime taşıdı. Faul kararlarındaki çelişkileri iki takıma da gergin anlar yaşattı. Ancak verdiği penaltı kararı doğruydu. 
     
     



 SPOR 

































</TEXT>
</DOC>
