<DOC>
<DOCNO> 89283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/son/sontur08.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan ve Müfit Gürtuna'ya 170 klasörlük dava dosyası 
</HEADLINE>
<TEXT>

     AK Parti Genel Başkanı Recep Tayyip Erdoğan ile İstanbul Büyükşehir Belediye Başkanı Ali Müfit Gürtuna hakkında ''İhaleye fesat karıştırmak'' suçundan açılan davanın ilk duruşması, adli tatil sonrası olan 10 Eylül 2002 tarihinde yapılacak. 
     Erdoğan ve Gürtuna hakkında davanın açıldığı İstanbul 7. Asliye Ceza Mahkemesi, tensip işlemini tamamlayarak, davanın ilk duruşmasının 10 Eylül 2002 tarihinde yapılmasını kararlaştırdı. 
     İlk duruşma tarihinin adli tatil sonrasına bırakılmasının, hakimin 170 klasörden oluşan dava dosyasını yeterince incelemek istemesinden 
     kaynaklandığı öğrenildi. 
     İstanbul Cumhuriyet Başsavcılığı'nca hazırlanan dava iddianamesinde, Erdoğan ve Gürtuna'nın, İstanbul Büyükşehir Belediyesi'nin bazı ihalelerine fesat karıştırdıkları iddia ediliyor. 
     Erdoğan'ın ''3 kez ihaleye fesat karıştırmak'' suçundan 3 ile 9 yıl arasında hapis cezasına çarptırılması talep edilen iddianamede, Gürtuna'nın da ''10 kez ihaleye fesat karıştırmak'' suçundan 10 ile 30 yıl arasında hapis cezasına çarptırılması isteniyor. 
     





</TEXT>
</DOC>
