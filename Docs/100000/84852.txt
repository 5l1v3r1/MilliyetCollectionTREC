<DOC>
<DOCNO> 84852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/19/spor/aspo.html </URL>
<DATE> 2002/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş Hong Kong’tan, Türkiye’ye iddialı mesajlar gönderdi 
</HEADLINE>
<TEXT>
'DOKUZ PUAN ALIRIZ' 
A Milli Takım’ın hocası, Türkiye’den muhteşem bir törenle uğurlandıklarını söyledi, "Bize güvenenlerin yüzünü kara çıkarmayacağız. Aslanlar gibi savaşıp, gruptaki tüm maçları kazanacağız" dedi 
     BİLAL MEŞE Hong Kong 

     Favori olmak güzel’ 
     HONG Kong’ta büyük bir medya ordusu tarafından karşılanan A Milli Takım’ın Teknik Direktörü Şenol Güneş, ayağının tozuyla iddialı açıklamalar yaptı. Yerli ve yabancı basının sorularını yanıtlayan Güneş, "Favori gösterilmek güzel bir olay. Ama önemli olan gruptan çıkmak. Oynamadan kimseye puan vermiyorlar. Onun için her maça büyük önem veriyoruz" diye konuştu. 
     
     Hafife almıyoruz’ 
     TÜRKİYE’DEN muhteşem bir törenle uğurlandıklarını belirten Şenol Güneş, "Herkesin arkamızda olduğunu bir kez daha hissettik. Bize güvenenlerin yüzünü kara çıkarmayacağız" ifadelerini kullandı. Ne Brezilya’yı, ne Kosta Rika’yı, ne de Çin’i hafife aldıklarını söyleyen Güneş, "Hedefimiz dokuz puan almak. Bunu da başaracağız. Aslanlar gibi savaşıp gücümüzü göstereceğiz" dedi. 
     
     Bir hafta önemli’ 
     KORE’YE tüm sorunlardan arınmış olarak geçeceklerini de sözlerine ekleyen tecrübeli teknik adam, "Hong Kong’ta yapacağımız iki hazırlık maçında oyuncuların son performansını değerlendireceğim ve 23 kişilik kadroyu belirleyeceğim. Önümüzdeki bir hafta bizim için büyük önem taşıyor. Bütün amacımız Türkiye’ye yakışır bir futbol oynamak" açıklamasını yaptı. 
     
Dört dörtlük servis      Milli Takım, Hong Kong’ta krallar gibi ağırlanıyor. Park Lane Otel’in manzarası, odaların konforu ve yapılan hizmet futbolcuları oldukça etkiledi 
     HONG Kong’ta Park Lane otele yerleşen A Milli Takım’ın rahat etmesi için yoğun çaba harcanıyor. Ay - Yıldızlı ekibin ilk olarak yiyeceklerine önem verilirken, Milli Takım aşçısı Durmuş Ay otele gelir gelmez personelle hemen bir toplantı yaptı ve isteklerini sıraladı. 500 kilo yiyecek getirdiklerini belirten Ay, kafilenin et ihtiyacını Hong Kong’tan karşılayacaklarını söyledi. 
     MİLLİ Takım’ın masörü Uğur Duru için de özel suit tutuldu. Bir bölümü tamamen boşaltılan bu odada Duru futbolcuların tedavilerini yapacak. Bu arada futbolcular günlüğü 170 dolar olan Park Lane otele hayran kaldılar. Deniz manzaralı 34. katta yemeklerini yiyen Ay - Yıldızlılar, odalardaki müthiş konfor ve görevlilerin aşırı ilgisinden de oldukça etkilendiler. 
     
Hakan’a büyük ilgi      AY-Yıldızlı kafileyi Hong Kong’ta yüze yakın gurbetçi karşıladı. Türk bayrakları ve çiçeklerle havalimanında tezahüratlar yapan gurbetçiler, futbolculara da büyük moral verdiler. Yabancı basın mensupları da Türkiye’nin gelişini görüntülerken, en büyük ilgiyi Hakan Şükür’e gösterdiler. 
     BASIN mensupları golcü futbolcunun fotoğraflarını çekebilmek için adeta yarışa girdiler. Hong Konglu gazeteciler, uzun süre İlhan Mansız’ı merak ettiler. Bu konuda Türk meslektaşlarından bilgi alan gazeteciler, İlhan’ın Beşiktaş’ın golcüsü olduğunu öğrenince milli futbolcunun da peşini bırakmadılar. 
     
Milli Takım’a süper koruma      HAZIRLIK çalışmalarının son durağı olan Hong Kong’ta Ay - Yıldızlı ekibimiz müthiş bir korumaya alındı. Kafilenin etrafından adeta kuş bile uçurulmazken, futbolcuların odaları önüne de güvenlik kameraları yerleştirildi. Hazırlık maçlarında da Milli Takım’ın yanında sürekli 100 polisin görev yapacağı açıklandı. İstanbul Interpol Müdürü Ömer Yanık, otel koridorlarında da özel korumaların bulunacağını söyledi. 
     
Nemli hava bunalttı      MİLLİ Takım oyuncularının Hong Kong’taki tek şikayeti bunaltıcı ve sıcak havada oldu. Aşırı nem yüzünden sıkıntılı anlar yaşayan Ay - Yıldızlı futbolcular ortama alışmakta zorlanacaklarını söylediler. Hakan Şükür, "Bu kadar nemli ve bunaltıcı bir hava olduğunu tahmin etmedik" ifadelerini kullandı. Nem yüzünden idman sayısı bire düşürüldü. 
     



 SPOR 






















</TEXT>
</DOC>
