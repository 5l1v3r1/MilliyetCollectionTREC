<DOC>
<DOCNO> 96839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/19/son/sontur03.html </URL>
<DATE> 2002/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakırköy'de emekli öğretmeni yerde sürükleyip çantasını aldılar 
</HEADLINE>
<TEXT>

     Bakırköy'de çalıntı otomobille kapkaç yapan 2 kişi, çantasını aldıkları emekli kadın öğretmenin yaralanmasına neden oldu. 
     Kartaltepe Mahallesi Mehmet Sait Sokak'ta kızı Zeynep Akçay ile yürüyen emekli Fransızca öğretmeni Nazlı Akçay'ın 51 yanına, içinde 2 kapkaççının bulunduğu 34 TJ 0020 plakalı çalıntı otomobil yaklaştı. 
     Çantasını kapkaç yöntemiyle alan bu kişilere direnen Nazlı Akçay, bu sırada yere düşerek bacağından ve kafasından yaralandı. 
     Nazlı Akçay, olay yerine gelen eşi Ali Rıza Akçay tarafından Bakırköy Devlet Hastanesi'ne götürüldü. 
     Bir süre hastanede kalan ve çıkışta basın mensuplarının sorularını yanıtlayan Nazlı Akçay, içinde kimlik kartları ile bir miktar para olan çantasının kapkaççılar tarafından alındığını belirterek, ''Ben bu sırada yere düştüm, kafamdan yaralandım. Şu anda beyin kanaması geçirip ölebilirim. Ama maalesef kimliğim olmadığı için tedavi etmiyorlar. Böyle bir ülkede yaşıyor olmaktan utanıyorum'' diye konuştu. 
     Nazlı Akçay, kendisine, karakolda kimlik tespitini yaptırdıktan sonra hastanede tedavi olabileceğinin söylendiğini bildirdi. 
     Yüzü ve bacağı kan içinde kalan Nazlı Akçay, daha sonra eşi Ali Rıza Akçay ve kızı Zeynep Akçay ile ifade vermek üzere karakola gitti. 
     Olayın ardından aynı otomobille kaçan kapkaççıların yakalanması için polis ekiplerince bölgede çalışma başlatıldı. 
     Bu arada, 34 TJ 0020 plakalı otomobilin aynı ilçeden çalıntı olduğu öğrenildi. 
     





</TEXT>
</DOC>
