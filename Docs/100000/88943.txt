<DOC>
<DOCNO> 88943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/10/spor/spo12.html </URL>
<DATE> 2002/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Kupası'ndan notlar 
</HEADLINE>
<TEXT>

Yoğun güvenlik      TÜRKİYE - Kosta Rika karşılaşması öncesinde Güney Kore polisi, Munhak Stadı çevresindeki geniş güvenlik önlemlerini sürdürdü. Futbolseverler ile 300’e yakın yazılı ve görsel gazeteci, sıkı aramalardan sonra Munhak Stadı’na girebildi. Maç sonrasında sıkı tedbirler devam etti. 
     
Rekortmen İnanır      BEYAZ perdenin ünlü isimlerinden Kadir İnanır, Dünya Kupaları’nda rekora gidiyor. 2002 Dünya Kupası finalleriyle birlikte bugüne kadar toplam 8 Dünya Kupası’nı izleyen İnanır’ın bu rakamı ikiye katlamayı hedefliyor. Kadir İnanır dünkü maçı ünlü iş adamı Yılmaz Ulusoy ile birlikte izledi. 
     
Kılıç-kalkan ekibi tribünleri büyüledi      SEUL’UN Monhk Stadı’ndaki maç öncesinde sergilenen yöresel halk oyunları, izleyiciler tarafından beğeni kazandı ve alkışlandı. Bu gösterilerde en çok alkışı ülkemizi temsil eden kılıç-kalkan ekibi aldı. 
     
Koreli gaziler      TÜRKİYE’DEN çeşitli turlarla Seul’e gelen beş bine yakın Türk seyirci maç boyunca futbolculara müthiş tezahürat yaptılar. Bu arada yüze yakın Koreli gazi de Türk bayraklarıyla maça gelerek Ay-Yıldızlı ekibe destek verdi. 
     
Orman takipte      BEŞİKTAŞLI yönetici Fikret Orman, transferi gündeme gelen Kosta Rikalı Ronald Gomez’i de izledi. Orman, Gomez’in transfer olayını doğrularken, bir aydır yılan hikayesine dönen Pascal Nouma konusunda yorum yapmaktan kaçındı. 
     
Geniş güvenlik önlemi      GÜNEY Kore ile ABD arasında bugün oynanacak D Grubu maçı öncesi Seul’de geniş güvenlik önlemleri alındı. Seul’de bir çok kez üniversite öğrencileri ve işçiler tarafından düzenlenen ABD karşıtı gösterileri göz önüne alan Güney Kore polisi, on binlerce polisin alarma geçirildiğini açıkladı. 
     
Bravo Rui      PORTEKİZLİ yıldız Rui Costa, takıma faydalı olamadığını ve yedek kalmasının daha iyi olacağını söyledi. Rui Costa, bireylerin değil, ülkesinin çıkarlarının önemli olduğuna dikkati çekerek, "Eğer yedek kalırsam bundan kesinlikle gocunmam. Kötü oynuyorsam kulübede olmalıyım. ABD maçında kötüydüm. Bu yüzden Polonya maçını kenardan izlersem şaşırmam" dedi. 
     
S.İrlanda’ya uyarı      FIFA Güvenlik Komisyonu Başkanı Walter Gagg, takım otobüsüne seyirci alan S.İrlanda’yı sert biçimde uyardı. Gagg, "Biz stada gelen seyircileri güvenlik çemberinden geçiriyoruz. Ama futbol takımlarını taşıyan otobüsler için böyle bir yaptırımımız yok. Dolayısıyla takım otobüsüne seyirci alınması kurallara aykırı" diye konuştu. 
     
Yaprak dökümü      ALMAN futbolcular Marco Bode ve Thomas Linke, Dünya Kupası’ndan sonra milli formayı giymeyeceklerini açıkladılar. 1996’da Avrupa Şampiyonu olan Almanya’nın kadrosunda da yer alan W.Bremenli 32 yaşındaki Bode, "Bundesliga’da da oynamak istemiyorum. 2 yıl daha yurt dışında oynayacağım" dedi. B.Münihli 32 yaşındaki Linke de finallerden sonra veda edeceğini kaydetti. 
     



 SPOR 



































</TEXT>
</DOC>
