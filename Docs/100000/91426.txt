<DOC>
<DOCNO> 91426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/22/son/soneko06.html </URL>
<DATE> 2002/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Akbank Genel Müdürü ''Bankaların fona devrine son verilmeli'' 
</HEADLINE>
<TEXT>

     Akbank Genel Müdürü Zafer Kurtul, problem yaşayan bankaların Tasarruf Mevduatı Sigorta Fonu'na TMSF devrine son verilmesini, bankanın normal tasfiye sürecine tabi tutulmasını istedi. 
     Kurtul, bir grup gazeteci ile yaptığı sohbet toplantısında Akbank Yönetim Kurulu Başkanı Erol Sabancı'nın daha önce dile getirdiği, ''bankacılık ciddi bir iştir. Türk bankacılığı uluslararası normlara kavuşmalı ve gerçek bankacılığa geçmeli'' sözlerini anımsattı. 
     ''Yıllardır devam eden haksız rekabet Akbank'ı bezdirmiştir'' diyen Kurtul, haksız rekabetin sektöre zarar verdiğini defalarca dile getirdiklerini vurguladı. Kurtul, ''Sektörde kalitenin artmasını istiyoruz'' dedi. 
     Pamukbank'ın Fon'a devri ile ilgili gelişmeleri ''istenmeyen, talihsiz'' gelişmeler olarak niteleyen Kurtul, sarsıntı döneminin hızla aşılacağına inandıklarını söyledi. 
     Zafer Kurtul, ''İlkelerin, şeffaflığın, doğruluğun önemi ortaya çıktı. Haklı çıktık ama tabii haklı çıkmak istemezdik'' ifadesini kullandı. 
     Soruları yanıtlarken de kamu ve özel bankaların haksız rekabetinden yakınan Kurtul, haksız rekabetten çok zarar gördüklerini söyledi. Özel bankalarda sınırsız mevduat güvencesi, denetim eksikliği ve hissedarların bankayı kötü yönetmelerinin haksız rekabet yarattığını vurgulayan Kurtul, sınırsız mevduat güvencesinin bir an önce netliğe kavuşturulmasını, bu konuda kamu otoritesinin net mesaj vermesini istedi. 
     Kurtul, halen mevduatta 50 milyar liralık bölüme devlet güvencesi uygulaması varken, bankanın Fon'a devriyle birlikte bankanın tüm taahhütlerinin sınırsız güvence altına alındığına dikkat çekti. 
     Sektörün rehabilitasyonu için bütün adımların atıldığını, bankaların güçlendiğinin açıklandığını hatırlatan Kurtul, ''Şu anda şartlar uygundur. Sınırsız mevduat güvencesi kalkmalı, bankaların Fon'a devrine son verilmelidir. Probleme giren bankayı Fon'a devretmek kalıcı çözüm değildir. Global standartlar ne ise o uygulanmalıdır'' diye konuştu. 
     Akbank Genel Müdürü Kurtul, sigorta miktarı kadar ödeme sonrası bankanın normal tasfiye sürecine tabi tutulması gerektiğini söyledi. 
     Zafer Kurtul, Akbank'ta yabancı ortaklığa ilişkin bir soru üzerine, yabancı banka alternatiflerine olumlu baktıklarını, doğru seçilmiş bankanın faydası olacağını ifade ederek, Akbank'ın yabancı bankalar için çok önemli bir aday olduğunu vurguladı. 
     -''1 NUMARALI BANKAYIZ''- Kurtul, gazetecilerle sohbet toplantısında, Bankacılık Düzenleme ve Denetleme Kurumu'nun BDDK son verilerine göre Akbank'ın sektördeki durumunu da değerlendirdi. Zafer Kurtul, bilançosunu geç saatlerde açıklayan Yapı Kredi'nin dahil olmadığı bilançolara göre halka açık bankalar arasında Akbank'ın sektörde lider konuma ulaştığını açıkladı. 
     Akbank'ın 2001 yılı aktifler toplamının yüzde 22 reel artışla 17 katrilyon liraya ulaştığını belirten Kurtul, sabit kıymet ve iştirakleri çok düşük oranda olmasına rağmen Aktbank'ın en yüksek aktif toplamına sahip olduğunu söyledi. Genel Müdür Kuntul, ''1 numaralı banka olduk. Geldiğimiz noktayı hakettiğimize inanıyoruz. 
     Akbank ile gerçek anlamda övünüyoruz, gurur duyuyoruz''dedi. 
     Toplam kredilerde 4.8 katrilyon lira ile ilk sırada olduklarını belirten Kurtul, grup kredilerinin payının sadece yüzde 7 olduğunu kaydetti. 
     Zafer Kurtul, toplam mevduatlarının 11.8 katrilyon liraya ulaştığını, takipteki kredi rasyosunun yüzde 2 ile sektörde en düşük seviyede bulunduğunu, takipteki kredilere yüzde 100 karşılık ayıran tek banka olduklarını, sermaye yeterliliğinde yüzde 34 ile en yüksek rasyoya sahip bulunduklarını, özkaynaklarda da 2 katrilyon lira ile İş Bankası'nı izlediklerini anlattı. 
     Vergi öncesi kar açıklayan tek banka olduklarını bildiren Kurtul, 2 trilyon liralık karın vergi provizyonu sonrası 15 trilyon lira zarara dönüştüğünü kaydetti. 
     Akbank Genel Müdürü Zafer Kurtul, bilançolar enflasyon muhasebesi standartlarına göre hazırlanırken verginin nominal tablolardaki brüt kara göre hesaplanmasını çok anlamsız bulduklarını söyledi. Kurtul, önümüzdeki yıl enflasyon muhasebesine göre bunun düzeltilmesini beklediklerini bildirdi. 
     Akbank'ın bireysel bankacılıkta 3.8 milyon toplam müşteri sayısı, 2 milyon aktif müşteri sayısı bulunduğunu bildiren Kurtul, bu yıl 4.3 milyon toplam müşteri, 2.8 milyon aktif müşteri sayısına ulaşmayı hedeflediklerini söyledi. Kurtul, 2001 yılında kredilerde yüzde 14.7, toplam aktif ve toplam mevduatta yüzde 10.9, kredi kartında da yüzde 9.9 pazar payına ulaştıklarını bildirdi. Akbank'ın değerlerini kaliteli hissedar yapısı, güçlü özkaynak, gerçek bankacılığa odaklanma, risk yönetimi, karlılık ve iyi, istikrarlı yönetim olarak sıralayan Zafer Kurtul, karlılıkta son 20 yılda Türkiye'nin en karlı 1. ya da 2. kuruluşu olduklarını söyledi. Zafer Kurtul, Credit Suisse First Boston tarafından gelişen piyasalarda odak listesine alınan ilk Türk şirketi olduklarını da kaydetti. 
     





</TEXT>
</DOC>
