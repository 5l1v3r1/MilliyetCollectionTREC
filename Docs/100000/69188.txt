<DOC>
<DOCNO> 69188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/24/dunya/dun01.html </URL>
<DATE> 2002/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Buz pistinde soğuk savaş 
</HEADLINE>
<TEXT>

Rusya, Kış Olimpiyatları yüzünden Batı’ya karşı yeni bir soğuk savaş açtı 
     CENK BAŞLAMIŞ Moskova 

     Salt Lake City’deki Kış Olimpiyat Oyunları, "soğuk savaş"ın bitmesinden bu yana Rusya ile Batı’yı ilk kez spor alanında karşı karşıya getirdi. 
     Uluslararası Olimpiyat Komitesi’nin IOC Rus sporculara karşı taraflı davrandığını öne süren Moskova’nın tepkisi kısa sürede siyasi nitelik kazandı ve Devlet Başkanı Vladimir Putin’den Ortodoks Kilisesi lideri Aleksey II’ye kadar herkes Batılı ülkeleri suçlayan açıklamalar yaptı. Putin, ABD’li ve Kanadalı sporcuları kastederek, "Bu kadar başarılı görünmelerinin nedeni hakemler tarafından desteklenmeleri. Rus sporculara adil davranılmıyor" dedi. 
     Tartışma, buz pateninde çiftler dalında birinciliği Rus Yelena Berejnaya - Anton Siharulidze’nin kazanmasıyla başladı. Sonuca itiraz eden Kanadalılar, kendi sporcuları Jamie Sale’le David Pelletier’ye de altın madalya verilmesini sağladı. Hemen ardından Rus krosçu Larissa Lazutina yüksek hemoglobin nedeniyle bayrak yarışından diskalifiye edildi. 
     Rusya, buz hokeyinde Çek Cumhuriyeti’ni 1-0 yendiği karşılaşmada da hakemlerin yönetiminden şikayetçi oldu. Rus yetkililer ayrıca, artistik patinajda sporcuları irina Slutskaya’nın altın madalyasının "çalındığını" öne sürdü. 
     Olayların arka arkaya gelmesi Moskova’yı ayağa kaldırdı. Duma, Rus sporculara kapanış törenine katılmama çağrısında bulundu ve Rus Olimpiyat Komitesi yetkililerini ülkenin çıkarlarını savunmamakla suçladı. Duma Başkan Yardımcısı, aşırı milliyetçi lider Jirinovski, IOC yetkililerinin "suratına tükürülmesi gerektiğini" söyledi. 
     



 DÜNYA 













</TEXT>
</DOC>
