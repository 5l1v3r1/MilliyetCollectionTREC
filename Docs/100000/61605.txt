<DOC>
<DOCNO> 61605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/10/son/sonspo01.html </URL>
<DATE> 2002/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Şükür Parma'da 11 numarayı seçti 
</HEADLINE>
<TEXT>

     İtalya'nın İnter Kulübü'nden Parma'ya transfer olan Hakan Şükür, bu akşam yapılan basın tanıtımında, ''Burada kazanmak istiyorum'' dedi. 
     Parma'da 11 numaralı formayı seçen Hakan Şükür, ''İtalyan futboluna değerimi göstermek istiyorum. Çok fazla kazanma isteğim var. 
     Yeniden zirveye ulaşmak istiyorum. Bu zamana kadar İtalya'da çok şanslı olmadım, ama bundan sonra her şey daha iyi olacak'' şeklinde konuştu. 
     Şükür, İtalya Kupası çeyrek finalinde, ilk maçta 1-1 berabere kaldığı Udinese ile kendi sahasında 0-0 berabere kalarak tur atladığı maç sonrasında basına tanıtıldı. 
     Tardini Stadı'na ilk kez Parmalı olarak giren Şükür, sarı-lacivertli kulübün genel menajeri Sacchi'yi 5 gün önce tanıdığını ve transfere ikna olduğunu belirtti. İnter'de kadro dışı olduğundan maç eksiği bulunduğunu kaydeden Hakan Şükür, kısa zamanda en yüksek performansa ulaşacağını söyledi. Hakan, Parma'da Di Vaio, Mboma, Bonazzoli ve Miloseviç'in değerli oyuncular olup rakiplerine korku verdiklerine işaret etti. 
     İnter'deyken İtalya dışından da çok teklif aldığını, ancak İtalya'da kalmak istediğini anlatan Hakan Şükür, ''Parma büyük bir kulüp. İnter'deki arkadaşlarım da beni buraya gelmem için teşvik ettiler. Parma Kulübü ve kenti de bu transfer için beni ikna etti'' diye konuştu. 
     Bu arada Hakan Şükür'ün toplantısına Parma Kulübü Başkanı Stefano Tanzi de gelerek, ''Parma'ya büyük bir heyecanla geldi. İyi işler yapma arzusu var. Parma'nın da şu anda buna çok ihtiyacı var'' sözleriyle, Hakan Şükür'e ''Hoşgeldin'' dedi. 
     






</TEXT>
</DOC>
