<DOC>
<DOCNO> 50277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/03/ekonomi/eko02.html </URL>
<DATE> 2001/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin son kurşununu attı 
</HEADLINE>
<TEXT>

Dört yıldır süren ekonomik krizden kurtuluş paketini açan Arjantin, tüketici talebini artıracak önlemler aldı. Paket, uluslararası piyasaları henüz yatıştırmadı. G-7’ler ve IMF, Arjantin’e yeni bir kredi için umut vermediler 
     EKONOMİ SERVİSİ 

     Latin Amerika’nın en sorunlu ekonomisine sahip olan Arjantin, ekonomik krizden çıkabilmek ve dış yardım almaksızın yeniden ekonomisini canlandırmak için hazırladığı önlemler paketini dün açıkladı. 
     Arjantin hükümetinin son çare olarak görülen yeni paketin temelini 132 milyar dolarlık kamu kağıdının takası oluşturuyor. Böylelikle gelecek yıl ödenmesi gereken 4 milyar dolarlık faizden tasarruf amaçlanıyor. 
     Global ekonomik durgunluk endişeleriyle tedirgin olan dünya piyasalarını sarsan devalüasyon veya borçların ödenememesi endişelerini reddeden hükümet, tüketiciler ve iş dünyası yararına vergi indirimleri gibi ekonomiyi canlandırma önlemleri alınacağını bildirdi. 
     
     Kamu az harcayacak 
     Ekonomi Bakanı Domingo Cavallo, merkezi hükümet ve eyaletlerin harcamalarında kısıntı yoluyla bütçe açıklarını sona erdirme sözü verdi ve gelecek yıl yapılması gereken 10 milyarlık borç geri ödenmesini yüzde 40 düşürmek istediğini belirtti. 
     Paketteki önlemler, para rejimi, rekabetçi ve arzı arttırıcı önlemler, devlette yeniden yapılanma, iflas müessesesinin işletilmesi, şirketlerin yeniden yapılandırılması gibi yapısal önlemleri içeriyor. 
     
Lütfen para harcayın’      Arjantin Devlet Başkanı Fernando de La Rua, ekonomik paketin açıklanmasından hemen sonra TV’den halka seslendi. Rua, yeni önlemler paketi ile amaçlarının Arjantin’i "Hiçbir ülke ve uluslararası kuruluştan mali yardım istemek zorunda kalmayacak" duruma getirmek olduğunu bildirdi. 
     
     Arjantin markası 
     Rua şöyle devam etti "Durabileceğimiz yerin sınırındayız, onlarca yıldır gelişmeyi önleyen bir borcumuz var, güvenilirliğimiz yok, kredimiz yok, büyüme yok ancak değişme irademiz var. Hiç kuşkusuz uluslararası desteğe ihtiyacımız var fakat daha fazla yardım talep etmeden, kendi imkanlarımızla bunu başarmaya çalışacağız. Kendi kaynaklarımızı ve yerli kreditör kuruluşlardan alacağımız kaynakları kullanacağız" diye konuştu. 
     Arjantin’in 50 yıldır ertelediği sorunlarla artık yüzleşmesi gerektiğini ifade eden Rua, "Arjantin markasını yeniden oluşturma zamanı geldi" dedi. Rua, Arjantinliler’i, ülkeyi dört yıl süren ekonomik daralmadan kurtarmak için göreve çağırarak "Lütfen para harcayın" dedi. 
     

</TEXT>
</DOC>
