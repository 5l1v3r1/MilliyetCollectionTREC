<DOC>
<DOCNO> 82500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/07/guncel/gun03.html </URL>
<DATE> 2002/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalyalı gençler serbest 
</HEADLINE>
<TEXT>

Toplu intihara hazırlanırken yakalanan ve satanistlik suçundan 25 yıl hapis cezası istemiyle yargılanan üç genç, tahliye edildi 
     TESLİME TOSUN DHA 

     Antalya’da toplu intihar girişimine hazırlanırken, yakalanan ve satanistlikle suçlanarak tutuklanan 3 genç dün ilk kez çıkarıldıkları mahkemece tahliye edildi. 
     1. Ağır Ceza Mahkemesi’nde h kim karşısına çıkan Volkan Ortaç, Can Özdöl, ve D.B. için savcı Cafer Tüfekçi, cürüm işlemek için teşekkül oluşturmakla, suça iştirak ve başkalarını cürüm işlemeye azmettirmek suçlarından toplam 25’er yıl hapis cezası istedi. 
     Gençler, mahkeme başkanı Nizamettin Ayhan’a, "Sizin karşınıza böyle bir suçtan geldiğimiz için utanıyoruz. Bize bir şans daha verin" diye yalvardı. 
     Ailesiyle sorun yaşadığı için İstanbul’dan Antalya’ya geldiğini ve daha önceden tanıştığı D.B. ve Ortaç ile Yavuz Selim Lisesi arkasındaki parkta buluştuğunu belirten Özdöl, "Topluca intihar edelim dedik ama eyleme geçirmedik. Valizimde bulunan satır da odun kırmaya yarıyor" dedi. 
     Ayhan’ın, "Kedi kanı ile kendi kanlarınızı birleştirip şarapla içtiniz mi " sorusuna Özdöl, "Kedi kesip kanını içmedik. Bizimki biraz zevk ve özenti sayılır" yanıtını verdi. 
     Ailesiyle problem yaşamadığını vurgulayan Ortaç ise şunları söyledi "Satanizm felsefesini hiç benimsemedim. Dinlediğimiz müzikten dolayı sizin karşınıza getirildiğimiz için kendimizden utanıyorum. Eski ifadelerimin hiçbirisini de kabul etmiyorum." 
     Olay tarihinde televizyon kameralarına sevgilisinin şahdamarını kesip kanını içtiğini söyleyen, ancak mahkemede suçlamaları kabul etmeyen D.B. de "Toplu intihar olayı sadece düşüncede kaldı, eyleme geçmedi" diye konuştu. Mahkeme heyeti, satanist oldukları ileri sürülen 3 gencin tahliyesine karar verdi. 
     



 GÜNCEL 





















</TEXT>
</DOC>
