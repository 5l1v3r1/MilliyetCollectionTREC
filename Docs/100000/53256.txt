<DOC>
<DOCNO> 53256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/20/son/sonspo14.html </URL>
<DATE> 2001/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursasporlu Murat Sözkesen'e Beşiktaş'tan sonra Bulgar talip 
</HEADLINE>
<TEXT>

     Bursaspor'da kadro dışı bırakılan golcü futbolcu Murat Sözkesen'e, Beşiktaş, Trabzonspor ve Gaziantespor'un ardından, Bulgar Levski Sofya takımının da talip olduğu öğrenildi. 
     Gaziantespor'un Murat'a karşılık Bursaspor'a 500 bin dolar artı Hasan Yiğit'i önerdiği bildirilirken, Bursaspor'un 750 bin dolarda ısrar ettiği kaydedildi. Bursaspor Kulübü Başkanı Erdoğan Bilenser ile Gaziantepspor Kulübü Başkanı Celal Doğan'ın Murat'ın transferiyle ilgili yarın biraraya gelecekleri belirtildi. 
     Beşiktaş Kulübü Menajeri Sinan Engin'in de Murat'ı arayarak, ''İş bitti, seni alacağız, acele etme'' dediği öğrenildi. Ancak, Murat'ın siyah- beyazlı kulübe transfer olabilmesi için öncelikle Nihat'ın İspanyol kulübü Real Sociedad'a gitmeyi kabul etmesi gerektiği kaydedildi. 
     Bulgar 1. Lig takımlarından Levski Sofya da Murat'ı transfer edebilmek için harekete geçerken, Murat'ın menajeri Faruk Güler, Bulgar kulübünden transfer teklifi aldıklarını doğruladı. 
     Menajer Güler, ''Gelen teklifleri değerlendiriyoruz. Öncelikli hedefimiz Türkiye'de bir takımla anlaşmak'' dedi. 
     
     Yönetimden büyük para cezası 
     Bu arada, Bursaspor Yönetimi, kadro dışı bırakılan Murat Sözkesen'e disiplinsiz davranışlarından dolayı 20, bir televizyon programında geçen hafta yaşanan olaylarla ilgili açıklama yapan Ender Alkan'a da 3 milyar lira para cezası verdi. 
     Kulüp Basın Sözcüsü Erhan Akbaş, yaptığı açıklamada, kulüpte geçen hafta yaşanan ve futbolcuların antrenmana çıkmamasıyla sonuçlanan gelişmelerin ardından sorunun tatlıya bağlandığını, ancak bu iki futbolcunun konuyu basın önünde tartışarak olayın gereksiz yere büyümesini sağladığını söyledi. 
     Murat'ın geçen hafta yapılan ilk toplantıyı terkettiğini, ikinci toplantıya ise katılmadığını anlatan Akbaş, ''Bu gelişme üzerine Murat'ı kadro dışı bırakmıştık. Yönetim kurulu olarak kadro dışı bırakmakla birlikte 20 milyar lira ceza vermeyi uygun gördük. Ender de, bir yöneticimize televizyon kanalında cevap vermiştir. Bu oyuncuya da 3 milyar lira ceza verdik'' diye konuştu. 
     






</TEXT>
</DOC>
