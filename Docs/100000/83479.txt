<DOC>
<DOCNO> 83479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/11/son/sontur17.html </URL>
<DATE> 2002/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Süleyman Demirel'e Adalet Bakanlığı'ndan jet yanıt 
</HEADLINE>
<TEXT>

     Adalet Bakanlığı'ndan yapılan açıklamada, Cavit Çağlar ve Yahya Murat Demirel'e cezaevinde mevzuat çerçevesinde davranıldığı bildirildi. 
     Adalet Bakanlığı Basın ve Halkla İlişkiler Müşavirliği'nden yapılan yazılı açıklamada, 9. Cumhurbaşkanı Süleyman Demirel'in ''Cavit Çağlar'ın zulüm gördüğü, zincire vurulduğu ve hapishanede kendisine yapılanların insanlığa aykırı olduğu, Yahya Murat Demirel'in de boşuna yattığı'' şeklindeki ifadelerinin, basın ve yayın organlarında yer aldığı belirtildi. 
     Kartal Özel Tip Cezaevi'nden tahliye edilen Çağlar'ın, cezaevinde rahatsızlanması üzerine, Lütfi Kırdar Kartal Eğitim ve Araştırma Hastanesi'ne yatırıldığı belirtilen açıklamada, 25 Ekim 2001 ile 7 Ocak 2002 tarihli sağlık kurulu raporları gereğince, tedavisine mahkum koğuşunda değil, aynı hastanede ve gerekli donanımlara haiz kliniklerde devam edildiği kaydedildi. 
     ''Eski bir bakan olan Cavit Çağlar'a, cezaevinde bulunduğu süre içerisinde diğer hükümlü ve tutuklulardan farklı davranılmamış, aksine konumu ve sağlık sorunları dikkate alınarak mevzuat çerçevesinde yaklaşımlarda bulunulmuştur'' ifadesine yer verilen açıklamada, duruşmalara götürülürken, çocuklar hariç diğer hükümlü ve tutuklulara olduğu gibi Çağlar'a kelepçe takılmasının ilgili mevzuat gereği olduğu vurgulandı. 
     Açıklamada, ''Adı geçene cezaevinde bulunduğu sırada yasadışı hiçbir muamele yapılmamıştır. Kaldı ki Cavit Çağlar, bu yönde bir iddia ve şikayette bulunmamıştır'' denildi. 
     Yahya Murat Demirel'in mahkeme kararıyla cezaevinde tutuklu bulunduğu anımsatılan açıklamada, Demirel'e mevzuat çerçevesinde davranıldığı kaydedildi. Açıklamada, ''Yahya Murat Demirel'in de cezaevi uygulamaları yönünden herhangi bir şikayeti olmamıştır'' ifadesi yer aldı. 
     





</TEXT>
</DOC>
