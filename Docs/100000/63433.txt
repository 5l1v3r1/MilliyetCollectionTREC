<DOC>
<DOCNO> 63433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/21/son/sonspo07.html </URL>
<DATE> 2002/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da olaylara karışan 30 kişi gözaltına alındı 
</HEADLINE>
<TEXT>

     Birinci Süper Futbol Ligi'nde Trabzonspor ile Beşiktaş arasındaki karşılaşmayı izlemek üzere gelen ve yapılan aramada üzerinde bıçak bulunan 2 Beşiktaş taraftarı ile maç sırasında çıkan olaylara karışan 30 kişi gözaltına alındı. 
     Trabzon Valiliği'nden yapılan yazılı açıklamada, Hüseyin Avni Aker Stadı'nda yapılan karşılaşmada, emniyet ve jandarma güçlerinin gerekli önlemleri ayrıntılı şekilde aldığı, müsabakada, 3 emniyet müdür yardımcısı, 13 şube müdürü, 3 emniyet amiri, 47 komiser, 766 polis memuru, 150 çevik kuvvet personeli, İl Jandarma Komutanlığı'ndan 9 subay, 22 astsubay, 9 uzman çavuş ve 165 er olmak üzere toplam 1187 personelin stat içi ve dışında görev yaptığı belirtildi. 
     Açıklamada, İstanbul'dan karşılaşmayı izlemek üzere gelen Beşiktaş taraftarlarını taşıyan 34 LMH 28 plakalı araç içinde, Beşikdüzü İlçesi'nde yapılan aramada, aracın çeşitli yerlerine saklanmış 8 bıçak, 3 tornavida bulunduğu ve olayla ilgili olarak Osman Özbilgin'in Beşikdüzü Cumhuriyet Savcılığı'na, il merkezinde yapılan ikinci aramada ise ekmek bıçağı taşıdığı tespit edilen Abdullah Sağlam'ın gözaltına alınarak, adli makamlara sevk edildiği kaydedildi. 
     Beşiktaş'ın 5-0 üstünlüğüyle süren ,karşılaşmanın 85. dakikasında, maraton tribünündeki koltukları sökerek, rastgele fırlattıkları tespit edilen 3 taraftarın gözaltına alındığı ve olaya karışan diğer şahısları tespit ve yakalama çalışmalarının sürdüğü kaydedilen açıklamada, Trabzonspor seyircisi stat çevresinden uzaklaştırıldıktan sonra, Beşiktaş yönetici ve futbolcularının havaalanına güvenli bir şekilde ulaştırıldığı, yaklaşık 500 Beşiktaş seyircisinin de güvenlik güçleri eşliğinde Giresun il sınırına kadar getirildikleri belirtildi. 
     Açıklamada, maç sonrası seyircilerin dağılmaları sırasında, toplanan gruplara müdahale eden emniyet mensuplarının bulunduğu 3 ekip otosuna atılan taşlar sonucu, camların kırıldığı, 3 polis memurunun başlarından hafif şekilde yaralandığı ve bu olaylara karışan 27 kişinin gözaltına alındığı ifade edilerek, Trabzonspor-Beşiktaş maçının ardından gözaltına alınanların toplam 32 kişi olduğu kaydedildi. 
     






</TEXT>
</DOC>
