<DOC>
<DOCNO> 77669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/11/guncel/gun03.html </URL>
<DATE> 2002/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Taliban Küba’da 
</HEADLINE>
<TEXT>

Sakaryalı marangoz Yüksel Çelikgöğüs’ün kayboluşundan 15 ay sonra Küba’da esir olduğu ortaya çıktı. Marangoz, Afganistan’da Taliban’la birlikte savaşırken tutuklanmış 
     ZAFER TOKUŞ Adapazarı DHA 

     Sakarya’nın Karasu ilçesinde 15 ay önce arkadaşı Mustafa Ekşi ile birlikte ortadan kaybolan Yüksel Çelikgöğüs’ün ABD tarafından Afganistan’da Taliban diye esir alındığı kesinleşti. Taliban esirlerinin tutulduğu Küba’daki ABD üssü Guantanamo Bay’dan mektup gönderen Çelikgöğüs’ün sağ olduğu haberi yakınlarını sevindirirken, arkadaşı Mustafa Ekşi’den ise haber alınamadı. 
     
     Borcunu ödeyemedi, kaçtı 
     Üç çocuk babası 36 yaşındaki marangoz Çelikgöğüs, yaşanan ekonomik krizde 9 bin ABD dolar borcunu ödeyemeyince yurtdışına gitmeye karar verdi. Çelikgöğüs ve arkadaşı Ekşi birlikte ortadan kayboldu. Üç ay kadar önce Çelikgöğüs’ün ABD’nin Afganistan’da esir aldığı Talibanlar arasında televizyonda göründüğü iddia edildi. 10 yaşındaki kızı Sümeyya Çelikgöğüs de Cumhurbaşkanı Ahmet Necdet Sezer’e mektup yazarak yardım istedi. 
     Çelikgöğüs’ten önceki gün eşi Sultan’a 11 Mart tarihinde yazılmış ve 1 Nisan tarihinde postaya verilmiş mektup geldi. Üzerinde Küba’daki Amerikan Üssü "Guantanamo Bayöda esir tutulan kişiler için verilen "JJJBIA" kodu bulunan mektupta, gönderen olarak da Amerikan yönetiminin bu üsse verdiği "160 Camp XRay" yazısı yer alıyor. 
     
     Türkiye’de kavuşmayalım ’ 
     Çelikgöğüs’ün Afganistan’da yakalanarak Küba’ya götürüldüğünü ortaya çıkaran ve "Selamünaleyküm" diye başlayan mektupta şöyle yazıyor "Canım inşallah iyisinizdir. Ben sizleri çok özledim. Canım, benim yerime Sümeyya, Sena, Hanife’yi öp. İnşallah Allah bizi tekrar kavuşturur. Ama Türkiye’de değil. Çünkü sıkıntı içinde yaşamaktan bıktım. Biliyorum şartlar gene aynıdır. Ben Amerika’dan Almanya’yı istedim. İnşallah verirler. Orada güzel yaşarız. Canım, Haydar borçlarımızı ödesin atölyeden hakkını alır." 
     



 GÜNCEL 




















</TEXT>
</DOC>
