<DOC>
<DOCNO> 80383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/25/son/soneko39.html </URL>
<DATE> 2002/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Pearson "Türkiye bölge için ekonomik model olacak" 
</HEADLINE>
<TEXT>

     ABD'nin Ankara Büyükelçisi W. Robert Pearson, ''Türkiye, ekonomik refah düzeyi bakımından bölge için bir model olacaktır'' dedi. 
     Pearson, Dünya Türk İşadamları 4. Kurultayı'nın ''11 Eylül Sonrası Dünya Düzeni ve Türkiye'' konulu oturumunda bir konuşma yaptı. 
     11 Eylül'le birlikte Amerikalıların hiçbir okyanusun, hiçbir 
     teknolojinin kendilerini kalıcı bir şekilde koruyamayacağını anladıklarını ifade eden Pearson, ''Bu, Türkiye'nin çok seneler önce aldığı bir dersti zaten'' dedi. Pearson, 11 Eylül olaylarının Türkiye ve ABD arasındaki ilişkileri geliştirmek için bir katalizör rolü oynadığına da işaret ederek, ''ABD, Türkiye'yi Orta Avrupa, Orta Asya ve Ortadoğu arasında önemli bir ülke olarak görmektedir'' diye konuştu. ABD'nin, Türkiye'nin AB üyeliği yolunda attığı adımları da desteklemekte olduğunu vurgulayan Pearson, ''ABD ve Türkiye arasındaki ilişki, hiçbir şekilde AB ile Türkiye arasındaki ilişkinin alternatifi olamaz. Burada bir çelişki de söz konusu değildir. ABD, Türkiye'nin, AB'nin kendisinden beklediği koşulları yerine getireceğine inanmaktadır'' dedi. AB'nin varolmasının kendileri açısından da son derece önemli olduğunu, AB sayesinde üyeler arasında savaş riskinin ortadan kalktığını kaydeden Pearson, ABD ile AB arasındaki ekonomik rekabetin de normal olduğunu vurguladı. ''Avrupa Güvenlik ve İşbirliği Kimliği ve NATO hiçbir zaman birbirinin yerini alamaz diye düşünmekteyiz'' diyen Pearson, 10 yıl önce kendilerine Balkanlar'da durumun çözümsüz olduğunun söylendiğini, bugün ise ne kadar önemli yol katedildiğinin görülebileceğini vurguladı. Pearson, ''Afganistan'ın yeniden yapılandırılması, İsrail-Filistin idaresi arasındaki çatışmanın önlenmesi için de bu bölge çok önemli örnek olabilir'' diye konuştu. Türkiye'de yaşanan ekonomik krizden Türk ailelerinin nasıl etkilendiğini bildiğini bildiren Pearson, ''ABD Türkiye'nin gelişmesine, rekabetin artmasına inanmaktadır. Bu şekilde bölgedeki ekonomiler için bir model halini alması ABD için çok önemlidir. Biz bu işbirliğini geliştirmenin yollarını arıyoruz ve yardımcı olabileceğimiz her alanda yardım etme fırsatını bulmaya çalışıyoruz'' dedi. Türkiye'nin sorunlara çok cesur yaklaşarak çocuklarının geleceğini teminat altına almak için önemli adımlar atmakta olduğunu dile getiren Pearson, Türkiye ile ABD arasında ortaklık çalışmalarının başlatıldığını, nitelikli sanayi bölgelerinin yanı sıra Afganistan'ın yeniden inşasında işbirliği yapmayı düşündüklerini söyledi. Nitelikli sanayi bölgeleriyle Türklerin İsrail ve ABD arasındaki serbest ticaret anlaşmasına benzer şekilde gerekli çalışmalar yapabileceklerine işaret eden Pearson, bu konuda detaylar üzerinde çalışıldığını bildirdi. Pearson, ''Beklentim, Haziran başına kadar bu alanda bir gelişme kaydedebilmek'' dedi. ABD'nin Bakü-Tiflis-Ceyhan projesine de destek verdiğini kaydeden Pearson, şöyle konuştu ''ABD'nin Türkiye ile ilgili çok önemli bir vizyonu var. Bu vizyon zaman içinde çok az değişmiştir. Türk vatanseverler Türkiye'nin daha güçlü olmasını istemektedirler. Biz de bunu destekliyoruz. Türkiye ekonomik refah düzeyi bakımından bölge için bir model olacaktır. Bu şekilde Orta Avrupa ve Orta Asya arasında bir model olabilecektir. ABD'nin çıkarları Türkiye'nin bu istekleriyle doğru orantılıdır. Biz bu başarılı modelin oluşturulması için çok çalışılması gerektiğini biliyoruz. Fakat biz ABD olarak Türkiye ile çalışmaya devam edeceğiz.'' Bu arada, Robert Pearson, Türkiye ile ABD arasındaki ticari ilişkilere dair bir soru üzerine, ABD'nin Türkiye ile mümkün olan her kategoride serbest ticaret yapmak istediğini ifade ederek, ''Her zaman işe, birlikte çalışmaya hazırız'' dedi. Pearson, başka bir soru üzerine de, Türkiye'de son 2 yıl içinde programın uygulanabilmesi için birçok şey yapıldığını ve bundan sonra yapılması gerekenin bu programı devam ettirmek olduğunu söyledi. 
     





</TEXT>
</DOC>
