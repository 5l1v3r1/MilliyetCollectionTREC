<DOC>
<DOCNO> 63622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/22/son/sonspo10.html </URL>
<DATE> 2002/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta Marinho ilk idmanına çıktı 
</HEADLINE>
<TEXT>

     Beşiktaş'ta, Bursaspor ile yapılacak lig maçının hazırlıkları bugün gerçekleştirilen idmanla sürdü. 
     Almanya'da bulunan teknik direktör Christoph Daum'un yokluğunda siyah-beyazlılar, antrenör Roland Koch yönetiminde, Ümraniye Tesisleri'nde çalıştı. 
     Beşiktaş ile dün 1,5 yıllık sözleşme imzalayan Brezilyalı futbolcu Marinho, yeni takımıyla ilk kez idmana katıldı. 
     Yaklaşık 1,5 saat süren çalışmada siyah-beyazlı futbolcular, kanat ortalarıyla gol çalışması yaptıktan sonra, dar alanda çft kale maç oynadı. 
     Antrenmana, sakatlıkları süren Yasin Sülün, Myhre ve Stavrum ile babası rahatsız olan kaleci Fevzi ve Tunus Milli Takımı'nda yer alan Baya katılmadı. 
     
     İdmanda tartışma 
     Siyah-beyazlı takımın idman maçı sırasında Ahmet Yıldırım ile İlhan Mansız, ağız kavgası yaptı. 
     İlhan Mansız'ın sürekli itiraz etmesine sinirlenen Ahmet Yıldırım, ''Çok konuşuyorsun, artık konuşma'' diye bağırdı. Bunun üzerine İlhan Mansız da Ahmet Yıldırım'ın üzerine yürüdü. Ancak takım arkadaşları araya girerek, olayın büyümesini engelledi. 
     Bu olaydan 5 dakika sonra her iki futbolcu yeniden ağız kavgası yapınca, antrenör Koch, çalışmayı bitirdi. Daha sonra kaptan Tayfur'un isteğiyle iki futbolcu kolkala girerek, sahanın uzak bir bölümünde birbirleriyle bir süre konuştular ve olay tatlıya bağlandı. 
     
     Asper formda 
     Öte yandan, siyah-beyazlı formayı ilk kez giydiği Trabzonspor maçında iyi bir performans sergileyen kaleci Asper, bugünkü idmanın da yıldızı oldu. 
     İsveçli kaleci, idmanda gösterdiği performansla göz doldurdu ve formda olduğunu gösterdi. 
     Beşiktaş'ın Bursaspor maçı hazırlıkları yarın basına kapalı yapılacak idmanla tamamlanacak. 
     






</TEXT>
</DOC>
