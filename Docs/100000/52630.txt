<DOC>
<DOCNO> 52630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/16/son/soneko15.html </URL>
<DATE> 2001/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüketiciye kredi kartı uyarısı... 
</HEADLINE>
<TEXT>

     Tüketici Hakları Derrneği Genel Başkanı Turhan Çakar, vatandaşları imzaladıkları kredi kartı sözleşmeleri konusunda uyararak, ''kredi kartı sözleşmeleri tuzaktır'' dedi. 
     Dernek merkezinde bu konuda bir basın toplantısı düzenleyen Çakar, bankaların düzenlediği kredi kartı sözleşmelerindeki tek taraflı, dayatmacı, vicdana ve insafa aykırı koşullar nedeniyle kredi kartı sahibi milyonlarca tüketicinin zarara uğratıldığını savundu. 
     Bankaların, kredi kartlarındaki faiz oranlarını sözleşme gereği istedikleri gibi belirleyebildiğini ve istediği zaman değiştirdiğini kaydeden Çakar, borcun gecikmesi durumunda çok yüksek temerrüt fazileri uygulandığını hatırlattı. 
     
     'Sözleşmeler karınca duası' 
     Bankalar tarafından tüketiciye imzalattırılan kredi kartı sözleşmelerindeki yazıları, çok küçük olması nedeniyle ''karınca duası gibi'' diye niteleyen Çakar, bankaların bunu özellikle okunmayacak şekilde çok küçük harflerle düzenlediğini savundu. 
     Medeni Kanun ve Borçlar Kanunu'nun hakkın kötüye kullanılmasını, hakkın suistimalini, doğruluk ve iyi niyet kurallarına aykırılığı yasakladığına işaret eden Çakar, ''Ancak banklar tüketicilere karşı dürüstlük ve iyi niyet kurallarına aykırı uygulama içerisindedirler'' dedi. 
     Avrupa Birliği'nin AB tek taraflı, dayatmacı ve tüketicilerin zararına olabilecek sözleşmelerin düzenlenmesini yasakladığını anlatan Çakar, bankalara, tüketici hakları yönünde sözleşme düzenlenmesi ve sözleşmelerin okunur ve anlaşılır şekilde düzenlenmesi uyarısında bulundu. 
     Tüketicilerin ise kredi kartı sözleşmelerinin birer tuzak sözleşme olduğunu dikate alarak ona göre davranmasını isyen Çakar, kredi kartı sözleşmesinin bir suretinin bankadan alınmasını tavsiye etti. 
     
     'Çözüm yasal değişiklik' 
     Tüketicinin Korunması Hakkında Kanun'da değişiklik yapılmasına dair kanun tasarısında, sözleşmelerin tek taraflı dayatmacı bir şekilde düzenlenemeyeceği ve kredi kartlarına ilişkin hükümler bulunduğunu anlatan Çakar, bunun yasalaşması durumunda soruna çözüm bulunacağını söyledi. 
     Değişiklik tasarısının bir an önce yasalaşması için Sanayi ve Ticaret Bakanı ile hükümeti göreve çağıran Çakar, bankaların uygulamaları nedeniyle zarara uğratılan tüketiciler için dava açma ve açtırma girişimlerine de başlayacaklarını açıkladı. Çakar, bu durumdaki tüketicilerin Derneğe başvurusunu istedi. 
     






</TEXT>
</DOC>
