<DOC>
<DOCNO> 90400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/17/son/sontur25.html </URL>
<DATE> 2002/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hülya Avşar "bayrak soruşturması"nda ifade verdi... 
</HEADLINE>
<TEXT>

     Ünlü sanatçı Hülya Avşar, İstanbul Cumhuriyet Başsavcılığı'nca ''Türk Bayrağı Kanunu'na muhalefet'' suçundan hakkında başlatılan soruşturma kapsamında poliste ifade verdi. 
     İstanbul Emniyet Müdürlüğü'ne, saat 14.45 sıralarında, avukatı Osman Hacıbekiroğlu ile birlikte gelen Hülya Avşar, Güvenlik Şube Müdürlüğü Basın Yayın Büro Amirliği'ne çıktı. 
     Burada yaklaşık yarım saat konuya ilişkin ifade veren Avşar, çıkışta soru yönelten basın mensuplarına ''Niçin geldiğimden size ne Beni sinirlendiriyorsunuz'' diyerek tepki gösterdi. 
     Kısa süre sonra soruları yanıtlayan Hülya Avşar, olaya konu stüdyodaki dekorun hazırlanmasından kendisinin haberi olmadığını belirterek, şunları söyledi 
     ''O anda hareketi refleksle yaptım. Maçlarda bile bu tür şeyler olabiliyor. İnsanların işi gücü yok. Bu yüzden Türkiye'de üretim bu kadar az. Ben, bir şey üretiyorken, böyle köstekler oluyor ve ifade vermek zorunda kalıyorum. Türk milletinin mantalitesi bu... Kesinlikle engelleme var. Ben buna benzer şeylerle çok daha fazla karşılaşırım. Kim şikayette bulunduysa zavallıdır.'' Avşar, ''Sizi kim engelliyor '' şeklindeki soruya da sinirlenerek, ''Siz kimsiniz Kimliğinizi görebilir miyim Sizi tanımıyorum'' diyerek soru yönelten muhabire tepki gösterdi. 
     Hülya Avşar'ın avukatı Hacıbekiroğlu da, müvekkilinin verdiği ifadenin İstanbul Cumhuriyet Savcılığı'na intikal ettirileceğini bildirdi. 
     
     6 AYA KADAR HAPSİ İSTENEBİLECEK 
     Basın yoluyla işlenen suçlara bakan İstanbul Cumhuriyet Savcısı Cevat Özel, özel bir televizyon kanalında 27 Nisan 2002 tarihinde yayınlanan şov programında, üzerinde ay-yıldız bulunan balonları tekmelediği iddiasıyla yapılan bir suç duyurusu üzerine sanatçı Avşar hakkında soruşturma başlatmıştı. 
     Soruşturma sonucuna göre Hülya Avşar hakkında, ''2893 sayılı Türk Bayrağı Kanunu'na muhalefet'' suçundan 3 ile 6 ay arasında hafif hapis cezası istemiyle dava açılabilecek. 
     





</TEXT>
</DOC>
