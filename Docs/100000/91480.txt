<DOC>
<DOCNO> 91480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/22/son/sontur22.html </URL>
<DATE> 2002/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Siyasiler milli takımın yarı final başarısı için neler dedi 
</HEADLINE>
<TEXT>

     
     Cumhurbaşkanı Ahmet Necdet Sezer 

     Cumhurbaşkanı Ahmet Necdet Sezer, A Milli Futbol Takımı'nın, Dünya Kupası'nda yarı finale yükselmesinden dolayı Futbol Federasyonu Başkanı Haluk Ulusoy, teknik kadro ve futbolcuları kutladı. 
     Cumhurbaşkanlığı Basın Merkezi'nden yapılan açıklamada, Sezer'in, A Milli Futbol Takımı'nın yarı finale yükselmesinden dolayı Ulusoy'a kutlama telgrafı gönderdiği bildirildi. 
     Açıklamaya göre, Sezer'in kutlama mesajı şöyle 
     ''A Milli Futbol Takımımız, 2002 Dünya Kupası'nda yarı finale yükselerek, tarihindeki önemli başarılarına bir yenisini daha eklemiştir. 
     Planlı ve disiplinli çalışmaların yanı sıra, yüreklerini ortaya koyarak oynayan futbolcularımızın özverili çabalarıyla ulaşılan bu sevindirici sonuç, ulusumuza büyük bir mutluluk ve coşku yaşatmış, hepimize gurur vermiştir. 
     48 yıl aradan sonra katıldığı Dünya Kupası'nda üstün bir 
     performans gösteren milli takımımızın, ulusumuzun güven ve desteğiyle hedefine ulaşacağına inanıyoruz. Sizi, tarihsel başarıda emeği olan tüm teknik kadro ile futbolcularımızı yürekten kutluyor, başarılarınızın sürmesini diliyorum.'' 
     
     Ömer İzgi 

     Cumhurbaşkanı Vekili ve TBMM Başkanı Ömer İzgi, Türkiye'nin sesini tüm dünyaya duyuran, bu tarihi başarıyı elde eden genç sporcular ve onları hazırlayan teknik kadro ile ''öğündüğünü'' bildirdi. 
     İzgi, A Milli Futbol Takımı'nın Senegal Milli Takımı'nı yenerek yarı finale yükselmesi dolayısıyla Spordan Sorumlu Devlet Bakanı Fikret Ünlü ile Futbol Federasyonu Başkanı Haluk Ulusoy'a birer kutlama mesajı gönderdi. 
     İzgi mesajında şunları kaydetti 
     ''Milli Takımımızın, Güney Kore ve Japonya'da yapılmakta olan Dünya Kupası finalleri çeyrek final maçında Senegal'i yenerek yarı finale yükselmesinden büyük mutluluk ve sevinç duydum. 
     Ulusumuzun sesini tüm dünyaya duyuran, bu tarihi başarıyı elde eden genç sporcularımız ve onları hazırlayan teknik kadro ile ne kadar öğünsek yeridir. 
     Ulusumuz tarafından mutluluk ve sevinçle karşılanan başarıların sürdürüleceğinden kuşkum bulunmamaktadır. Genç sporcularımıza, adımızı artık finale yazdıracaklarına olan inanç ve güvenimi iletmek istiyorum. 
     Ulusumuzu sevince boğan bu sonucun elde edilmesinde emeği geçen teknik kadroyu ve genç sporcularımızı yürekten kutluyor, en içten selam ve sevgilerimi iletiyorum.'' 
     
     Bülent Ecevit 

     Başbakan Bülent Ecevit, Türk futbolunun Dünya Kupası'nda en son noktaya kadar gideceğini ifade ederek, Türk futbolunun artık yarı finalle yetinemeyeceğini söyledi. 
     Ecevit, 17. Dünya Kupası'nda A Milli Futbol Takımı'nın, Senegal'i yenerek yarı finale yükselmesini, TRT 1'in canlı yayınına telefonla katılarak değerlendirdi. 
     Başbakan Ecevit, Milli Takımı'nın bu başarısının bütün ulusa kıvanç verdiğini bu nedenle, başarıda emeği geçen yönetici, teknik personel ve bütün futbolcuları kutladığını söyledi. 
     Milli takımın değişik takımlarda futbol oynayan futbolculardan oluştuğunu, ancak takım içinde büyük bir dayanışma ve kaynaşma yaşandığını kaydeden Ecevit, şöyle devam etti 
     ''Burada kalmayacaktır futbolcularımızın başarısı, en son noktaya kadar gideceklerdir. Yarı finalle yetinemez artık Türk futbolu. Onun için bütün futbolcularımızı ve onları yönetenleri yürekten kutluyorum. 
     Onlara ve bütün ulusumuza başarılar diliyorum.'' 
     
     Devlet Bahçeli 

     MHP Genel Başkanı, Devlet Bakanı ve Başbakan Yardımcısı Devlet Bahçeli, A Milli Futbol Takımı'nın Dünya Kupası'nda yarı finale çıkarak Türk milletine gururun ve sevincin en büyüğünü yaşattığını bildirdi. 
     Bahçeli, A Milli Futbol Takımı'nın yarı finale çıkması dolayısıyla yayınladığı mesajda, futbolcuları ve teknik kadroyu büyük başarılarından dolayı kutladı. Bahçeli'nin mesajı şöyle 
     ''Futbolcularımızın elde ettiği bu başarı, büyük bir anlamda 21. 
     yüzyılın ülkemizin önüne koyduğu ekonomik, teknolojik ve siyasal hedeflerine ulaşabilmesi yolunda milletimizin birlik ve beraberlik ruhu ile hareket ettiği zaman neleri başarabileceğimizin en büyük göstergesi olmuştur. Türk futbol tarihinin de ötesinde dünya futboluna damgasını vuran ayyıldızlı ekibimizin bu seviyeye gelmesinde emeği bulunan yöneticilerimizi, teknik kadromuzu ve futbolcularımızı yürekten kutluyor, alınlarından öpüyorum.'' 
     
     Mesut Yılmaz 

     ANAP Genel Başkanı, Devlet Bakanı ve Başbakan Yardımcısı Mesut Yılmaz, Dünya Kupası'nda yarı finale yükselen A Milli Futbol Takımı'nın Brezilya'yı da yenerek Türkiye'yi finale taşıyacağına inandığını kaydetti. 
     Yılmaz, A Milli Futbol Takımı'nın yarı finale çıkması dolayısıyla yayınladığı mesajda, futbolcuları, yöneticileri ve teknik kadroyu büyük başarısından dolayı kutladı. Yılmaz'ın mesajı şöyle 
     ''48 yıl aradan sonra Dünya Kupası finallerine katılan ve çeyrek finalde Senegal'i yenerek dünyanın dört büyük takımı arasına girmeyi başaran ve bütün Türkiye'yi olduğu gibi dünyanın çeşitli bölgelerinde yaşayan milyonlarca Türk'ü de büyük sevince ve mutluluğa boğan milli takımımızı yürekten kutluyorum. 
     Birlik, beraberlik, azim ve inancın eseri olan bu başarıyı ve mutluluğu bizlere yaşatan futbolcularımızın, yarı finaldeki rakibimiz Brezilya karşısında da aynı performansı sergileyerek Türkiye'yi finale taşıyacağına inanıyorum. Milli takımımızın bu anlamlı ve tarihi zaferi ülkemize ve milletimize kutlu olsun.'' 
     
     Tansu Çiller 

     DYP Genel Başkanı Tansu Çiller, A 
     Milli Futbol Takımı'nın Senegal'i yenerek elde ettiği başarıyla, bundan sonraki yıllarda futbol tarihinde yer almasının, Türk milletinin başarılarından söz edilecek olmasının herkes için gurur kaynağı olduğunu bildirdi. 
     Çiller, A Milli Futbol Takımı'nın 17. Dünya Kupası'nda yarı finale çıkması dolayısıyla yayımladığı mesajda, 48 yıl aradan sonra A Milli Futbol Takımının Dünya Kupası finallerine katıldığını anımsatarak, şunları kaydetti 
     ''Katılmakla kalmadı, yaptığı maçlarla yarı finale kadar yükselerek büyük bir başarı sergiledi. Zaten Dünya Kupası finallerine katılarak tüm milleti coşturmuştu, buraya kadar gelerek gönlümüze taht kurdu. Dünyanın dört takımı arasına girerek, olağanüstü bir başarıya ulaştı. Milli takımımızın Senegal'i yenerek elde ettiği başarıyla, bundan sonraki yıllarda futbol tarihinde yer alması, Türk milletinin başarılarından söz edilecek olması hepimiz için gurur kaynağıdır. 
     Bu maçın alınmasıyla yaşanan coşkunun elbette ki devamını ve kupayı temenni ederiz. Ancak, sonuç ne olursa olsun milli takımımızın, Türk'ün azmini bütün dünyaya ispatlaması ve ülkemizi tanıtması bizler için ayrı bir gurur kaynağı olmuştur. 
     Her zaman daha iyiyi, daha güzeli hak eden benim Türkiyem, bugün elde ettiği başarıyı her konuda yakalayacaktır. Çünkü, kendisinde bu güç, inanç ve cesaret vardır.'' Çiller, Türk halkına unutulmaz bir sevinç yaşatan, her türlü takdirin üzerinde olan bu başarılı sonucun alınmasında emeği geçen Milli Takım futbolcusu, teknik heyeti ve idarecisiyle emeği geçen herkesi candan kutladığını belirtti. 
     DYP Lideri Çiller, Devlet Bakanı Fikret Ünlü, Futbol Federasyonu Başkanı Haluk Ulusoy, Teknik Direktör Şenol Güneş ile takım kaptanlarına Hakan Şükür ile Bülent Korkmaz'a birer kutlama telgrafı gönderdi. 
     Çiller, mesajlarında şunları dedi 
     ''48 yıl aradan sonra A Milli Futbol Takımımız Dünya Kupası finallerine katılarak ve dünyanın dört takımı arasına girerek olağanüstü bir başarıya ulaştı. Bu maçın alınmasıyla yaşanan coşkunun elbette ki devamını ve kupayı temenni ederiz. Ancak, sonuç ne olursa olsun milli takımımız ile övünüyoruz. 
     Türk halkına unutulmaz bir sevinç yaşatan, her türlü takdirin üzerinde olan bu başarılı sonucun alınmasında milli takımımızı futbolcusuyla, teknik heyetiyle, idarecisiyle emeği geçen herkesi candan kutluyor, selam ve sevgilerimi iletiyorum.'' 
     
     Recep Tayyip Erdoğan 

     Adalet ve Kalkınma Partisi AK Parti Genel Başkanı Recep Tayyip Erdoğan, Türk milli takımının Senegal'i yenerek yarı finale yükselmesinde emeği geçenlere teşekkür ettiklerini belirterek, ''Nasıl şu ana kadar emin adımlarla yarı finale geldiysek, Brezilya engelini de bu şekilde aşarız'' dedi. 
     Erdoğan, Taksim Gezi Parkı'ndaki Beyoğlu Evlendirme Dairesi'nin bir bölümünde oluşturulan salonda, partisinin Genel Başkan Yardımcısı Abdülkadir Aksu, bazı GİK üyeleri, vatandaşlar, partililer ve basın mensuplarıyla Türkiye-Senegal maçını izledi. 
     Maç boyunca pek fazla tepki vermeyen Erdoğan, İlhan Mansız'ın maçın uzatma dakikalarında attığı altın gol ile havaya sıçrayarak, beraberindekilerle birlikte ''En büyük Türkiye'' şeklinde slogan attı. 
     Erdoğan, daha sonra yaptığı açıklamada, mutluluğunun tarif edilemeyecek derecede fazla olduğunu ifade ederek, şöyle konuştu 
     ''Tabii bu altın goldür. Altın gole kaldığımız anda endişemiz vardı, ama çok umutluyduk. Zaten 90 dakika boyunca takımımız çok üstündü. Maçın bütünüyle hakimiydik. Çok gol kaçırdık. Ama uzatmadaki bu altın golle dünya futbol tarihindeki en önemli başarımızı yakaladık.'' Erdoğan, adeta ikinci bir finalin Brezilya ile oynanacağını hatırlatarak, ''Türkiye'nin ihtiyacı olan bir motivasyonu nasıl futbolda yakaladıysak, temennim odur ki, ülkemizin diğer konularında da Avrupa Birliği ve bunun dışındaki ekonomik hareketlerde de yakalamamız gerekir'' diye konuştu. 
     Bunun, şu anda yakalanan mutluluğun başka bir adımını oluşturacağını vurgulayan Erdoğan, ''Emeği geçen yöneticilere, teknik kadroya ve bütün futbolcularımıza teşekkür ediyoruz. Kendilerinden başarılarının artarak devamını diliyoruz'' dedi. 
     Bir gazetecinin, ''Bu tür başarılardan sonra zam geliyor'' şeklindeki ifadesi üzerine Erdoğan, maalesef maçtan önce bu konuda bazı dedikoduların çıktığını söyledi. 
     Erdoğan, ''Temennimiz odur ki, öyle bir zam gelmez'' diye konuştu. 
     Recep Tayyip Erdoğan, ''Milli takım finale çıkacak mı '' şeklindeki soruyu da şöyle yanıtladı 
     ''Emin adımlarla finale yürüyoruz. Bu tür tahminlerde bulunmaktan çok temennimiz şudur Nasıl şu ana kadar emin adımlarla yarı finale geldiysek, Brezilya engelini de bu şekilde aşarız. Olmaz diye bir şey yok. Kesinlikle finali de oynarız, kupayı da ülkemize getirebiliriz.'' Erdoğan, daha sonra maç seyredilen salona getirilen 3 futbol topunu partililere imzaladı. 
     
     Osman Durmuş 

     Sağlık Bakanı Osman Durmuş, ''Millilerimiz, oynadığı futbolla Türk'ün gücünü dünyaya gösterdi'' dedi. 
     Durmuş, A Milli Futbol Takımı'nın, Dünya Kupası'nda yarı finale yükselmesi dolayısıyla bir mesaj yayınladı. Durmuş, mesajında, şunları kaydetti 
     ''Millilerimiz, oynadığı futbolla Türk'ün gücünü dünyaya gösterdi. 
     Brezilya karşısında şansımız yüksek, mutlaka finali oynayacağız. Milli takımımızın başarılarının devamını diliyorum. 
     Muhtaç olduğumuz kudret, damarlarımızdaki asil kandadır.'' 
     
     Kemal Derviş 

     Devlet Bakanı Kemal Derviş, Milli Futbol Takımı'nın Dünya Kupası'nda yarı finale çıkmasını kutlayarak, ''dünyanın en iyi ilk 4 takımı arasına girerek yarı final oynayacak olan millilerimiz, yine göğsümüzü gururla kabarttılar'' dedi. 
     ABD'de bulunan Bakan Derviş, yaptığı açıklamada, Milli Futbol Takımı ve yöneticilerinin, iyi bir takım oyunu ve eşgüdümle başarı ve mutluluğa erişileceğini bugün yeniden kanıtladıklarını bildirdi. 
     Derviş, şöyle dedi 
     ''Dünyanın en iyi ilk 4 takımı arasına girerek yarı final oynayacak olan millilerimiz, yine göğsümüzü gururla kabarttılar. Kendilerini yürekten kutluyor, tüm ülke olarak başarımız anlamına gelen başarılarının devamını diliyorum.'' 
     
     Yaşar Okuyan 

     Çalışma ve Sosyal Güvenlik Bakanı Yaşar Okuyan, Türk halkına büyük sevinç yaşatan milli futbol takımını tebrik ettiğini bildirdi. 
     Okuyan, A Milli Futbol Takımı'nın yarı finale çıkması dolayısıyla Devlet Bakanı Fikret Ünlü, Futbol Federasyonu Başkanı Haluk Ulusoy ve Milli Takım Teknik Direktörü Şenol Güneş'e bir kutlama telgrafı gönderdi. 
     Okuyan'ın telgrafı şöyle 
     ''48 yıl aradan sonra 2002 Dünya Kupası elemelerinde bir ilki daha gerçekleştirip, Senegal milli takımını 1-0 yenerek yarı finale yükselme başarısını göstermeniz dolayısıyla A milli futbol takımımızı kutluyorum. 
     Kazandığınız bu başarıyla tüm halkımıza büyük bir sevinç yaşatan sizi ve şahsınızda Türk milli futbol takımımızı bir kez daha tebrik ediyor, yarı finalde başarılarınızın devamını diliyorum.'' 
     
     Mustafa Taşar 

     Turizm Bakanı Mustafa Taşar, ''Tarihe altın harflerle adını yazdırmak için emin adımlarla ilerleyen milli takımımızı kutluyorum'' dedi. 
     Taşar, A Milli Futbol Takımı'nın yarı finale çıkması dolayısıyla bir mesaj yayınladı. 
     Mustafa Taşar, Dünya Kupası Çeyrek Finali'nde, Senegal milli takımını 1-0'lık bir skorla yenen ve yarı finale geçme başarısını gösteren A Milli Futbol Takımı'nın Brezilya karşısındada aynı başarıyı göstereceğine inandığını bildirdi. Taşar'ın mesajı şöyle 
     ''Tarihe altın harflerle adını yazdırmak için emin adımlarla ilerleyen A milli futbol takımımızı, almış olduğu galibiyetten dolayı yürekten kutluyorum. 
     Senegal karşısında aldıkları galibiyetle dünyanın ilk 4 takımı arasına girmeyi başararak Türkiye'yi sevince boğan ve Türkiye adını tüm dünyaya duyurarak aynı zamanda tanıtımımıza da katkı sağlayan milli takımımıza teşekkür ediyorum. Milli Takımlar Teknik Direktörü Şenol Güneş'i milli takım oyuncularımızı ve bütün emeği geçenleri kutluyorum. 
     Brezilya milli takımıyla oynayacağımız yarı final karşılaşmasında da aynı başarıya göstereceğine inandığım A Milli Futbol Takımımıza şimdiden başarılar diliyorum.'' 
     
     Deniz Baykal 

     CHP Genel Başkanı Deniz Baykal, Milli Takımın Dünya Kupası'nda yarı finale yükselmesi dolayısıyla Futbol Federasyonu Başkanı Haluk Ulusoy ile Teknik Direktör Şenol Güneş'e birer kutlama mesajı gönderdi. 
     Baykal, mesajında, Milli Takım'ın üstün başarı göstererek Dünya Kupası karşılaşmalarında yarı finale yükselmesinden büyük sevinç duyduğunu kaydetti. Baykal, ''Türk Ulusu'nu gururlandıran bu başarının yarı finalde de devam etmesini diliyor, bu başarıya imza atan çok değerli futbolcularımızı ve teknik heyetimizi sizlerin şahsında kutluyor, sevgiler, saygılar sunuyorum'' dedi. 
     
     Süleyman Demirel 

     9. Cumhurbaşkanı Süleyman Demirel, 
     Türk milli takımının Dünya Kupası'nda yarı finale kalması dolayısıyla Spordan Sorumlu Devlet Bakanı Fikret Ünlü, Gençlik ve Spor Genel Müdürü Kemal Mutlu ve Futbol Federasyonu Başkanı Haluk Ulusoy'u kutladı. 
     Demirel, mesajında, Dünya Kupası finallerinde Senegal'i yenerek yarı finale yükselen milli futbol takımının bu tarihi zaferinin, herkesi gururlandırdığını belirtti. Demirel, şunları kaydetti 
     ''Türk futbolunda çağ atlama denebilecek bu kıvanç verici başarının mimarları başta Milli Takımımız olmak üzere, teknik kadroyu ve yöneticileri içtenlikle kutluyorum. 
     Türk futbolunun dünyaya açılmasında çok önemli bir aşama kateden sporcularımızla ne kadar övünsek azdır. Takdir duygularıyla hepsinin gözlerinden öpüyorum.'' 
     





</TEXT>
</DOC>
