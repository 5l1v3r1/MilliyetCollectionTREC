<DOC>
<DOCNO> 54506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/28/son/sondun02.html </URL>
<DATE> 2001/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Savunma Bakanı "Taliban ve El Kaide liderleri bombalandı" 
</HEADLINE>
<TEXT>

     ABD Savunma Bakanı Donald Rumsfeld, Amerikan uçaklarının Kandahar'ın güneydoğusunda bulunan Taliban ve El Kaide örgütü liderlerinin bulunduğunun sanıldığı bir yeri bombaladığını bildirdi. 
     Rumsfeld, Florida'daki Tampa'dan Washington'a dönerken uçakta yaptığı açıklamada, hedef alınan bu yerde bulunduğu sanılan liderlerin isimlerini bilmediğini, ancak bu kişilerin ''önemli'' liderler olduğunu açıkladı. 
     Rumsfeld, bombalanan bölgenin, bu liderlerin sık sık bulunduğu bir bölge olduğunu belirtti. 
     Rumsfeld, bombardımanı Tampa'daki MacDill hava üssünde bulunan Amerkan merkez komutanlığında, video bağlantısı sayesinde izlediğini ve bombalanan yerin Taliban ve El Kaide'ye ait olduğunu kaydetti. 
     Öte yandan, İngiltere'nin, Kabil'in kuzeyindeki stratejik Bagram Havaalanı'nın korunması ve güvenliğinin sağlanması amacıyla 40 kadar deniz komandosunu Afganistan'a gönderdiği bildirildi. 
     The Times'in haberinde, deniz komandolarının, İngiliz özel SBS askerlerinden bu görevi devralacakları, SBS birliklerinin ise Afganistan'da, kapasitelerine daha uygun başka görevler üstlenecekleri belirtildi. 
     






</TEXT>
</DOC>
