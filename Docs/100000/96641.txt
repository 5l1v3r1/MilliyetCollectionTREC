<DOC>
<DOCNO> 96641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/18/son/sontur26.html </URL>
<DATE> 2002/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan seçim sözünü duyunca "çark etti"... 
</HEADLINE>
<TEXT>

     SP Genel Başkanı Recai Kutan, "Yenisi görülmeden mevcut hükümet düşürülmemeli" açıklamasından 24 saat geçmeden çark ederek, hükümeti düşürmek için gensoru verme kararı aldıklarını bildirdi. 
     Recai Kutan, SP Milletvekilleri toplantısının ardından yaptığı açıklamada hükümetin siyasi ve sayısal meşruiyetini kaybettiğini belirtti. Kutan, toplantıda hükümeti düşürmek için gensoru verme kararı aldıklarını bildirerek şunları söyledi 
     "Hükümeti düşürmek üzere yarın gensoru önergesi veriyoruz. Gensoru önergesinin görüşülmek üzere Meclis Başkanlığı'ndan Anayasa'nın 93'üncü maddesine göre Meclis'i toplantıya çağırmasını bekliyoruz. Eğer Meclis'i toplantıya çağırmazsa Meclis'in 25 Temmuz'da toplanması için imza toplayacağız. Meşruiyetini kaybeten hükümetle seçimlere gidilmemelidir. Türkiye önce bu hükümetten kurtulmalıdır. Ve yine bir seçim hükümetiyle, Siyasi Partiler Yasası ve Seçim Yasası değiştirilerek seçim yapılmalı. Biz SP olarak yarından itibaren seçim hükümeti için temaslara başlıyoruz" 
     





</TEXT>
</DOC>
