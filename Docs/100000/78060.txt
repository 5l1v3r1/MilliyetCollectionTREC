<DOC>
<DOCNO> 78060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/12/son/sontur16.html </URL>
<DATE> 2002/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
TRT için 10 ayda 5 bin torpil isteği geldi... 
</HEADLINE>
<TEXT>

     Devlet Bakanı Yılmaz Karakoyunlu, göreve geldiği 10 aylık süre içinde muhtelif siyasi kadrolardan TRT için 5 bini aşkın tayin talebi aldığını açıkladı. 
     Karakoyunlu, AK Parti Samsun Milletvekili Musa Uzunkaya'nın soru önergesine verdiği yanıtta, TRT'nin bakanlığına bağlı değil, ilgili kuruluş olduğunu hatırlatarak, ''Göreve geldiğim 10 aylık süre içerisinde muhtelif siyasi kadrolarca 5 bini aşkın tayin talebi tarafıma iletilmiştir'' dedi. 
     Bakanlığının bilgisi ve referansı dahilinde TRT'ye sadece bir kişinin açıktan atama yoluyla göreve başlatıldığını bildiren Karakoyunlu, diğer atama ve nakillerin TRT Genel Müdürlüğü tarafından yapıldığını kaydetti. 
     Karakoyunlu, TRT'de halen 8 bin personelin görev yaptığını kaydederek, kurumda ses ve saz sanatçısı olarak program yapan personelin, kadro karşılığı sözleşmeli personel ve işçi sayılmayan sözleşmeli personel statüsünde bulunduklarını ifade etti. 
     
     STÜDYOLAR 
     Karakoyunlu, SP Konya Milletvekili Lütfi Yalman'ın TRT Stüdyoları ile ilgili soru önergesine verdiği yanıtta da TRT'nin 10 yıldan beri stüdyolarını kendi mühendis ve teknisyenleri ile projelendirdiğini bildirdi. 
     Bakan Karakoyunlu, yanıtında, 1995 yılından bu yana kurulan stüdyolara da yer verdi. Buna göre, Hatay, Trabzon, Çukurova ve İzmir'de radyo stüdyoları, Diyarbakır, Ankara 3 tane , İstanbul 2 tane ve İzmir'de televizyon stüdyosu kuruldu. 
     





</TEXT>
</DOC>
