<DOC>
<DOCNO> 73609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/son/soneko06.html </URL>
<DATE> 2002/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Morgan Stanley ''Türk ekonomisinin görünümü pozitif'' 
</HEADLINE>
<TEXT>

     Amerikan Morgan Stanley firmasının, Avrupa'da gelişmekte olan piyasalardan sorumlu ekonomisti Riccardo Barbieri, Türkiye'nin ekonomik görünümünün artan şekilde pozitif olduğunu belirterek, ekonomik reformların uygulanmasının önemini vurguladı. 
     Washington'da düzenlenen Amerikan Türk Konseyi'nin ATC 21'inci konferansında ''Bankacılık ve Finans'' konulu panelde konuşan Barbieri, ''Arjantin'de yaşananların Türkiye'de olmasını beklemiyoruz. 
     Artık daha iyimser hissediyoruz. Para politikalarına ilişkin reformlarda Türkiye çok cesaret verici adımlar attı'' dedi. 
     Barbieri, Türk ekonomisi için kilit önem taşıyan konunun, reformları kabul etmekten çok bunları uygulamada hayata geçirmek olduğunu söyledi. Yabancı yatırımları çekmenin önemine işaret eden Barbieri, ''herkesin üzerinde anlaştığı şey, Türkiye'nin ekonomik görünümünün daha pozitif olduğu yönünde. Türk Lirası'na yatırım yapanlar bu yıl kazanacak. Bu yıl yüzde 35 olan enflasyon hedefine ulaşılabilir mi Evet. Kısa dönemde belki belirsizlikler yaşanacak ancak uzun vadede iyimserlik var'' diye konuştu. 
     
     "Doğrudan yabancı yatırım oranı düşük" 

     Raymond James kuruluşu uzmanlarından Terry Bedford ise paneldeki konuşmasında, Türkiye'ye gelen doğrudan yabancı yatırım oranının çok düşük olduğuna dikkati çekerek, bu konudaki açığın kapatılması için tavsiyelerde bulundu. Bedford, geçen yıl yapılan Mckinsey gelişen piyasa yatırımcı araştırma anketine göre, yabancı yatırımcıların en çok önemsediği konunun, yüzde 94 ile yatırım alanındaki yasal hakların uygulanabilirliği olduğunu söyledi. 
     Terry Bedford'a göre, yatırımcılar, ekonomik yönetimin kalitesine yüzde 90, yolsuzluk oranına yüzde 71, bağımsız yargı ve yasal sisteme yüzde 71 önem veriyor. 
     Bedford, Türkiye'nin Anglosakson modern düzenlemeleri devreye sokarak, örneğin yabancı yatırımlar konusunda eğitimli, deneyimli, elit yargıçlardan oluşan bir grup oluşturabileceğini söyledi. 
     Bu yargıçların, batı ülkelerinde uluslararası yatırım ihtilaflarının nasıl çözüldüğü konusunda eğitim görebileceğini belirten Bedford, ''Türkiye'nin büyük avantajları var bunu kullanmak lazım'' dedi. 
     






</TEXT>
</DOC>
