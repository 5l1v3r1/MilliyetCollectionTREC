<DOC>
<DOCNO> 62772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/17/son/soneko06.html </URL>
<DATE> 2002/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'tan Arjantin'e koşullu destek... 
</HEADLINE>
<TEXT>

     ABD Başkanı George Bush, ''sağlam ve sürdürülebilir bir ekonomik program hazırladığı takdirde'' ülkesinin Arjantin'e destek vereceğini söyledi. 
     Başkan Bush, dün Amerika Devletleri Örgütü'nde OAS yaptığı konuşmada ''Dost ve müttefik Arjantin'in ve onun muhteşem halkının karşı karşıya bulunduğu güçlüklerden dolayı derin kaygı duyuyoruz'' dedi. 
     Bush, ''Arjantin sağlam ve sürdürebilir bir ekonomik plan benimsediğinde, uluslararası mali kuruluşların bu ülkeye yardım etmesi için destek vereceğiz. Böyle bir yardım büyüme ve refahın yeniden tesisini sağlayarak krizin Arjantin halkının yaşamı üzerindeki etkisini yumuşatacaktır'' şeklinde konuştu. 
     ABD Başkanı, Arjantin ve güney yarıküredeki diğer ülkelerin piyasa reformlarından vazgeçmemeleri gerektiğini söyleyerek, ''reformlardan geri dönmenin yalnızca daha fazla sıkıntıya yol açacağını, yarım yamalak önlemlerin ıstırabı azaltmayıp daha da uzamasına yol açacağını'' iddia etti. 
     Bush'un bu sözleri istihdamı artırmak ve durgunluğu aşmak için korumacı önlemler almayı düşünen Arjantin'in yeni yönetimine gönderilmiş bir mesaj olarak değerlendiriliyor. 
     






</TEXT>
</DOC>
