<DOC>
<DOCNO> 87386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/01/son/sondun24.html </URL>
<DATE> 2002/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times "FBI Direktörü 11 Eylül öncesi uyarılmıştı" 
</HEADLINE>
<TEXT>

     FBI ajanlarınca hazırlanan gizli bir raporun, 11 Eylül öncesinde FBI direktörünü, Ortadoğu'dan kaynaklanan terör tehditleri konusunda uyardığı bildirildi. 
     New York Times gazetesinin haberinde, raporda FBI'ın, bu tehdide karşı koyacak kaynaklara sahip olmadığının belirtildiği de vurgulandı. 
     Yüksek düzeyli hükümet kaynaklarına dayanan gazete, raporda, FBI ofislerinin, El Kaide'den kaynaklanan tehditle baş etmek ve gerekli değerlendirmeleri yapabilmek için yeterli personelden yoksun olduğunun kaydedildiğini de yazdı. 
     Haberde, Adalet Bakanlığı'nın, terörle mücadele amacıyla ek harcama yapılması yolundaki bir talebi reddettiğine de dikkat çekildi. 
     Adalet Bakanı John Ashcroft, 10 Eylül'de terörle mücadele için bütçeye 58 milyon dolar ek ödenek konulmasını reddetmişti. Ashcroft'un bu rapordan haberi olmadığı bildirildi. 
     Amerikan hükümeti, New York ve Washington'a yönelik 11 Eylül saldırılarının El Kaide tarafından yapıldığına inanıyor. 
     Gazetenin haberinde, El Kaide'nin tehlikeli bir örgüt olduğu ve Afrika'daki Amerikan elçiliklerine yönelik bombalı saldırıların arkasında bulunduğuna dair bilgilerin ABD yönetimine ulaşmasına rağmen, olanak yetersizliğinden bu bilgilerin devamının araştırılamadığı da belirtildi. 
     





</TEXT>
</DOC>
