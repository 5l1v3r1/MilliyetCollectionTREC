<DOC>
<DOCNO> 89311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/12/ekonomi/eko01.html </URL>
<DATE> 2002/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Birleştiler, onay bekliyorlar 
</HEADLINE>
<TEXT>

Çukurova Grubu, Pamukbank’ı Yapı ve Kredi Bankası ile birleştirdiğini dün borsaya yaptığı açıklama ile duyurdu. Grup, şimdi Bankacılık Düzenleme ve Denetleme Kurumu’nun birleşmeye onay vermesini bekleyecek 
     EKONOMİ SERVİSİ 

     Çukurova Grubu, iki bankası Yapı ve Kredi Bankası ile Pamukbank’ı birleştireceğini dün açıkladı. Bankalara sermaye desteği operasyonundan önce gündeme gelen ve uzun süredir açıklanması beklenen karar, iki bankanın önceki gün yapılan yönetim kurullarında alındı. 
     Borsaya yapılan açıklamada Pamukbank’ın Yapı ve Kredi ile birleştirilmesi için Bankacılık Düzenleme ve Denetleme Kurumu’ndan BDDK izin almak için başvuruda bulunulduğu bildirildi. Birleşme kararının Türk bankacılık sistemindeki gelişmelerin ışığında alındığı ve birleşme ile ilgili açıklamaların BDDK’nın onayından sonra yapılacağı belirtildi. 
     
     Tüm borç ve alacak devroldu 
     Yapı ve Kredi, açıklamasında banka yönetim kurulunun Pamukbank’ın her türlü hak, alacak, borç ve yükümlülükleriyle ve tüzel kişiliği sona ermek suretiyle devralınmasını kararlaştırdığını kaydetti. Birleşme, 30 Haziran 2002 bilançoları esas alınarak gerçekleştirilecek. 
     Birleşme ile Türkiye’nin en büyük özel bankası doğacak. Pamukbank’ı bünyesine alacak olan Yapı Kredi, Ziraat’in ardından Türkiye’nin ikinci büyük bankası olacak. İki bankanın toplam aktifleri 30 Eylül 2001 itibariyle 21 katrilyon 893 trilyona ulaşıyor. 
     Bu rakam, Ziraat Bankası’nın 27 katrilyon 365 trilyonluk aktif büyüklüğünden sonra ikinci büyük rakam. Sektörde ilk birleşmeyi geçen yıl Garanti ile Osmanlı Bankası’nı birleştiren Doğuş Grubu yapmıştı. Garanti, 15.8 katrilyon liralık aktif büyüklükle Türkiye’nin en büyük özel bankası olmuştu. 
     
21 katrilyonluk aktif büyüklükle Ziraat'tan sonra ikinci büyük banka Milyar TL Yapı Kredi Pamukbank Toplam Aktif büyüklük 13,241,294 8,652,470 21,893,764 Özkaynak 1,451,603 870,466 2,322,069 Mevduat 9,311,869 6,618,801 15,930,670 Krediler 5,279,323 5,297,818 10,577,141      
     
Sektör payları Toplam aktif 7.8 5.1 12 Toplam krediler 10.9 10.9 21.8 Toplam 8.2 5.9 14,1 Personel 9.858 5.425 15.283 Şube sayısı 419 197 616 Kuruluş tarihi 1944 1955 -      
     
Hisseleri yüzde 11.94 değer kaybetti      Türkiye’nin ilk özel bankası Yapı Kredi ile Pamukbank’ın birleşmesi borsada olumsuz algılandı. Birleşmenin ardından yabancı yatırımcıların tedirgin oldukları ve satışa yöneldikleri öğrenildi. 
     Sabah açılışta işlemleri durdurulan ve daha sonra yeniden işleme açılan Yapı Kredi hisseleri, ilk dakikalarda gelen yoğun satışlarla tabana çakıldı. Pazartesi günü 3.350 liradan kapanan ve dün bir ara 2.800 liraya kadar inen hisseler, gün sonunda 2.950 liradan kapanırken yüzde 11.94’lük düşüş yaşadı ve borsanın en çok değer kaybeden hissesi oldu. Yapı Kredi hisseleri aynı zamanda 41.8 trilyon lira ile en çok işlem gören hisseler oldu. Yapı Kredi’nin İMKB - 100 Endeki içindeki payı yüzde 8.6 düzeyinde bulunuyor. Hisselerin yılbaşından bu yana dolar bazındaki değer kaybı yüzde 36’ya ulaştı. 
     
     İki günlük kayıp 451 trilyon 
     Yapı Kredi hisselerinin son iki günde yüzde 17 değer kaybetmesinden sonra bankanın piyasa değeri de 451 trilyon lira düşerek 2.2 katrilyon liraya geriledi. Banka iştiraklerinden Turkcell’in hisseleri dün yüzde 4.94, Yapı Kredi Sigorta’nın yüzde 3.92, Yapı Kredi Koray’ın yüzde 1.89 değer kaybetti. 
     
Birleşmeyi Milliyet daha önce yazmıştı      Milliyet, Çukurova Grubu’nun iki bankasını birleştireceğini 17 Ekim 2001 tarihinde yaptığı haberle okurlarına duyurmuştu. 
     Grubun bankacılık sektöründe yaşanan gelişmeleri göz önünde tutarak iki bankasını birleştireceği veya yabancı ortaklık yapacağı okurlara duyurulmuştu. 
     Ancak Yapı Kredi ve Pamukbank’ın birleşme hazırlığı içinde bulunduğunu banka yönetimleri düne kadar borsaya yaptıkları açıklamalar ile teyit etmemişlerdi. Fakat Yapı Kredi ve Pamukbank yetkilileri bankacılık sektöründe yaşanan gelişmelere ilişkin yaptıkları değerlendirmelerde iki bankanın birleşeceği yönünde mesajlar da veriyorlardı. 
     
PERDE ARKASI      BDDK’da birleşme toplantısı yapıldı 
     Yapı ve Kredi Bankası ile Pamukbank birleşti. Bu birleşme sürpriz mi Bize göre hayır. Aylardır gündemde olan hatta iki kere de Milliyet Ekonomi sayfalarında yer alan ve yalanlanan birleşme haberleri herkes tarafından konuşuluyordu. 
     Zaten her iki banka da başta altyapıları olmak üzere kimi hizmetlerini tek elden yürütmeye başlamıştı. 2000 yılı başlarından itibaren Mc Kinsey’in danışmanlığında Çukurova Grubu’nun bankacılık alanının geleceği de planlanmaya başlamıştı. Yani grup her türlü ihtimali göz önüne alarak hazırlanıyordu. 
     Ancak Ankara’daki bürokrat ve bankacılık çevrelerinden yansıyan bilgilere göre Çukurova Grubu son dakikaya kadar iki bankasının birleşmesini arzu etmedi. 
     
     Çukurova’nın alacakları 
     En son geçtiğimiz cuma günü Bankacılık Düzenleme ve Denetleme Kurulu’nun yaptığı toplantıda, gruba Pamukbank’la ilglii durumun netleşmesi çağrısı yapıldı. Çukurova Grubu bu çağrıyı Yapı Kredi ile Pamukbank’ın birleşme kararını borsaya dolayısıyla kamuoyuna açıklayarak yanıtladı. BDDK’nın, birleşme kararının kamuoyuna açıklanma şeklini doğru bulmadığı ve dün bu konuyu uzun toplantılarla tartıştığı bildiriliyor. Öte yandan Çukurova Grubu’nun da Hazine’den üzerinde tam olarak anlaşamadığı alacakları var. Alacaklar Emlak Bankası döneminden kaynaklanan bir arsa probleminin parasıyla Fiskobirlik parası. Yapı Kredi, Hazine’den alacağı paranın 1 katrilyon lira olduğunu belirtirken, karşı taraf bu paranın daha düşük olduğunu ileri sürüyor. 
     
Yabancılar birleşme haberinden telaşlandı      Yapı ve Kredi Bankası’nın yüzde 42’si halka açık. Halka açık kısmın yüzde 75’inden fazlası yabancı bankalar adına saklamada bulunuyor. Takasbank verilerine göre, Yapı ve Kredi Bankası’nın halka açık hisselerinin yüzde 38.86’sı The Chase Manhattan Bank, yüzde 26.69’u Citibank yabancı ve yüzde 9.33’u Osmanlı Bankası yabancı adına kayıtlı bulunuyor. Dün Yapı Kredi Bankası’nın üst düzey yetkililerini arayan yabancı yatırımcılar birleşmeyle ilgili olarak çeşitli sorular yönelttiler. Bu sorulardan en önemli iki tanesi şuydu 
     1- Bu birleşmeyle bizim hisselerimiz erir mi 2- Bizim ek bir sermaye koymamıza gerek var mı Yapı Kredi’nin üst düzey yöneticileri yabancıların bu telaşını giderecek yanıtlar verdiler. 
     3 yılda 225 milyon dolar tasarruf sağlanacak 
     Yapı ve Kredi Bankası’nın dün açıklanan Pamukbank birleşmesiyle yatırımlar açısından üç yıl içinde 200 - 225 milyon dolar dolayında tasarruf sağlanması bekleniyor. Banka kaynaklarından edinilen bilgiye göre marjlarda ise üç yıl içinde yüzde 10 - 15 iyileşme bekleniyor. Halen Yapı ve Kredi Bankası’nın operasyonel kapasitesinin yüzde 65’ini kullandığını ve Gebze’deki 7 milyon müşteriye hizmet verme kapasitesi olan merkezin 4.5 milyon müşteriye hizmet verdiğini belirten banka yetkilileri, birleşme ile atıl kaynakların kullanılacağını söylediler. 
     Personel sayısının üç yıl içinde yüzde 10 - 15 dolayında azalabileceğini ve şu anda iki bankanın toplam 600’ün üzerinde olan şube ve bağlı büro sayısının bu süre içinde 570 dolayına gerileyebileceği ifade ediliyor. 
     
1500 kişi çıkacak, 75 şube kapatılacak      Yapı Kredi’nin Gebze’deki operasyon merkezi 7 milyon müşteriye hizmet verebilecek kapasitede. Şu anda bu kapasitenin yüzde 65’i kullanılıyor. Birleşmeyle birlikte buranın daha aktif bir şekilde kullanılması sağlanacak. İki bankanın toplam personeli 15 bin 250 kişi. Bunların yüzde 10’u işini kaybedecek. Yine iki bankanın toplam 650 şubesinden 75 tanesi kapatılacak. Yapı Kredi yeni stratejisinde, kendisinin genç, atak, şehirli imajıyla, Pamukbank’ın KOBİ’leri kucaklayan performansını bir potada eritmeye çalışacak. Ve yeni şubeler özellikle Anadolu’da gelişme potansiyeli olan yerlerde açılacak. 
     Banka kaynaklarından alınan bilgiye göre, bankanın genç ve başarılı genel müdürü Naci Sığın birleşmenin tamamlanmasından sonra görevinde kalıp kalmayacağı konusunda kararsız. Yaklaşık 3 ay sürmesi beklenen birleşme ile ilgili prosedürün ardından Sığın’ın nasıl hareket edeceğine karar vereceği bildiriliyor. Ancak yönetim Sığın’ın kalmasını istiyor. 
     



 EKONOMİ 













</TEXT>
</DOC>
