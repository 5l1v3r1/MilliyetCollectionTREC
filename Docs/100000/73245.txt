<DOC>
<DOCNO> 73245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/18/son/sondun28.html </URL>
<DATE> 2002/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
NATO'ya üye olmak isteyen 9 ülke imtihanda 
</HEADLINE>
<TEXT>

     NATO'ya üye olmak için adaylıklarını resmen koyan 9 ülkenin temsilcileri, Brüksel'de, ''İttifak'a katılım için neler yaptıklarını'' anlatıyorlar. 
     NATO'nun yeni üyeler alarak genişlemesine ilişkin karar, bu yıl Kasım ayında yapılacak Prag Zirvesi'nde alınacak. 
     Orta ve doğu Avrupa'nın 9 ülkesi, Arnavutluk, Estonya, Letonya, Litvanya, Makedonya, Romanya, Bulgaristan, Slovakya ve Slovenya, NATO'ya adaylıklarını resmen açıklamış bulunuyorlar. 
     NATO, son genişleme hareketini 1999 yılında, Polonya, Macaristan ve Çek Cumhuriyeti'ni bünyesine alarak yapmıştı. 
     Yeni genişleme hareketi konusunda ilk görüşmeler, Mayıs ayında İzlanda'nın başkenti Reykjavik'te dışişleri bakanları düzeyinde biraraya gelecek olan NATO Konseyi'nde yapılacak. Somut kararlar ise 21-22 Kasım'da Prag Zirvesi'nde, 19 üye ülkenin devlet ve hükümet başkanları tarafından verilecek. 
     
     İmtihan 
     Aday ülkelerin temsilcileri, bugünden itibaren, üye ülkelerin daimi temsilcilerinden oluşan NATO Konseyi önünde, İttifak'a katılım için attıkları adımları ve çabalarını anlatacaklar. 
     NATO, AB'nin aksine, adaylara, uymak zorunda oldukları somut ''kriterler'' göstermiyor. 
     Letonya Başbakanı Andris Berzin, bugün NATO Konseyi'ne, ülkesinin tam üyelik için yaptıklarını anlattı. 
     Makedonya ve Slovenya da, bu hafta aynı yönde bilgileri İttifak'a aktaracaklar. Diğer adaylar, Nisan sonuna kadar, Brüksel'e başbakan veya bakan düzeyinde temsilcilerini göndererek, bu ''imtihandan'' geçecekler. 
     Adayların Brüksel ziyaretlerinden sonra, bir uzmanlar heyeti, 14-15 Mayıs'ta İzlanda'nın başkenti Reykjavik'teki Dışişleri Bakanları 
     Konseyi'ne sunulacak olan bilgi ve değerlendirme raporunu hazırlayacak. 
     NATO kaynakları, İttifak'a katılımda en geride kalan Arnavutluk ve Makedonya dışında, diğer adayların eşit şansa sahip olduklarını, kaç adayın NATO'ya alınacağının henüz bilinmediğini, bu konudaki kararı en ''ağırlıklı'' etkileyecek yaklaşımın ABD'den geleceğini ifade ettiler. 
     






</TEXT>
</DOC>
