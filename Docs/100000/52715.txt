<DOC>
<DOCNO> 52715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/17/guncel/gun06.html </URL>
<DATE> 2001/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Çılgın İngiliz, Taşar’a sulandı 
</HEADLINE>
<TEXT>
Beraber olalım’ 
Uçakta kendisiyle sohbet eden turistin sözleri, Turizm Bakanı’nı utandırdı... 
     HAKAN ŞANLITÜRK Ankara 

     Turizm Bakanı Mustafa Taşar, Dünya Turizm Fuarı nedeniyle gittiği Londra'dan dönüşte uçakta sürprizle karşılaştı. Türkiye'ye tatile gelen dört İngiliz kız, bakan olduğunu öğrendikleri Taşar'a sevgi gösterilerinde bulunurken, Claire isimli İngiliz turist, Taşar'a "Beraber olalım" teklifi yaptı. 
     Sürpriz gelişme dünkü THY'nin Londra - İstanbul seferini yapan tarifeli uçağında yaşandı. Beraberindeki heyetle birlikte uçağa binen Bakan Taşar, dönüş yolunda business class'taki koltuğundan kalkarak, uçaktaki vatandaşlar ve gazetecilerle sohbet etmeye başladı. Uçağın orta sıralarındaki koltuklarda oturan dört İngiliz, Taşar'ın kim olduğunu merak ederek, yanındakilere sordu. 
     
     Tercüman aracılığıyla sohbet 
     Taşar'ın Turizm Bakanı olduğunu öğrenen İngilizler, önce buna inanamadıklarını ifade ettiler. Ardından da bakanla tercüman aracılığıyla sohbete başladılar. Neşeli ve çılgın yapılarıyla dikkat çeken İngilizler, alkolün de etkisiyle bakana oldukça sıcak davrandılar. Justine, Leanni, Lisa isimli arkadaşlarıyla Marmaris'e tatile giden Claire, Bakan Taşar'a soğuk terler dökmesine neden olan "Beraber olalım" teklifi yapınca uçakta kahkaha sesleri yükseldi. 
     Yüzü kızaran Taşar, tebessüm ederek şaşkınlığını gizlemeye çalışırken, daha fazla zor durumda kalmamak için İngiliz kızların yanından ayrıldı. 
     



 GÜNCEL 





















</TEXT>
</DOC>
