<DOC>
<DOCNO> 94240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/07/yazar/altan.html </URL>
<DATE> 2002/07/07/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Armut dersem çık elma dersem çıkma... 
</HEADLINE>
<TEXT>

     Adamın biri, iyice hastalanıp yataklara düşmüş. Yakınları, biraz ötede duran siyasetçiliğe soyunmuş eski bir doktoru çağırmışlar. 
     Eski doktor gelir gelmez hastaya şöyle bir bakmış ve hemen çıkıp başına oturmaya kalkmış. 
     Hastanın yakınları 
     - Aman ne yapıyorsunuz doktor, diye doktoru elinden kolundan tutup aşağı indirmeye çalışmışlar. 
     Doktor 
     - Başka türlü kurtaramam, mutlaka başına oturmam gerek muhalefetiniz hastanın canına mal olacak, diye diretiyormuş. 
     İtiş kakış arasında, eski doktorun tepesi atmış 
     - Buraya bakın, demiş çok daha önemli yeni bir tedavi metodu bu. Ben de, siyasete atıldıktan sonra öğrendim. Görmüyor musunuz, Türkiye'yi kurtarmak için de, çıktık başında oturuyoruz. 
     
     AB üyeliğine karşı olan "statükocu"lar Batı emperyalizminin, bağımsız Türkiye'yi bölüp parçalamak istediğini iddia ederler. 
     Nedense "emperyalizm"in de tanımlanması pek yapılmamıştır bizde. 
     "Emperyalizm" sömürü demek değildir, "engelleme" demektir. 
     19. yüzyılın ortalarındaki değerlendirmelere göre, yeni teknolojik yatırımlar rantabl olmadığı için, belirli bir noktadan sonra kendini geliştiremeyen "kapitalizm" geri kalmış ülkelerin kalkınmasını sürekli engeller. Sürekli engeller ki, ülkeler gelişmesin ve dışarıda üretilen malların alımını sürdürsün. 
     Mevcut düzene sımsıkı yapışmış görünen "statükocu"lar Batı emperyalizmine karşı çıkarken, - bilerek, bilmeyerek - Kopenhag kriterlerinin Türkiye'nin gelişmesini engelleyeceğini iddia etmektedirler. Çünkü belirttiğimiz gibi, "engelleme" demektir "emperyalizm"... 
     Oysa, bağımsız görünümlü azgelişmiş "ulus - devlet" modellerinin kalkınmasını engelleyenler yani "emperyalizm" uygulamasının ta kendisi olanlar silah fabrikatörleriyle, silah satıcılarıdır. 
     Bağımsız görünümlü azgelişmiş "ulus - devlet" modelleri, yılda 500 milyar dolarlık silah aldıklarından, kalkınmaları için gerekli yatırımları içeride yapamamaktadırlar... 
     Bu arada Türkiye de, silah alımlarında dünya 4'üncüsüdür. 
     Ve Türkiye AB üyesi olduğunda, ister istemez savunmaya ve silah alımlarına harcanan paralarda bir azalma olacaktır. Silah endüstrisinin emperyalizmi yıkılacaktır. 
     Yani efendim, emperyalizme karşı çıktıklarını iddia eden "statükocu"lar bilerek, bilmeyerek emperyalizmi savunmaktadırlar... 
     Bu arada 21. yüzyıl teknolojisiyle küresel bir üretime yönelmiş "değişimci"lerin öncülerinden Rahmi Koç 
     - AB tek alternatif, demiş. 
     Nedense tuhaf bir çağrışımla, Osman Nihat'ın ünlü şarkısını hatırladık birden 
     "Bir ihtimal daha var, o da ölmek mi dersin"... 
     
     Bizde siyasal parti sayısı 60'ı geçmiş... 
     Aç tavuğun kendini arpa ambarında sanması gibi, şimdi kimbilir kaç meçhul parti lideri kendini başbakan, hatta cumhurbaşkanı olmuş görmenin sanal cezbesi içindedir... 
     Kadının biri, kadın - doğum doktoruna gitmiş. 
     - Doktor, demiş sık sık hamile kalıyorum, ne yapayım .. 
     Doktor 
     - Bir bardak soğuk limonata için, demiş. 
     - Cinsel temastan önce mi, sonra mı 
     - Ne önce, ne sonra yerine... 
     Meçhul parti liderlerine de aynı öneride bulunulabilir. Hayal ettikleri koltuklara oturamadıklarında, hemen gidip bir bardak soğuk limonata içerler... 
     Koltukların yerine... 
     
     







Armut dersem çık elma dersem çıkma... 


Nankör Kedi... 


Ecevitler’in kararı 


Hey siyasetin baş oyuncuları, körleştiniz mi 


Ecevit’e bir rakı 


Yurtdışına gitmek iyi ve güzel de... 


Konuşan saçlar, imajlar... 


Kıssadan hisse 


Özkan, Ecevit, Derviş 


Prof. Ayata Aile içi çoktan patladı’ 


Güneş’li havalar 


Onarım mutlaka yapılacak 


Cahiller ve eyyamcılar halkımızı kandırıyor 


Hanım Ağa 


Bakü - Ceyhan su yüzüne çıkıyor 


</TEXT>
</DOC>
