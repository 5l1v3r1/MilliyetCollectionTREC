<DOC>
<DOCNO> 83334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/son/sontur25.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Özürlüler 1 gün askerlik yaptı, terhis edildi... 
</HEADLINE>
<TEXT>

     Jandarma Genel Komutanlığı'nın ''Özürlülere Yardım Seferberliği'' kampanyası kapsamında, İstanbul'da silah altına alınan toplam 486 özürlü, 1 günlük askerliğin ardından terhis edildi. 
     İstanbul Büyükşehir Belediyesi'nin Tophane'deki İstanbul Özürlüler Merkezi'nde sabah saatlerinde toplanan 85 özürlü, otobüslerle getirildikleri İstanbul Jandarma Bölge Komutanlığı ve İl Jandarma Alay Komutanlığı'nda silah altına alınarak üniforma giydi. 
     Burada ''yanaşık düzen'' eğitimi alan özürlüler, daha sonra düzenlenen törenle ant içtiler. 
     İstanbul Jandarma Bölge Komutanlığı Kurmay Başkanı Kurmay Kıdemli Binbaşı Cihan Büyük, törende yaptığı konuşmada, buradaki kışlaya gelen 42 gencin istemedikleri halde bir engelleri bulunduğunu belirterek, 
     şunları söyledi 
     ''Ama onların, ülkeyi bizim kadar sevecek yürekleri, ülke için bir şeyler üretecek beyinleri ve bu üretimi yapabilecek sağlam uzuvları vardır. Yeter ki, onların bu engellerini ortadan kaldırarak, hayatlarını bizim gibi devam ettirmelerini sağlayacak tedbirleri alalım. Türk toplumunun bu büyük potansiyele ihtiyacı var.'' Özürlü askerler adına konuşan Er Adem Demir de düne kadar değişik kültürde, sıcak ortamlarında değişik duygular içinde bulunduklarını dile getirerek, askerlik ortamını bilmediklerini bildirdi. 
     Bir gün dahi olsa komutanları sayesinde bu tereddütlerinin yersiz olduğunu anladıklarını anlatan Demir, şunları kaydetti 
     ''Atatürk'ün 'kışla bizde sadece harp öğrenimi yeri değil, aynı zamanda bir kültür ocağıdır, bir sanat okuludur' anlayışıyla, bize verilen eğitimi başarıyla tamamlamanın gururu ile karşınızda dimdik duruyoruz. Geçmişi şan ve şerefle dolu TSK'ya üye olmaktan büyük onur duyduk. Emeği geçen komutanlarımıza şükranlarımızı sunar, vatanın emin ellerde olduğunu bilmenizi isteriz.'' Törende daha sonra, Kurmay Kıdemli Binbaşı Cihan Büyük, ''Vatan için yaptığınız hizmetlerden dolayı teşekkür ediyor, yolunuz açık, terhisiniz hayırlı olsun'' diyerek toplam 42 özürlüye terhis belgelerini verdi. 
     Özürlülerin ailelerinin de katıldığı ve duygulu anların yaşandığı tören, resmi geçitle sona erdi. 
     
     İSTANBUL SOKAKLARINDA ASKERLİK TURU... 
     Bu arada duygularını anlatan Er İbrahim Bir, 1 günlük dahi olsa askere kabul edileceğini yaklaşık 10 gün önce öğrendiğini ifade ederek, ''Bugünü iple çektim'' dedi. 
     Bir, dün akşam arkadaşlarının 3 arabalık bir konvoy oluşturarak İstanbul sokaklarında ''En büyük asker bizim asker'' sloganlarıyla tur attıklarını belirterek, ''Sabaha kadar uyumadım. Bugün hayatımın en mutlu günü. Bize bu imkanı veren tüm komutanlarıma teşekkür ediyorum'' diye konuştu. 
     Mahmut Fındıklı adlı özürlünün babası Özgür Fındıklı da uzun zamandır çocuğunun kendisine ''Ben niçin askerlik yapamıyorum '' diye sorduğunu kaydederek, ''İçlerinde bir uhde vardı. Bir gün dahi olsa bu duyguyu yaşadılar. Herkese teşekkür ediyoruz'' dedi. 
     Bu arada, İstanbul Jandarma Bölge Komutanlığı'ndan alınan bilgiye göre, Ümraniye ve Büyükçekmece Jandarma Takım Komutanlıkları da dahil olmak üzere İstanbul'da bugün toplam 486 özürlü, 1 günlük askerliğin ardından terhis edildi. 
     





</TEXT>
</DOC>
