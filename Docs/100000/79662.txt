<DOC>
<DOCNO> 79662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/21/son/sontur14.html </URL>
<DATE> 2002/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit'in şiiri anıt oldu... 
</HEADLINE>
<TEXT>

     Başbakan Bülent Ecevit'in 1998 yılında yazdığı ''Bir Savaş Ardı Destanı'' adlı şiiri, Gelibolu Yarımadası'nda anıt oldu. 
     Gelibolu Tarihi Milli Parkı içinde bulunan Kabatepe Savaş Müzesi'nin girişindeki Simge Anıtı'nın bulunduğu granit panolara, serigrafi baskı olarak Türkçe ve İngilizce yazılan şiir anıtın açılışını, düzenlenen törenle Orman Bakanı Nami Çağan yaptı. 
     DSP Grup Başkanvekili Emrehan Halıcı, Genel Başkan Yardımcısı Tayfun İçli, Genel sekreter Yardımcısı Süleyman Yağız, çok sayıda DSP Milletvekili ile Çanakkale Valisi Süleyman Kamçı'nın katıldığı tören, şehitler için saygı duruşu ve İstiklal Marşı'nın okunmasıyla başladı. 
     Panonun açılışını yapan Orman Bakanı Nami Çağan, konuşmasında, Gelibolu Yarımadası'nın dünya harp tarihinde önemli sayfalar işgal ettiğini belirterek, şunları söyledi 
     ''Gelibolu Yarımadası, milletimizin vatan savunmasında üstün başarı gösterdiği, şehitlerimizin vatanı için seve seve kanlarını döktüğü ve kahramanlık destanlarının yazıldığı kutsal bir topraktır. 
     Bu kutsal topraklarda dünyanın dört kıtasından gelerek hayatlarının baharında ebediyete intikal eden binlerce genç, Mehmetçik ile yan yana yatmaktadır. Yüreği barış ve sevgi dolu olan Başbakanımız Bülent Ecevit'in 1988 yılında yazmış olduğu, Bir Savaş Ardı Destanı isimli şiiri, bu topraklarda yaşanan acıyı, savaşın anlamsızlığını ne güzel anlatmaktadır. Sayın Başbakan'ın şiirinde yaşadığı bu duyguları millet olarak içimizde hissetmememiz olası değildir.'' Başbakan Bülent Ecevit'in ''Bir Savaş Ardı Destanı'' adlı şiirini, mezarlıkları gezerken, mezar taşlarında yazıtlardan esinlenerek yazdığını, şiirde, mezar taşlarının üzerindeki yazılardan alıntılar bulunduğunu, bu alıntıların şiir dizeleri içinde büyük harflerle yazıldığını belirten Bakan Çağan, şiirin üç kıtasını da okuduktan sonra şu açıklamayı yaptı 
     ''Başbakanımız Sayın Bülent Ecevit'in 1988 yılında kaleme aldığı, Bir Savaş Ardı Destanı adlı şiiri, bakanlığımız tarafından granit üzerine serigrafi baskı kullanılarak pano haline getirilmiştir. Türkçe ve İngilizce olarak hazırlanan bu panolar, Kabatepe Müzesi ve Simge Anıtı'nın bulunduğu yerin sağ ve sol tarafına asılmışır. 
     Ayrıca, Milli Parklar ve Av Yaban Hayatı Genel Müdürlüğü tarafından 33 milli parkın tanıtımı için hazırlanan CD'de, Başbakan Ecevit'in şiiri kendi sesinden verilmektedir. Bu CD'de ayrıca, sanatçı Ruhi Su'nun kendi sesinden Çanakkale Destanı'nı anlatan Çanakkale İçinde Aynalı Çarşı adlı anonime de yer verilmiştir. Genel Müdürlüğümüz sadece Gelibolu Tarihi Milli Parkı'nın tanıtımının yapıldığı bir CD'yi her yıl 25 Nisan'da Anzak Çıkarması'nın yıldönümü nedeniyle bölgeye gelen yabancı turistler için satışa sunacaktır.'' Konuşmasında, Atatürk'ün ''Gelibolu Yarımadası bütünüyle bir Türk abidesidir'' sözünü hatırlatan Orman Bakanı Çağan, her karış toprağında şehit kanı olan bu tarihi alanın, savaşın vahşetini, barışın değerini gösteren bir açık hava müzesi olduğunu söyledi. 
     





</TEXT>
</DOC>
