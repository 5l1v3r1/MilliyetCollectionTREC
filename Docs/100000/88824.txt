<DOC>
<DOCNO> 88824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/09/yazar/civaoglu.html </URL>
<DATE> 2002/06/09/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Çatlak testiyle... 
</HEADLINE>
<TEXT>

     Testi çatladı... Su tutması zor. 
     Hükümetin son kullanma tarihi dolmak üzere. 
     Önceleri sorun Ecevit’in sağlığıydı. 
     Artık sorun "Ecevit’in sağlığı" artı "hükümetin sağlığı" haline geldi. Siyasi istikrar kaygısı daha da derinleşti. 
     Bundan sonrası 
     Olasılıklar çok. 
     Ancak nerede çokluk, orada zorluk... 
     Böyle gitmesi de, kapanın elinde kalması da çok sakıncalı. 
     Neler olabilir sorusuna sıralanan seçenekler ötesinde, asıl neler olmalıdır cevabı önemlidir. 
     
Aklın yolları      İşte akıl yolları. 
     1- MHP bonzai’si Muhsin Yazıcıoğlu’nun BBP’si ve MHP müşterilerine hanutçuluk yapan Çiller’in DYP’si Bahçeli’yi etkilemesin. 
     "Onlara seçmenimi kaptırmayayım" kaygısını aşmalıdır. 
     Çünkü... Zaten yüzde 6’ya inmiş o çekirdek seçmenin yüzde 1’i - 2’si gitse ne olur 
     Ama... 
     Bahçeli, Türkiye insanının AB’ye odaklanmış eğilimine cevap verebilecek çözümler ortaya koyarsa, kaybettiğinin çok fazlasını merkezden alır. 
     "İdamın kaldırılması için ANAP ve DSP’nin muhalefetle işbirliği yapmaları halinde, bunu, hükümet sorunu yapmayacağını" açıkladığına göre, Kürtçe dahil yerel - geleneksel dillerin öğretimi ve Radyo - TV yayınını da güvenceli formüllere bağlayabilir. 
     Ağırlaştırılmış müebbed hapsi, Anayasa’nın değiştirilemez maddesi haline getirmek formülünü koşul olarak dayatırsa, kamu vicdanı ve duyarlı çevrelerle de uyumlu olur. 
     Böylece... 
     Ecevit’in sağlık sorunu daha da ciddi boyutlar aldığında, Anayasa ve siyaset gelenekleri geleneği, hükümeti başbakan olarak sürdürebilir. 
     Siyasi etik açısından da bu daha doğru olanıdır. 
     2- Hükümet artık yürüyemeyecekse AKP ve SP’nin dışardan destekli azınlık hükümeti diğer çözümdür. 
     Sezildiği kadarıyla Mesut Yılmaz bu role soyunmakta. 
     Ekonomiden Sorumlu Kemal Derviş’le beraber yürümeyi düşünüyor olabilir. 
     Hedefi... Başbakan ve dışişleri bakanı olarak AB’ye tam üyelik görüşmeleri tarihinin almak değil mi 
     Belki... 
     Mesut Yılmaz’ın Türkiye’nin duyarlı çevreleri ile zaman zaman karşı karşıya gelmiş olması ise bu seçeneğin zaafı. 
     Fakat... 
     Asıl akıllıcası, "en büyük parti olan DSP ile ANAP’ın, DSP’li bir başbakan yönetiminde, AB misyonunu ve ekonomik programın uygulamasını genel seçimlere kadar azınlık hükümeti olarak sürdürmesidir." 
     Mesut Yılmaz soyunduğu AB’ye tam üyelik projesinin mimarı kalır. 
     Derviş ekonomide, Cem dış politikada patron olur. 
     Zaten fiili başbakan vekilliği yapan Hüsamettin Özkan’ın başbakanlığına Rahşan Ecevit’in engel olmaması gerekir. 
     
Ya sonra      Yukarıdaki formüller kısa sürelidir. 
     Ama... 
     AB’ye tam üyelik takviminin uygulanması için zamana karşı yarışta gerekli olabilir. 
     Buna karşılık... 
     Türkiye’nin ekonomisi, siyasete göbekten bağlıdır. 
     Seçim sonrası için siyasi beklentiler, güven vermiyorsa ne AB, ne ekonomik program bu geçici yönetimle bile amaca tam ulaşamayabilir. 
     Ya Recep Tayyip Erdoğan gelirse 
     Bu soru kafalarda... 
     Türkiye’nin merkez sol ve merkez sağı seçenek üretmek zorundadır. 
     Örneğin... Seçimlere kadar Özkan’la... 
     Sonra... 
     DSP’nin seçimlere İsmail Cem başkanlığında ve Kemal Derviş’i de alarak girmesi, bu partinin oylarını AKP oylarının üzerine çıkarabilir. Türkiye politikasında fay yırtılması olmaz. 
     Ya Rahşan Ecevit aklın yolunu kendisine yakın "meçhul meşhurları" DSP’nin başına getirerek tıkarsa 
     O zaman Deniz Baykal başkanlığındaki CHP, İsmail Cem ve kriz çıkmasaydı da beraber çalışmaları planlanan Derviş’i, Uluç Gürkan gibi bir dizi ağırlıklı ismi alarak AKP’nin önüne geçebilir. 
     Her iki seçenek de Türkiye’ye nefes aldırır. Oyların akacağı adres belli olur. 
     Türkiye çizgisini kırılmalar olmadan sürdürür. 
     Kısacası... 
     Karamsarlığa gerek yok. 
     Yeter ki yolumuzu aklımız aydınlatsın. 
     
     







Bahçelerde kereviz... 


Ayskremhane 


Çiller’in önerileri 


Çatlak testiyle... 


Şimdi tam sırası "Avru-Pa " 


Bugün futbol günü 


Bir kitap ki... Yeme de yanında yat 


Oyun içinde oyun var 


MHP’siz çözüm ve DSP 


Kalbin meridyenleri Sevmenin zamanı 


Yasa gitti de ne oldu 


Güven sarsılınca rakamlara bakılmıyor 


Bavul ile giden mallar "Dinamo Stadı"nda 


</TEXT>
</DOC>
