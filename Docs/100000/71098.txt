<DOC>
<DOCNO> 71098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/06/son/sondun13.html </URL>
<DATE> 2002/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Nicole Kidman elbisesine sığmak için havuçla beslenmiş 
</HEADLINE>
<TEXT>

     Ünlü aktris Nicole Kidman'ın, İngiliz Film ve Televizyon Sanatları Akademisi'nin BAFTA ödül gecesindeki göz kamaştırıcı kıyafeti uğruna günlerce sadece havuç yediği ortaya çıktı. 
     İnternetteki ''imdb'' sitesindeki habere göre, Kidman'ın ödül gecesindeki giysisinin sırrı çözüldü. Dar görüntüsü nedeniyle geceye katılanların, sanatçının nasıl adım attığına bile hayret ettiği kıyafetle tören öncesinde düzenlenen yemeğe de katılan Kidman, film dünyasını şaşırtmaya bu yemekte de devam etti. Üç çeşit yemek ve pek çok tatlının bulunduğu yemekte Kidman, tabağındakilere elini bile sürmedi. 
     Beraberinde getirdiği havucu yiyen Kidman, en çok da yanında oturan yapımcı Harvey Weinstein ile ''Moulin Rouge'' filminin yönetmeni Baz Luhrmann'ı şaşırttı. İkram edilen lezzetli biftekleri afiyetle yiyen ikili, şaşkın bakışlarını sanatçının üzerinden alamadı. 
     Yakın çevresi, Kidman'ın ''havuç diyetini'' günlerdir sürdürdüğünü ve sonunda amacına ulaştığını belirtti. 
     

     
</TEXT>
</DOC>
