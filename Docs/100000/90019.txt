<DOC>
<DOCNO> 90019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/15/son/sondun15.html </URL>
<DATE> 2002/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan bankaları Batı Trakya'daki müslümanlara kredi vermiyor 
</HEADLINE>
<TEXT>

     Batı Trakya'da faaliyet gösteren kamu ve özel sektör bankalarının, Türk azınlık üyelerine, önşartları tamamıyla yerine getirmiş olsalar dahi, kredi vermedikleri bildirildi. 
     Atina'da yayımlanan Elefterotipiya gazetesi, Yunanistan Dışişleri Bakanlığı'nın üst düzey bir yetkilisinin Batı Trakya'da yaptığı incelemelerin ardından hazırladığı 20 Aralık 2001 tarihli raporda, Türk azınlık üyelerinin aleyhinde ayırımcı politikalar uygulandığını vurguladığını yazdı. 
     Gazete, ''ele geçirdiğini belirttiği'' raporda, son yıllarda azınlık üyelerinin tarım sektöründen kentlerdeki ticari faaliyetlere kaydıklarını, ancak karşılarında Yunan bankacılık sistemini bulduklarının yazılı olduğunu belirtti. 
     Raporda, Türk azınlık üyeleri tüm önşartları yerine getirseler bile, bankaların hizmet vermeyi reddettiklerinin vurgulandığını kaydeden Elefterotipiya, ''Bakanlık üst düzey yetkilisine göre, bankalar Müslüman işadamlarına karşı katı bir davranış, büyük bir çekimserlik ve güvensizlik gösteriyorlar'' dedi. 
     Dışişleri Bakanlığı yetkilisinin, sorunun büyük olduğunu ve bu politikanın değişmesi gerektiğini vurguladığını belirten gazete, raporda şu çözüm önerilerine yer verildiğini yazdı 
     ''Bölgedeki bankacılık ağına, başta Ethniki, Emboriki ve Agrotiki gibi kamu bankalarına, ardından da devletin etkileyebileceği özel bankalara, Müslüman azınlık üyelerine karşı daha açık ve dostane bir ilişki kurmaları yönünde talimat verilmelidir.'' 
     





</TEXT>
</DOC>
