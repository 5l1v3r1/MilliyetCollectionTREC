<DOC>
<DOCNO> 60902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/06/son/sontur23.html </URL>
<DATE> 2002/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa, Aksaray ve Sivas'ta okullar tatil edildi 
</HEADLINE>
<TEXT>

     Yoğun kar yağışı ve soğuk hava, yurtta hayatı olumsuz yönde etkiliyor. Malatya'da kar nedeniyle bir evin çatısının çökmesi sonucu 2 kişi yaralandı. 
     Edinilen bilgiye göre, Çamlıca Mahallesi 7. Sokak'ta Aziz Atabey'e ait 2 katlı ahşap evin çatısı, kar birikmesi sonucu çöktü. Çökme sırasında çatı katında bulundukları bildirilen Aziz Atabey ile eşi Remziye Atabey yaralandı. Yaralılar, Malatya Devlet Hastanesi'nde tedavi altına alındı. 
     
     Bursa 
     Güney Marmara'yı etkisi altına alan soğuk ve yağışlı hava nedeniyle Bursa'da ilköğretim okulları ve liseler, yarın tatil edildi. 
     Bursa Valiliği'den yapılan yazılı açıklamada, olumsuz hava şartları nedeniyle il merkezi ve ilçelerdeki okullarda eğitime 1 gün ara verildiği bildirildi. 
     Öte yandan, Bolu merkez ve bağlı köy okulları da hava şartları nedeniyle pazartesi ve salı günü tatil edildi. 
     
     Konya - Aksaray 
     Konya ve Aksaray'da yağan kar yağışı nedeniyle 515 köy yolu ulaşıma kapanırken, yarın Aksaray'daki ilköğretim okulları tatil edildi. 
     Edinilen bilgiye göre, kar yağışının yoğun ve tipi şeklinde sürmesi nedeniyle Konya ve ilçelerine bağlı 500 köy yolu ulaşıma kapandı. Aksaray'da da 15 köy yolu kapanırken, Aksaray Valiliği'nin kararıyla, yarından itibaren ilde İlköğretim okulları bir gün süreyle tatil edildi. 
     Kapanan köy yollarının açma çalışmaları aralıksız sürdürülürken, yetkililer, yağışların kesintisiz sürmesi nedeniyle açılan yolların tekrar kapandığını bildirdiler. 
     Çalışmalar, karayolları, köy hizmetleri ve belediye ekiplerinin iş makineleriyle sürdürülüyor. 
     Sivas Valiliği'nden yapılan açıklamada, olumsuz hava koşulları nedeniyle merkez ve merkez ilçedeki okulların tatilinin 1 gün süreyle uzatıldığı bildirildi. 
     Bu arada, kar yağışı nedeniyle aç kalan kurtlar, Elazığ'ın Keban İlçesi'nde merkeze kadar indi. 
     Keban Belediyesi yetkilileri, bu sabah temizlik ekiplerinin, Değirmenbaşı Mahallesi'nde yaptığı çalışma sırasında ölü bir kurt bulduğunu söylediler. 
     Mahale sakinlerinin gece çok kurt sesleri duyduklarını, kurtun mahalledeki köpekler tarafından öldürüldüğünü kendilerine ilettiğini ifade eden belediye görevlileri, vatandaşların dikkatli olmalarını istediler. 
     Bu arada, Tokat merkez ile ilçelerinde ulaşıma kapalı köy yolu sayısının 420'e ulaştığı bildirildi. Karayolları ve Köy Hizmetleri ekipleri çalışmalarını aralıksız sürdürürken, kent merkezi ve ilçelerinde araçlara zincir takma zorunluluğu getiriliyor. 
     Öte yandan, Çankırı'da da 155 köy yolunun ulaşıma kapalı olduğu bildirildi. Yetkililer, taşımalı eğitimle öğretim sürdürülen köylere öncelik verilerek yolların açılmasına çalışıldığını belirttiler. 
     






</TEXT>
</DOC>
