<DOC>
<DOCNO> 65699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/03/son/sondun17.html </URL>
<DATE> 2002/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaron ve Arafat'tan yumuşama işaretleri... 
</HEADLINE>
<TEXT>

     İsrail ile Filistinliler arasındaki temaslar son günlerde sıklaşırken, İsrail Başbakanı Ariel Şaron ve Filistin lideri Yaser Arafat'ın aniden yumuşayan tutumları dikkat çekiyor. 
     Şaron bir Filistin heyeti ile görüşürken, Arafat Filistinli radikal grupları ilk kez ''terörist'' olarak niteledi ve ''Eylemlerine son vermeye kararlıyım'' dedi. 
     Bu yeni tutumun ''bir diyalog umuduna mı işaret ettiği, yoksa iki lider açısından da uluslararası baskılardan kurtulmak için bir taktik mi olduğu'' tartışılıyor. 
     Genel kanı, göreceli yumuşamanın her iki lider açısından da bir taktik olduğu yolunda. Ancak, Amerikan gazetelerinde yer alan, ABD Başkanı George Bush'un Ürdün Kralı Abdullah ile görüşmesinde ''Arafat ile ilişkilerimizi kesmeyeceğiz'' dediğine ve ''Arafat'ın olumlu bir tutum içine girdiğine'' ilişkin haberler, son gelişmelerin yeni bir diyalog olasılığına işaret ettiği umudunu da doğuruyor. 
     
     Yumuşamaya doğru... 
     Hafta boyunca yaşanan gelişmeler bölgedeki ''umutsuz şiddet tablosunda'' göreceli bir yumuşama yarattı. Hafta başında, İsrail Dışişleri Bakanı Şimon Peres ile Filistin Meclis Başkanı Ahmet Korey arasındaki gizli görüşmelerde bir belge hazırlandığı, buna göre İsrail'in mevcut toprakları üzerinde bir Filistin devletini hemen tanıyacağı basına sızdı. 
     Şaron, Çarşamba günü verdiği, ancak Cuma günü yayınlanan demeçlerinde, böyle bir belgenin ''kendisi için kabul edilemez'' olduğunu açıkladı ve Arafat'ı ''Lübnan'da öldürmediğimize pişmanım'' dedikten sonra ABD Başkanı Goerge Bush'tan, Washington'ın Arafat ve Filistin Yönetimi ile ilişkilerini kesmesini isteyeceğini açıkladı. 
     
     Sürpriz görüşme İsrail'i ayağa kaldırdı 
     Ancak Cuma günü New York'ta, Peres-Korey görüşmesi yapılırken, İsrail Radyosu süpriz bir haber verdi. Şaron, Çarşamba akşamı gizlice Korey başkanlığında bir heyetle görüşmüştü. Haber, İsrail'in siyasi gündemine bomba gibi düştü. 
     Sol kesim, bu haberi ''inanılamayacak kadar iyi'' olarak nitelerken, bunun Şaron'un gelecek hafta Bush ile Beyaz Saray'da yapacağı görüşmeye hazırlık mahiyetinde bir taktik olduğu değerlendirmesini yaptı. Bazı yorumculara göre, Şaron'un amacı ''Peres'in Korey ile temaslarını, Korey'e gerçek patronun kim olduğunu göstererek, baltalamaktı.'' Sol kesime göre, Şaron'un Filistin heyetiyle görüşmesi sonrasında iki taraf arasında güvenlik görüşmelerinin aylar sonra ilk kez yeniden yapılmasına karşın, İsrail ordusunun devam eden saldırıları Şaron'un barış konusunda ciddi olmadığının göstergesiydi. 
     Şaron'un ''ateş altında'' Filistinlilerle görüşmesini ''ihanet'' olarak niteleyen sağ kesim ise görüşmeyi çok ciddiye aldı ve ''Filistin Yönetimi'nin ve Arafat'ın meşruiyetine karşı İsrail'in açmış olduğu kampanyaya ağır bir darbe ve vahim bir diplomatik hata'' olarak nitelendirdi. 
     Ariel Şaron, bu sabah kabine toplantısında, görüşmenin sadece şiddeti durdurma amacı taşıdığını belirtirken, yakın gelecekte benzer görüşmeler yapabileceğini açıkladı. Şaron, bir nihai statü anlaşmasına karşı olmadığını, ancak Peres-Korey belgesindeki gibi bir takvime karşı çıktığını söyledi. 
     
     "Diyalog başlangıcı" 
     Bu arada Yediot Ahronot Gazetesi, üst düzey Filistinli yetkililerin görüşmeyi ''Bu bir diyalog başlangıcı'' olarak nitelediklerini yazdı. Haberde, görüşmenin Şaron tarafından Arafat'a bir temsilci gönderilerek önerildiği belirtildi. 
     Tanzim liderlerinden Mervan Barguti, görüşmeyi ''Şaron'un imajını düzeltmeye yönelik bir taktik'' olarak niteledi. 
     Bu arada, Arafat'ın New York Times Gazetesi'nde bugün yayınlanan yazısı, diyalog umutlarını artırdı. Arafat yazıda ilk kez Filistinli radikal gruplardan ''terörist'' olarak söz etti. 
     ''Terörist gruplar tarafından İsrailli sivillere yapılan saldırıları kınıyorum'' diyen Arafat, ''Bu gruplar Filistin halkını ve halkı özgürlük taleplerini temsil etmiyorlar. Onlar terörist örgütlerdir ve faaliyetlerine son vermeye kararlıyım'' güvencesini verdi. 
     Arafat, son derece yumuşak bir dille kaleme alınmış olan makalesinde, mülteci sorununun çözülmesinde İsrail'in nüfus dengesi endişelerinin dikkate alınması gerektiğini de belirterek, ''İsrail ile barış görüşmelerine hazırım'' dedi. 
     Şaron'un sözcüleri, Arafat'ın yeni bir şey söylemediğini ve yumuşak ifadelerin bir taktik olduğunu savundu. Bununla birlikte, Arafat'ın ifadeleri, bir süredir Filistinli aydınlar ve AB yetkilileri tarafından önerilen ''barışçı intifada'' stratejisini benimsemeye doğru gittiği yolundaki iddialara ağırlık kazandırdı. 
     Ortadoğu'da beklenmedik bir yumuşama yaşanırken, şimdi buna karşı çıkan her iki taraftaki radikallerin şiddeti tırmandıracak eylemlere girişmesinden endişe ediliyor. 
     






</TEXT>
</DOC>
