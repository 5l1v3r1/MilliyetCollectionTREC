<DOC>
<DOCNO> 64091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/25/spor/spo03.html </URL>
<DATE> 2002/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarihi tehdit 
</HEADLINE>
<TEXT>

Galatasaray, Real Sociedad’a olan 3.5 milyon dolarlık borcu nedeniyle büyük bir yaptırımla karşı karşıya kaldı. UEFA, para yatırılmazsa, 20 Şubat’taki Liverpool maçına izin vermeyecek 
     MEHMET ÇİFTÇİ - Barcelona 

     UEFA haklı buldu 
     REAL Sociedad Kulübü, Arif’in transferinden doğan 3.5 milyon dolarlık alacağını tahsil etmek için UEFA nezdinde yeni bir girişimde daha bulundu. Portekiz’in Porto kentinde gerçekleşen UEFA toplantısında İspanyol kulübünün sunduğu dilekçe ele alındı. Görüşme sonrası Galatasaray’ın, Şampiyonlar Ligi’ndeki ikinci tur grup maçlarını oynamama kararı da dahil, çok önemli yaptırımların ön görüldüğü öğrenildi. 
     
     Son kez uyarılacak 
     UEFA ve FIFA’nın ortaklaşa yaptığı zirvede Real Sociedad’ın gerekçesi haklı bulundu ve Sarı - Kırmızılı kulübe acil olarak bir ihtar mektubu gönderilmesi kararı alındı. Mektupta ödemenin derhal yapılması istenecek, aksi halde sonuçlara katlanılacağı iletilecek. Galatasaray yönetimine, borçlarını kapatmamaları halinde Şampiyonlar Ligi’nde 20 Şubat’taki Liverpool maçına izin verilmeyeceği bildirilecek. 
     
Dikkate alınmadık’      İSPANYOL ekibinin yöneticileri, MİLLİYET’e özel olarak yaptıkları açıklamada, Galatasaray’a sürekli gönderilen mektuplara yanıt alamadıklarını, Arif için sadece Ümit Davala’nın Milan’a transferinden doğan 4 milyon dolarlık teminat mektubu sunulduğunu söylediler. Yetkililer, "Ancak bunu vadeli olduğu için kabul etmedik. Her türlü uzlaşma çağrımıza cevap vermekten kaçındılar" dediler. 
     
Yeni golcü, eski kriz      HALİL ÖZER 

     SARI - Kırmızılı yönetim Arif, Ümit Karan, Berkant, Serkan ve Murat Sözkesen’den sonra altıncı golcü olarak Niculescu’yu kadrosuna dahil etti. Romanya 1. Ligi’nde National takımında top koşturan 27 yaşındaki Niculescu, dün İstanbul’da önce sağlık kontrolünden geçti, ardından da dört aylık sözleşmeye imza attı. 15 kez milli formayı giyen Rumen futbolcunun beğenilirse bonservisi de alınacak. 
     YENİ golcünün transferi, Fatih Terim krizinin ardından aralarındaki buzları yeni eriten Başkan Mehmet Cansun ile 2.Başkan Fatih Altaylı’yı karşı karşıya getirdi. Bazı yöneticiler, kendilerinden habersiz transfer yapılmasını eleştirirken, Fatih Altaylı da, "Hani oyuncu alınmayacaktı. Nereden çıktı bu transfer Üstelik bu sezon ülkesinde sadece 45 dakika oynayan bir futbolcu nasıl getirilir" dedi. 
     
Lucescu’nun sabrı taştı      DENİZLİSPOR karşısında oynanan kötü futbol ve kaybedilen iki puan Teknik Direktör Lucescu’yu çileden çıkardı. Rumen çalıştırıcı, Denizli dönüşü uçakta özellikle Hasan Şaş, Berkant, Ümit Karan ve Perez’i sert şekilde uyardı. Lucescu, "Sizleri bir daha böyle görmek istemiyorum. Bu maçı da bana unutturmanız gerekiyor. Hatalarınız pahalıya patladı" dedi. 
     SERGEN ile de görüşüp, kendine dikkat etmesi gerektiğini söyleyen tecrübeli çalıştırıcı, sözlerini şöyle sürdürdü "Bu ligde kimse ter dökmeden şampiyon olmaz. Siz savaşarak iyi takım oldunuz. Kimse formanız sahaya çıkınca bedava puan vermiyor. Ancak savaşırsanız, puan alırsınız. Gördüğünüz gibi beş dakika size yetmedi. Havalanınca neler olduğunu yaşadınız." 
     
Cansun’dan ilk bomba      SARI - Kırmızılı kulübün Başkanı Mehmet Cansun, marttaki kongrede listesine almak istediği Engin Kaptanoğlu’nu ikna etti. Denizli’de yapılan görüşmede ikili anlaşma sağladı. Kaptanoğlu’nun, seçimin kazanılması halinde büyük ihtimalle ikinci başkan olarak görev yapacağı bildirildi. Başkan Cansun, seçim öncesinde kongrelerin güçlü ismi olarak bilinen Kaptanoğlu’nu listesine alarak, büyük bir adım attı. 
     
Albayrak’tan itiraf      DENİZLİSPOR beraberliğinin ardından Futbol Şube Sorumlusu Abdürrahim Albayrak, "Artık deplasmanda elini - kolunu sallaya sallaya galibiyet alamıyorsunuz. Anadolu takımları da çok güçlendi. Beraberlik sürpriz oldu" dedi. Bu arada ara vermeden Rizespor maçının hazırlıklarına başlayan takımda oyuncuların moralsiz olduğu gözlendi. Hafif sakatlıkları bulunan Batista ile Arif idmana katılmadı. 
     
     



 SPOR 
























</TEXT>
</DOC>
