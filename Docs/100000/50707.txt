<DOC>
<DOCNO> 50707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/05/son/sondun18.html </URL>
<DATE> 2001/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan "Bin Ladin Üçüncü Dünya halklarına hakaret ediyor" 
</HEADLINE>
<TEXT>

     Birleşmiş Milletler BM Genel Sekreteri Kofi Annan, Suudi asıllı Usame Bin Ladin'i demokrasi ve insan haklarını küçümseyerek Üçüncü Dünya halklarına hakaret etmekle suçladı. 
     Annan, Fransa'da yayımlanan Le Figaro gazetesine verdiği demeçte, ''Bin Ladin, demokrasi ve insan haklarının Batı'nın ürünü olduğunu öne sürdüğünde, haklarını savunmak iddiasında bulunduğu Üçüncü Dünya halklarına hakaret ediyor'' dedi. 
     ABD ve müttefiklerinin, Afganistan bombardımanında sivil kayıplara yol açarak Müslümanların öfkesini artırdığını söyleyen Annan, ''Her zaman siviller öldüğünde ya da yaralandığında, hoşnutsuzluk güçlü biçimde büyür. Müslüman dünyasındaki öfke patlaması gerçek bir tehlike. Masumlar suçluların bedelini ödememeli'' diye konuştu. 
     Annan, Irak'a saldırmanın bir hata olacağını da sözlerine ekledi. 
     ABD'de 11 Eylül'de düzenlenen terör saldırılarının baş sorumlusu ilan edilen Bin Ladin, Katar'ın El Cezire televizyonunda kasetten yayımlanan açıklamasında, BM'nin suç aleti olduğunu söylemişti. 
     Bin Ladin, Annan'ın Doğu Timor'daki yönetiminin sona ermesi için Endonezya'ya yaptığı baskının, BM'nin İslam'a karşı izlediği ''entrikalar zincirinin'' bir örneği olduğunu öne sürmüştü. 
     






</TEXT>
</DOC>
