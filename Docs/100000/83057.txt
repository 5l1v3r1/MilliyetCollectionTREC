<DOC>
<DOCNO> 83057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/son/soneko22.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'ye "orta gelirli" turist geliyor 
</HEADLINE>
<TEXT>

     Türkiye'ye gelen yabancı turistlerin yüzde 72.5'i orta, yüzde 15.8'i yüksek, yüzde 11.7'si de düşük gelir grubundan oluşuyor. 
     Devlet İstatistik Enstitüsü DİE ile Turizm Bakanlığı'nın işbirliği ile ilk defa hazırlanan ''Çıkış Yapan Ziyaretçiler'' anketinde, turizm geliri, kişisel harcamalar, paket tur harcamaları gibi soruların cevabı yanında, turistlerin de bir profili çıkarıldı. 
     Buna göre, 2001 yılında 13 milyon 450 bin ziyaretçiden, 11 milyon 276 binini yabancı, 2 milyon 173 binini de yurtdışında ikamet eden 
     Türk vatandaşları oluşturdu. 
     Türkiye'yi ziyaret eden, toplam 11.2 milyon yabancı ziyaretçinin yüzde 59'u erkek, yüzde 41'i kadın, yurtdışında ikamet eden 2.1 milyon Türk vatandaşının yüzde 71.7'si erkek, yüzde 28.3'ü kadın. 
     
     Düşük gelirliler de yurtdışına çıkabiliyor 
     Türkiye'yi ziyaret eden yabancıların yüzde 36.8'i fakülte veya yüksekokul, yüzde 31.9'u lise ve dengi okul, yüzde 13.1'i ortaokul mezunu. İlkokul mezununun oranı yüzde 6.1, yüksek lisan ve doktora yapan turistlerin oranı da yüzde 9. 
     Diğer yandan, Türkiye'nin ağırladığı yabancı turistlerin yüzde 72.5 gibi yüksek bölümü orta gelir grubundaki insanlardan oluşuyor. 
     Yüksek gelir grubundakilerin oranı yüzde 15.8'de kalırken, düşük gelirli grubundan gelen turistlerin oranı da yüzde 11.7 düzeyinde bulunuyor. 
     
     Neden geliyorlar 
     Türkiye'nin yabancı ziyaretçilerinin geliş amaçları irdelendiğinde, daha çok gezi ve eğlence amaçlı olduğu ortaya çıkıyor. 
     Yabancı turistlerin yüzde 52.3'ü gezi ve eğlence amaçlı, yüzde 9.2'si kültür, yüzde 8.3'ü alışveriş amaçlı geliyor. Sportif amaçlı 
     gelenler yüzde 7.9, ticari ilişkiler ve görev nedeniyle gelenler yüzde 5 seviyesinde görülüyor. Diğerlerini ise transit, dini, toplantı, konferans, sağlık ve yakınları ziyaret gibi nedenler oluşturuyor. Yabancı ve Türk vatandaşlarının konaklama ve geceleme sayısına göre dağılımında da ilginç sonuçlar çıkıyor. Buna göre, 2001 yılında, yerli ve yabancı turistin 176 milyon 235 olan toplam geceleme sayısı içerisinde, yabancıların yüzde 63.4'ü otel, motel, pansiyon gibi konaklama merkezlerinde kalıyor. Kendi evinde kalanların payı yüzde 8.9, arkadaş ve akraba evinde kalanlar yüzde 16.8, diğer imkanlarla geceleyen veya konaklayanların oranı ise yüzde 5.2 olarak belirlendi. Yerli turist içinde de, yüzde 69.7'si kendi evinde konaklarken, yüzde 22,2'si arkadaş veya akraba evinde, yüzde 5.8'de otel, motel ve pansiyonda kalıyor. Diğer konaklamada yer alanların oranı ise yüzde 0.3 gibi düşük bir düzeyde seyrediyor. 
     





</TEXT>
</DOC>
