<DOC>
<DOCNO> 88543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/07/son/sonspo11.html </URL>
<DATE> 2002/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Hırvatistan'da Prosinecki ve Suker ilk 11'de yer almayacak 
</HEADLINE>
<TEXT>

     17. Dünya Kupası finallerinde G Grubu'nda yarın Japonya'nın Ibaraki kentinde güçlü rakibi İtalya ile karşılaşacak olan geçen kupanın 3.sü Hırvatistan, bu maçta Prosineçki ve geçen kupanın gol kralı Suker ikilisine ilk 11'de yer vermeyecek. 
     Hırvatistan Milli Takımı Teknik Direktörü Mirko Joziç, ilk 11'de oynatmayı düşündüğü 14 kişilik bir oyuncu listesi olduğunu ve Meksika maçında oyundan aldığı bu 2 futbolcunun bu listede yer almadıklarını bildirdi. 
     Joziç, ancak bu kararının, 2 futbolcudan yarınki maçta kesinlikle yararlanmayacağı biçiminde anlaşılmaması gerektiğini, oyunun ilerleyen bölümlerinde Prosineçki ve Suker'in oyuna girebileceklerini söyledi. 
     Joziç, kupadaki hedefleri doğrultusunda, yarınki rakipleri için yeni bir taktik anlayışıyla sahaya çıkacaklarını belirterek, ''İtalya, savunması çok güçlü bir ekip. Fakat bizim de aynı özelliğimiz var. Elemelerde yalnızca 2 gol yediğimiz unutulmasın'' dedi. 
     





</TEXT>
</DOC>
