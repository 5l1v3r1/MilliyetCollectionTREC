<DOC>
<DOCNO> 70616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/04/ekonomi/ekoz1.html </URL>
<DATE> 2002/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Durdurun bankaları denetim var 
</HEADLINE>
<TEXT>

     Vergi Dünyası 
Mustafa ÖZYÜREK 

     19 banka Tasarruf Mevduatı Sigorta Fonu’na alındıktan sonra, bazı bankaların sahipleri tutuklandıktan ve bu operasyon Hazine’ye 20 milyar dolar yük getirdikten sonra uygulanan yöntemin yanlış olduğu sonucuna varılarak Banka Kurtarma Yasası çıkarıldı. 
     Belki yanlışın neresinden dönülse k rdır diye düşünülebilir. Ancak yanlışlığı kabul edilen yöntem ekonomide öylesine tahribat yapmıştır ki "pardon" diyerek işin içinden sıyrılmak mümkün değildir. Olayların sıcaklığı geçtikten sonra, ileride, zor duruma düşen ancak sahiplerince hortumlanmamış olan bankalara destek olmak yerine, peş peşe fona devredilmesini kimlerin, hangi gerekçelerle önerdiğini, ne gibi tartışmalar yapıldığını kamuoyu öğrenecek, o zaman daha sağlıklı değerlendirmeler yapılacaktır. 
     Bankalara kredi borcu olan reel sektörü rahatlatmak amacıyla hazırlanan 30.01.2002 günlü "Mali Sektöre Olan Borçların Yeniden Yapılandırılması Yasa" tasarısı Meclis’te verilen önergelerle Banka Kurtarma Yasası’na dönüştürülmüştür. Kamunun bankalara koyacağı kaynakların 60’ının 30 Haziran 2003’e kadar reel sektöre kredi olarak kullandırılmasına ilişkin yasada yer alan hükmün ise, şu anda zor durumda olan firmalara bir yararı olmayacağı anlaşılmıştır. 
     Banka Kurtarma Yasası çıktıktan sonra BDDK üst üste yayımladığı yönetmeliklerle adeta bankacılık sistemini durdurmuştur. Önce mevduat kabulüne yetkili tüm özel bankaların, genel kurulları ertelenmiş, mali tabloların kamuya açıklanması yasaklanmış, vergi beyannamelerinin verilmesi olanaksız hale getirilmiştir. Bu kararlarla sermaye piyasası karışmış, çoğu halka açık olan özel bankaların hisse senetlerini borsadan satın almış olan yatırımcılar mağdur edilmiştir. 
     Karşılık ayrılması kuralları rijit hale getirilerek, yaşanan kriz ortamında dönem faizini ödemekte geciken firmaların kredi borçlarının bile tasfiye olunacak alacaklar hesabına aktarılması öngörülmüştür. Ayrıca bankaların alacaklarının sadece teminatsız bölümünün değil, tamamının tasfiye olunacak hesaplara aktarılması istenmektedir. Örneğin 100 liralık bir krediye ilişkin var olan teminatların dikkate alınan değeri 75 lira olduğundan ve kalan 25 lira üzerinden öngörülen sürelerde kademeli olarak 20, 50 ve 100 karşılık ayrıldığı bir durumda tasfiye olunacak hespalarda 25 lira sorunlu kredi görülmesi gerekirken teminatlı kısım da dahil olmak üzere 100 liranın tamamının bu hesaplara yazılması istenmektedir. Müteahhitlik kapsamında verilen üç yıl sonra tazmin olasılığı gündeme gelecek teminat mektuplarına da karşılık ayrılması talep edilmektedir. 
     Karşılıklarla ilgili bu düzenlemeler değiştirilmezse, ufak tefek desteklerle sorunlarını çözebilecek firmalar için bankalar takibe geçecek, gerekmediği halde ayrılacak karşılıklarla bankaların k rı ve sermayesi daha düşük görülecektir. 
     Yıllardır, hiçbir çeki, senedi dönmeden bir banka ile çalışan firmalar küçük bir tökezleme sonucu bankasının da üstüne gelmesi ile batma noktasına gelecektir. Ülkede yaşanan kronik enflasyon ve özellikle 2001’deki ekonomiyi 8.5 küçülten krizin firmalar üzerindeki tahribatı görmezden gelerek bankaların reel sektöre kolaylık sağlama olanağını elinden alan, kapanan işyerlerine yeni yeni işyerleri ekleyecek olan bu düzenlemeler mutlaka düzeltilmelidir. 
     Banka kurtarma yasasında öngörülen üçlü denetim, denetçilerin daha toleranssız davranmasına neden olmakta, kredi müşterilerinin ve bankaların özel durumlarını dikkate almadan eleştirel raporlar yazmaları sonucunu doğurmaktadır. İlk denetimi yapan bağımsız denetçi, ikinci denetçiden, ikinci denetçi yeminli murakıptan korkar hale gelmiştir. 
     Olaylara korku ve kuşku ile yaklaşan bu denetim anlayışı sonucu bankaların eli kolu bağlanmakta, ufak bir destekle yüzdürülecek firmalara yardımcı olunamamaktadır. 
     Sermaye yeterlilik oranı bakımından sorunu olmayan, yeni bankalar yasasında öngörülen kamu desteğinden yararlanmayı istemeyen, bugüne kadar kurallara uygun çalışmalarını sürdüren özel bankaları denetleme bahanesiyle adeta durdurmanın ekonomiye tahribatı büyük olacaktır. Bu bankalar geçmişte denetleniyordu, bugün de denetleniyor. Bankalar normal faaliyetlerine devam etsin, genel kurullarını yapsın, mali tablolarını çıkarsın, BBDK da bir yandan denetimini sürdürsün. Abartılı kuşku ortamı bankacılık sistemini yanlış yollara götürür. 
     BBDK tarafından çıkarılan yönetmeliklerin uygulama sonuçlarının nereye varacağı ve ekonomide yaşanan krize olumsuz etkisinin ne olacağı gecikmeden masaya yatırılmalı ve acil düzeltmeler yapılmalıdır. 
     
     



 EKONOMİ 













</TEXT>
</DOC>
