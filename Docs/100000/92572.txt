<DOC>
<DOCNO> 92572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/spor/spo06a.html </URL>
<DATE> 2002/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
AĞLAMA TÜRKİYE 
</HEADLINE>
<TEXT>

Dünya basını, elenmesine rağmen, Milli Takımımıza övgüler yağdırdı. Gazeteler Ay - Yıldızlılar’ın açık futbolla, sonuna kadar mücadele ettiği görüşünde birleşti 
     BREZİLYA 
     O Globo "Beşinci şampiyonluğa doğru ilk ve önemli adımı attık. Türkler, turnuvada bize en çok zorluk yaşatan rakip oldular. Son yirmi dakika geçmek bilmedi. Ronaldo’nun zor golü, zor maçı kazanmamızı sağladı" 
     Jornal do Brasil "Türkler’i yine altettik. Kupa’daki en zorlu rakibimizi Ronaldo’nun inanılmaz golüyle yendik. Artık beşinci şampiyonluk her zamankinden daha yakın. Turnuvanın en teknik takımını yendik" 
     Folha de Sao Paolo "İşte bir final daha. Kupanın en büyük sürprizini yapan Türkler yine yüreğimizi ağzımıza getirdiler. Ancak oyuncularımızın büyük soğukkanlılığı bize finali getirdi. Ronaldo çok zor pozisyonda Türkler’in umutlarını tüketti" 
     Estado de Minas "Teşekkürler Ronaldo. Brezilya yine bayramı yaşıyor. Turnuvanın sürprizi Türkler, yine bize kök söktürdüler. Ama Ronaldo’nun imkansızı başarması bizi kurtardı. Şimdi kupa çok yakın" 
     
     ALMANYA 
     Berliner Kurier "Acı içindeki gözyaşları, Ay - Yıldız üzgün. Ama harika bir yarı final izledik. Güçlü Türkler, kupaya alışık Güney Amerikalılar karşısında başarılı olamadı. Ağlama Türkiye, Brezilya ile sizin için de mücadele edeceğiz." 
     B.Z. "Yarı finali geçen Brezilya kazanmış, Türkler kaybetmişti ama, sanki kaybeden yok gibiydi bu yarı final sonrasında. Türkler daha öncekilerdeki gibi coşkulu olmasalar da, bir Türk’ün Bugün yenildik, ama kaybetmedik’ sözleri her şeyi özetliyordu." 
     Berliner Zeitung "Türklerin sevinç ve hayalleri uçtu." 
     Der Tagesspiegel "Üzgün ama gururlu. Bir rüya son maçta bitti. Türkiye, Brezilya karşısında çok iyi bir futbol oynadı. Ancak Sambacıları aşamadı." 
     ZDF TV "Jürgen Klinsmann Türkiye muhteşem oynadı, ancak son vuruş eksik kaldı. Türkler, milli takımlarıyla gurur duymalılar. Rüştü Dünya’nın en iyi kalecilerinden birisi." 
     PREMİER TV "Bayer Leverkusen Teknik Direktörü Toppmöller Brezilya karşısında Türkiye çok iyi mücadele etti. Dünya’nın en iyi kalecilerinden biri de Rüştü. Alpay da çok iyi." 
     
     İNGİLTERE 
     The Guardian "Türkiye, bu maçla ilk 4’e girmesinin tesadüf olmadığını kanıtladı. Brezilya’nın ortaya koyduğu futbolda pırıltı ve banallik’ yan yanaydı. Türkiye böyle bir karışıma yenik düştü. Türkiye, Brezilya karşısında açık futbol oynamayı seçti. Ümit, Tugay, Yıldıray ve Emre’nin orta alandaki etkinlikleriyle hücuma uygun pozisyonlar yaratıldı. Tüm dünyanın kaçınılmaz gördüğü, sonuca karşın, Türkiye’nin sonuna dek mücadele ettiği." 
     The Times "Brezilya’nın maçın kontrolünü elinde tutan taraftı. Ancak Türk Milli Takımı da tehlikeli ataklar gerçekleştirdi. Türkler de, İngiliz savunmasını da zorlayacak oyuncuları var. Örneğin, Emre, Yıldıray ve Hasan Şaş" 
     Telegraph "Türkiye, golü yedikten sonra da mücadeleyi bırakmadı. Ancak bu çabalar, Brezilya’nın kalecisi Marcos’u geçmeye yetmedi. Türkiye’nin kaçırdığı en büyük fırsat, Alpay’ın Brezilya kalesinde yarattığı tehlikeydi. Daha sonra Hakan Şükür de ciddi bir tehlike yarattı." 
     The Independent "Türkiye, Brezilya’yı savunmaya çekilmek zorunda bıraktı, yarıştı, koştu, ama sonunda boyun eğmek zorunda kaldı. Sonuçta Türkiye kupaya veda etti, ama duydukları düş kırıklığı, aynı anda yaşadıkları başarı duygusuyla dengelendi." 
     
     İTALYA 
     La Gazzetta dello Sport "Eğer Türkiye her zaman yarışta kalıyorsa, büyük bir kurtarıcısı olmak zorunda. İşte o adam kaleci Rüştü. Brezilya önünde mükemmeldi" 
     Corriere della Sera "Maçın en iyileri, Marcos, Ronaldo ve Alpay’dı. En kötüler ise Edilson, Hasan Şaş ve Hakan Şükür’dü." 
     Tuttosport "Hiç kimse bu Brezilya’yı durdurmayı başaramıyor. Brezilya Milli Takımı, Ronaldo’nun golü sayesinde turu geçti, Türkiye de alkışlar arasında çıktı." 
     
     FRANSA 
     L’Equipe "Türk oyuncuları basınla ilişkilerinde şımarık çocuklar gibi davranıyorlar. Oyuncular elendikten sonra, bir açıklama yapmak cesaretini bile gösteremediler. Şenol Güneş de son basın toplantısında, Brezilya, Almanya’ya karşı en kolay finali oynayacak’ açıklamasıyla adeta saçmaladı." 
     Liberation "Türk Milli Takımı iyi mücadele etti ve kaliteli bir futbol ortaya koydu. Türkiye, Brezilya karşısında cesurdu ve rakibini oldukça zorladı." 
     Le Figaro "Türkler maça iyi başladı, ancak ilerleyen dakikalarda oyundan düştü. İlhan ve Hakan Şükür’ün çabaları, beraberlik golü için yeterli olmadı. Türk takımı golü atmak için geç uyandı." 
     Le Monde "İlhan Mansız finallere Hakan Şükür’ün gölgesinde geldi, ancak takımını yarı finale çıkartan oyuncu oldu. O, geleceğin yıldız oyuncularından biri." 
     
     DANİMARKA 
     B.T. "Ronaldo’nun altın kahkülü. Türkiye, güzel oynadığı yarı finalde top hakimiyetini elinde bulundurmasına rağmen Brezilya finale kalan taraf oldu. Rüştü bir numaraydı." 
     Ekstra Bladet "Brezilyalılar gösterdi ki, şartlar ne olursa olsun gol atabiliyorlar. Turnuvanın en sürpriz takımı olduğunu kanıtlayan Türkiye, başabaş oynadığı yarı final maçında bir gole boyun eğerken, kaleci Rüştü inanılmaz kurtarışlar yaptı." 
     Politiken "Samba ülkesi eğleniyor. Önce hayat durdu, sonra çılgınlık başladı. Brezilya’nın şansının çok olduğu maçta Türkiye, rakibine boyun eğmedi. Ancak sonuca giden gol Ronaldo’nun vuruşundan geldi." 
     Berlingske Tidende "Futbolda Türk modeli. 10 yıl önce başlayan kıpırdanış, bugün Türkiye’yi yarı finale taşıyarak Dünya futbolunda bir Türkiye modeli oluşturdu. Rüştü, inanılmaz kurtarışlarına rağmen Brezilya’ya dur diyemedi." 
     
     JAPONYA 
     Yomiuri Shimbun "Hakan Şükür uyanamadan maç bitti. Rüştü, iyi kurtarışlar yaptı. Brezilya ise beklenenden daha zorluydu. Kaleci Rüştü, ilk yarıdaki 7 şutu da kurtardı. İkinci yarıda Ronaldo’nun teknik vuruşunda hata yaptı, ama ondan sonra konsantrasyonunu yitirmedi." 
     Mainichi Shimbun "Hakan Şükür’ün, 6 karşılaşmada da golü yok, kaptanlık bandını yırttı attı. Başarıları ve kendine güveniyle takımı kaptan olarak yönetmek niyetindeydi, ama gol atamadı. Takımın atak gücüne katkıda bulunduğu kesin, ancak Dünya Kupası’ndaki 6 karşılaşmada tek golünün olmaması biraz üzücü." 
     Sankei Shimbun "Türkiye, gerçek gücünü ortaya koydu, Brezilyalılar bizden korkuyorlardı. Ümit Davala, Milan’da kadroya alınmadığı için sinirliydi. Inter’de oynayan Emre de aynı durumdaydı. Bunun yanıtını sahada verebilirlerdi." 
     
     YUNANİSTAN 
     FOS "Komşumuz çok büyük ilerlemeler kaydetti. Yunanistan’ın arzusu da Kırmızı - Beyazlılar’ın izinden gidebilmek." 
     Goal News "Ay-Yıldızlılar zor ve inatçı bir takım. Rüştü, kupanın en iyi kalecilerinden biri olduğunu gözler önüne serdi." 
     Ora "Başları dimdik ayrıldılar." 
     Derby "Türk Milli Takımı’nın ihtiraslı oyununa Brezilya engel koydu." 
     Score "Savaşçı Türkiye yenildi. Bir dahaki sefere." 
     
     ÇİN 
     Cankao "Brezilya, samba dansıyla finale çıktı. Ay-Yıldız kolordu yenildi ve finale çıkamadı" 
     Pekin Gençlik Günlüğü "Sambacılar yine çılgınca dans etti. Brezilya maçı yıldızı Ronaldo ile kazandı. Türkiye ise yenilmesine karşın büyük gurur duydu." 
     Huanqiushibao "Türkiye halen ikinci kalite bir takım. Türk Milli Takımı şans eseri iki sınavı geçti. Takımda yüksek kalitede futbolcu bulunmuyor. Ancak aktif savunma, Türkleri birinci kalite takım düzeyine yaklaştırdı." 
     



 SPOR 
































</TEXT>
</DOC>
