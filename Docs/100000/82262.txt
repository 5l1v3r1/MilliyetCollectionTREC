<DOC>
<DOCNO> 82262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/05/son/sonspo07.html </URL>
<DATE> 2002/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray bu sezon ligde "en"lerin takımı 
</HEADLINE>
<TEXT>

     Birinci Süper Futbol Ligi'nde 2001-2002 sezonu şampiyonluğunu elde eden ve 15. şampiyonluğuyla 3. yıldızı takan Galatasaray, ligin ''en''lerine de sahip olan takım oldu. 
     Ligde 78 puanla, takipçisi Fenerbahçe'nin 3 puan önünde şampiyon olan ''Aslanlar'', 34 maçta filelere 75 gol bırakarak, Fenerbahçe'yi 70 geride bıraktı. Ligde 4. sırada yer alan Ankaragücü de 72 gol atarak, en golcü 2. takım unvanına sahip oldu. 
     Galatasaray, en az gol yeme unvanını ise 31 golle Fenerbahçe ile paylaştı. 
     
     EN AZ YENİLGİ CİM BOM'UN 
     Galatasaray, şampiyon olurken ligin en az yenilgi alan takımı olma özelliğiyle hedefine vardı. 
     Oldukça çekişmeli geçen bu sezonda Galatasaray yalnızca 4 kez yenilgi alırken, 2. Fenerbahçe tam 7 kez yenildi. Lig üçüncüsü olan Beşiktaş ise 8 kez yenilgi tattı. 
     
     İÇ SAHADA 51 PUAN 
     Galatasaray, bu sezon kendi sahasında puan yitirmeyen tek takım oldu. 
     Sarı-kırmızılılar, Ali Sami Yen Stadı'nda yaptıkları toplam 17 lig maçını kazanarak 51 puan topladı. 
     
     BEŞİKTAŞ'A 16 PUAN FARK ATTILAR 
     Galatasaray, ilk yarıyı maç fazlasıyla da olsa lider kapatan ezeli rakiplerinden Beşiktaş'a, sezon sonunda 16 puan fark atmayı başardı. 
     Ligin 25. haftasında Beşiktaş'a averajla geçilen Galatasaray, bundan 9 hafta sonra rakibine büyük bir puan farkı atmayı bildi. 
     





</TEXT>
</DOC>
