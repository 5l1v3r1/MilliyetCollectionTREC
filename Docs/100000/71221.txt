<DOC>
<DOCNO> 71221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/07/siyaset/siy05.html </URL>
<DATE> 2002/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak’tan Türkiye’ye bölünme’ tehdidi 
</HEADLINE>
<TEXT>

Irak Devlet Başkan Yardımcısı Taha Yasin Ramazan, "Irak’ın kuzeyinde olanlar, bir gün Türkiye’nin de başına gelebilir. Türkiye tavrını yeniden gözden geçirmeli" diyerek, Türkiye’ye sert çıktı 
     HABER MERKEZİ 

     Irak Devlet Başkan Yardımcısı Taha Yasin Ramazan, ABD’nin Irak’a karşı yapacağı olası bir saldırıya Türkiye’nin katılıp katılmamayı iyi düşünmesini istedi. Ramazan, "aksi durumda Türkiye, Irak’tan önce bölünür" tehdidinde bulundu. 
     Kuzey Irak’taki mevcut durumun oluşmasında Türkiye’nin de rolü olduğunu belirten Ramazan, "Bizim amacımız, Türkiye’nin yaptığı gibi, sınırı geçip Kürt devleti kurmak için çalışanlarla işbirliği yapmak değildir" dedi. 
     
     Başınıza gelebilir 
     NTV’ye konuşan Irak Devlet Başkan Yardımcısı, "Irak’ın kuzeyinde olanlar, bir gün Türkiye’nin de başına gelebilir. Irak’ın kuzey bölgesindeki oluşum Türkiye’deki Kürtler üzerinde de ters etki yaratabilir. Ümit ediyorum ki, Türkiye bu konuda tavrını yeniden gözden geçirir" diye konuştu. 
     Türkiye’nin ABD’nin çıkarları yerine kendi çıkarlarını düşünmesi gerektiğini vurgulayan Ramazan, şunları söyledi 
     "Ankara’nın ABD’nin istediklerini yapmaması gerekir. Kuzey Irak’taki oluşumdan Türkiye’nin ne menfaati var Türkiye, bizim müttefikimiz olsun. Ankara, 1990’daki Körfez Savaşı’ndan sonra ABD’nin çıkarlarına hizmet etti, ancak bundan zarar gördü." 
     ABD’nin hegemonyasını tüm dünyaya yaymak istediğini öne süren Ramazan, sözlerini şöyle bitirdi 
     "Şurası gerçek ki, düzenli terör uygulayan ve bunu resmi çerçevede yapan ABD’dir. ABD’nin Arap ve Müslümanların geleneksel düşmanı olduğuna inanıyoruz. Artık her Arap ve İslam ülkesi ABD’nin kendisine saldıracağını düşünüyor." 



 SİYASET 















</TEXT>
</DOC>
