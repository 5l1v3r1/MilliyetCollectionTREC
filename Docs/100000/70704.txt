<DOC>
<DOCNO> 70704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/04/son/sondun27.html </URL>
<DATE> 2002/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
TIME "New York'a nükleer bomba sokulmak istendi" 
</HEADLINE>
<TEXT>

     New York'a geçen sonbaharda güçlü bir nükleer bombanın sokulmak istendiği yolunda ihbar almalarına rağmen Amerikalı yetkililerin, kentte panik çıkmaması için konuyu kamuoyu ve yetkililerden gizledikleri ortaya çıktı. 
     Time dergisi, olay üzerine üst düzeyde alarm verildiğini, ancak durumdan dönemin Belediye Başkanı Rudolph Giuliani'nin bile haberdar edilmediğini yazdı. 
     
     100 bin kişi ölebilirdi 
     Dergiye göre, geçen Ekim ayında Amerikalı yetkililer, teröristlerin Rus yapımı 10 kilotonluk bir nükleer bombayı ele geçirdikleri ve bunu New York'a sokmayı planladıkları yolunda ihbar aldılar. Aynı tarihlerde bir Rus generali, kuvvetlerinin elinde bulunması gereken 10 kilotonluk nükleer bir bombanın kayıp olduğunu bildirdi. 
     Söz konusu bombanın, Manhattan'ın güney kesiminde patlatılması durumunda en az 100 bin kişinin öleceği ifade edildi. Ayrıca 700 bin kişinin radyasyona maruz kalacağı ve 800 metre çapında bir alan içindeki tüm binaların yıkılacağı kaydedildi. 
     Böyle bir saldırının 11 Eylül terör eyleminden çok daha korkunç sonuçlar ortaya çıkaracağını hesaplayan yetkililer, en üst düzeyde alarma geçtiler, ancak Beyaz Saray ulusal güvenlik kuruluna bağlı olarak çalışan terörle mücadele grubu, kentte panik çıkmaması için haberin gizli tutulmasını kararlaştırdı. 
     
     Yapacak bir şey yok 
     TİME dergisi, olayı derinlemesine soruşturan güvenlik yetkililerinin sonuçta, ''Dragonfire'' Ejder ateşi kod adlı ajan tarafından yapılan ihbarın doğru olmadığı sonucuna vardıklarını yazdı. Ancak dergiye bilgi veren Amerikalı uzmanlar, ''bu senaryoya uygun bir durumun gerçek olması halinde yetkililerin yapabilecekleri fazla bir şey olmadığını'' itiraf ettiler. 
     Afganistan'da dağıtılan El Kaide militanlarının başka yerlerde yeniden toparlanma aşamasında olduklarını belirten Amerikalı yetkililer, 11 Eylül'den sonra ikinci bir terör eylemi daha beklediklerini saklamıyorlar. 
     Bu konu, TİME'a açıklamada bulunan Başkan George Bush'un danışmanlarından Karen Hughes tarafından da doğrulandı. Hughes, ''Bugün de, 10 Eylül ya da 12 Eylül'deki kadar yeni bir saldırıya açığız. Tek fark, bugün önceye oranla daha fazla şey biliyor olmamız'' diye konuştu. 
     






</TEXT>
</DOC>
