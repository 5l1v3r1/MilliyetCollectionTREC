<DOC>
<DOCNO> 50057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/01/son/sontur12.html </URL>
<DATE> 2001/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Siyasi partilere 32 trilyon 
</HEADLINE>
<TEXT>

     Siyasi partiler, 2002'de 31 trilyon 909 milyar 707 milyon lira Hazine yardımı alacak. TBMM Plan ve Bütçe Komisyonu'nda görüşülmekte olan 2002 bütçesi gelirlerindeki artış, partilere yapılan Hazine yardımına da aynen yansıyacak. 
     Siyasi Partiler Kanunu uyarınca her yıl devlet yardımı verilen ve bu yıl Hazine'den 19 trilyon lira aktarılan partilerin 2002 yardımında, 70 katrilyon 818 trilyon liralık genel bütçe geliri baz alınacak. 
     Bu yıl milletvekili başına 31 milyar 149.9 milyon lira olan Hazine yardımı, söz konusu rakamla, yeni yılda 51 milyar 504 milyon liraya çıkacak. 
     Siyasi Partiler Kanunu'nun devlet yardımının son genel seçimlerdeki milletvekili sayısına göre ödenmesi hükmü çerçevesinde, 1999 seçimlerinden 136 milletvekiliyle çıkan DSP'ye 2002 bütçesinden 7 trilyon 4 milyar 544 milyon, 129 milletvekili karşılığı MHP'ye 6 trilyon 644 milyar 16 milyon lira yardım sağlanacak. 
     86 milletvekili için ANAP'ın 2002 Hazine yardımı 4 trilyon 429 milyar 344 milyon lira olurken, DYP'ye de 2 trilyon 647.7 milyar lira yerine 4 trilyon 377 milyar 840 milyon lira ödemede bulunulacak. 
     
     CHP'ye de var 
     2001 bütçesinden 111 milletvekili karşılığı 3 trilyon 457.6 milyar lira yardım verilen FP'nin Anayasa Mahkemesi'nce kapatılması sonrası, yeni yılda bütçeden yardım alan parti sayısı da değişecek. 
     2002 bütçesinde siyasi partilere devlet yardımında FP'nin yerini SP ile AKP alacak. Son seçimlerde yüzde 8.71 oy alarak ülke barajının altında kalan ve milletvekili çıkaramayan CHP de, devlet yardımı için kanunda yeralan yüzde 7'lik sınırı aştığı için, son 2 yılda olduğu gibi 2002'de de Hazine yardımı almaya devam edecek. Buna göre her 3 partiye de, 2002 bütçesinden 3 trilyon 151 milyar 321'er milyon lira yardım yapılacak. 
     Siyasi Partiler Kanunu uyarınca, 2002 yılı bütçesinin 1 Ocak'ta yürürlüğe girmesinin ardından, söz konusu devlet yardımı siyasi partilere 10 gün içinde ödenecek. 
     






</TEXT>
</DOC>
