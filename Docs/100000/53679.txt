<DOC>
<DOCNO> 53679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/23/siyaset/siy05.html </URL>
<DATE> 2001/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte, Sezer gerekçesi 
</HEADLINE>
<TEXT>

     ANKARA Milliyet 

     Anayasa Mahkemesi Başkanı olduğu dönemde Demokratik Kitle Partisi'nin DKP kapatılmasına 4 üye ile birlikte karşı çıkan Cumhurbaşkanı Ahmet Necdet Sezer, karşı oy gerekçesinde bir siyasi partinin sadece programına değil eylemlerine de bakılması gerektiğini söyledi. 
     Sezer'in Cumhurbaşkanlığı makamına geldikten sonra hazırladığı karşı oy yazısı, Yüksek Mahkeme'nin kapatma kararının gerekçesiyle birlikte dünkü Resmi Gazete'de yayımlandı. Sezer, karşı oy yazısında, bir siyasi partinin tüzük ve programının Anayasa veya Siyasi Partiler Yasası'na açıkça aykırı olmasının kapatma için yeterli olacağını belirterek şunları kaydetti 
     "Partinin tüzük ve programında yer verilen düzenlemelerin farklı değerlendirmelere yol açabilecek içerikte olması durumunda ise o siyasal partinin kapatılması için tüzük ve programdaki düzenlemeler yeterli görülmemeli, aynı zamanda partinin eylemlerine bakılarak sonuca ulaşılmalıdır. 
     Tersi tutum, siyasal partilerin varsayımlara dayanarak kapatılmaları sonucunu doğurabilecektir. Bu sonuç, siyasal partileri, demokratik siyasal yaşamın vazgeçilmez öğeleri kabul eden anayasal güvenceden yoksun bırakacağından hukuk devleti ilkesiyle bağdaşmayacaktır." 
     Sezer, ülkedeki etnik farklılıkların varlığını söylemenin bir siyasi parti için kapatma nedeni olamayacağını vurgulayarak şu görüşleri dile getirdi 
     "DKP'nin programında, ülkedeki etnik ve inanç gruplarının eşitlik ilkesi temelinde bir arada yaşamalarına ilişkin öneriler getirilmiş, bölünmez bütünlüğüne aykırı açık bir anlatıma yer verilmemiş, tersine bölünmeden yana olunmadığı vurgulanmıştır. Kamuoyuna yapılan açıklamalarda da bölünmez bütünlük ilkesine aykırılık oluşturacağı konusunda kesin kanıya ulaşmayı sağlayacak söylemlerde bulunulmamıştır." 
     
Anayasa Mahkemesi'nden asker vizesi      ANKARA Milliyet 

     Anayasa Mahkemesi, "Sürekli Özgürlük Harekatı" kapsamında, Türk Silahlı Kuvvetleri'nin yabancı ülkelere gönderilmesi ve yabancı silahlı kuvvetler unsurlarının Türkiye'de bulundurulması için hükümete yetki veren TBMM Kararı'nın iptali istemiyle açılan davayı, Meclis kararı olduğu gerekçesiyle, esasa girmeden reddetti. 
     Anayasa Mahkemesi heyeti, çoğu SP'li 111 milletvekilinin, Meclis kararının iptali ve yürütmenin durdurulması istemiyle açtığı davayı dün görüştü. Başkanvekili Haşim Kılıç, 4'e karşı 7 üyenin oyuyla, bunun bir TBMM kararı olduğunu ve incelenemeyeceğine karar verildiğini bildirdi. Kılıç, "Bu karar bir iç tüzük değişikliği niteliğinde değildir gerekçesiyle, esasına geçilmemesine karar verildi" dedi. 
     Kılıç, karara karşı çıkan üyelerinse, bunun bir iç tüzük değişikliği niteliğinde olduğunu savunarak, esasa geçilip incelenmesi gerektiği görüşünü ortaya koyduklarını kaydetti. Kılıç, karara kendisinin yanı sıra üyeler Sacit Adalı, Yalçın Acargün ve Ali Hüner'in muhalif kaldıklarını da söyledi. 
     



 SİYASET 













</TEXT>
</DOC>
