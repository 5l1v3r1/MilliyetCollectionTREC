<DOC>
<DOCNO> 78072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/12/son/sontur28.html </URL>
<DATE> 2002/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyazıt'ta İsrail'i protesto gösterisi... 
</HEADLINE>
<TEXT>

     Beyazıt'ta cuma namazından çıkan bir grup, İsrail'in Filistin'e müdahalesini protesto amacıyla gösteri yaptı. 
     Beyazıt Camii'nde cuma namazını kılan yaklaşık 500 kişilik grup, cami avlusunda toplanarak İsrail, İsrail Başbakanı Ariel Şaron ve ABD aleyhinde sloganlar attı. 
     Tekbir getirip Filistinliler için dua eden grubun Beyazıt Meydanı'na çıkarak gösteri yapmasına emniyet birimlerince izin verilmedi. 
     Cami avlusundan slogan atmadan dağılmaları istenen grup, daha sonra dışarı çıkmaya başladı. Meydana açılan kapı önünde önlem alan polis, göstericilerin küçük gruplar halinde değişik yönlere dağılmasını sağladı. 
     Protesto gösterilerine dışarıda da devam etmek isteyen küçük bir grup ise polis tarafından gaz bombası atılarak dağıtıldı. 
     
     KADIN GÖSTERİCİLER 
     Bu arada, Beyazıt Meydanı'na inen merdivenlerde toplanan yaklaşık 50 kişilik kadın grubu da, ellerinde taşıdıkları dövizleri açıp slogan 
     atarak İsrail'in Filistin'e müdahalesini protesto etti. 
     Polis, bu grubu meydandan uzaklaştırdı. 
     Göstericilerin tamamının Beyazıt Camii ve meydandan ayrılışını izleyen çevik kuvvet ekipleri, durumun normale dönmesinin ardından alandan ayrıldı. 
     





</TEXT>
</DOC>
