<DOC>
<DOCNO> 64581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/28/son/sondun18.html </URL>
<DATE> 2002/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistinli kadın eylemciler yeniden mi sahneye çıkıyor 
</HEADLINE>
<TEXT>

     - Kudüs'te dün düzenlenen intihar saldırısını bir kadının gerçekleştirdiğinin açıklanmasının ardından bu konudaki soru işaretleri hala sürüyor. 
     Katar'ın El Cezire televizyonu ile Lübnan'da yayın yapan El Manar televizyonu, intihar bombacısı kadının, Batı Şeria'nın Nablus kentindeki El Neceh Üniversitesi öğrencisi Şinaz Amuri olduğunu duyurdular. 
     Televizyon kanallarının verdiği bu bilgi, henüz Filistin ya da İsrail kaynakları tarafından doğrulanmadı. 
     Bu arada, kadının intihar bombacısı olarak kendisini havaya uçurmayı mı amaçladığı, yoksa bombayı yerleştirmeye mi çalıştığı, bir grupla bağlantısı bulunup bulunmadığı ve bu saldırının yeni bir kadın eylemciler akımının parçası olup olmadığı da netlik kazanmadı. 
     Filistinli militanlar, son 16 ayda 30'dan fazla intihar saldırısı düzenlediler. Önceki intihar saldırıları, Hamas ve İslami Cihad adlı 2 köktendinci örgüt tarafından düzenlendi. Hamas, kadınlara intihar saldırılarını yasaklayan bir fetva olduğunu belirtiyor. 
     Saldırganlar kendilerini havaya uçurmadan önce, amaçlarını anlattıkları bir video kaset doldurdular ve bu kaset ölümlerinin ardından yayınlandı. Ama, son eylemde ne kadına ne eyleme ilişkin henüz bir açıklama yapılmadı ya da üstlenen olmadı. 
     Dünkü saldırı gerçekten bir intihar saldırısı ise Eylül 2000'den bu yana devam eden şiddet olaylarında bir kadının düzenlediği ilk bombalı intihar eylemi olacak. 
     Daha önce, Filistinli bir kadın geçen Ağustos'ta Tel Aviv'de bir otobüs durağına bomba yerleştirmeye çalışmış, yine Ağustos ayında Kudüs'te bir pizzacıya düzenlenen bombalı saldırıda bir kadın yardım etmekle suçlanmıştı. 
     1990'da hamile bir Filistinli kadın, bir alışveriş merkezine 
     bomba yerleştirme hazırlığındayken bombanın patlamasıyla ölmüş, 1986'da da Filistinli bir genç kız dinamit yüklü bir aracı İsrail kontrol noktasına sürerek kendisini ve 2 İsrail askerini öldürmüştü. 
     






</TEXT>
</DOC>
