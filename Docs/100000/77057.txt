<DOC>
<DOCNO> 77057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/08/spor/ygokce.html </URL>
<DATE> 2002/04/08/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
Sihirli dakikalar 
</HEADLINE>
<TEXT>

     Malatyaspor - Beşiktaş randevusu, mutsuzların buluşmasıydı. İki takım da ligde bulunduğu yerden mutlu değildi. Adres değiştirmek, üst katlara tırmanmak isteyenler, öncelikle birbirlerini durdurmaya çalıştı. Tıpkı Bursa’daki kupa finali gibi... Oyun alanında yedi çiftin birbirleri ile yakın markajla kilitlendiklerini, eşlendiklerini gördük. Evren Tümer’i, Arsin Ahmet Dursun’u, Tolga Stavrum’u, Şakiri Baya’yı, Selçuk Tayfur’u, Erman Fazlı’yı, Ali Eren de Mithat’ı kontrol ediyordu. Kanatlarda Ziya ile Ahmet Yıldırım, Abdülkadir ile Khlestov zaten birbirlerinin yolu üzerindeydi. Liberolar ile kaleciler eşsiz oynadığına göre, geriye kalan çiftler dans yarışması oldu. 
     Elbette, yeşil zeminde ılık bahar güneşinin altında oynanan bu oyuna futbol demek pek kolay değildi. Adamlar birbirini böylesine kilitleyince çözüm kanatlardan ortalanacak toplara, bindirmelere ya da bireysel becerilere kalacaktı. 
     Beceri - beceriksizlik dakikaları skor tabelasını belirledi. 38. dakikada Tayfur’un kullandığı korner atışını Ahmet Yıldırım, Tümer’e pas olarak sürdürdü. Ve Tümer en az 25 metreden muhteşem solunu gösterdi. Markajcısı Evren adına bir talihsizlik, Tümer adına da huzursuz, etkisiz günlerin neşeye ve coşkuya dönüşü. 
     Bu sihirli dakikayı ortadan kaldıramayan Malatyaspor ikinci yarıda Ziya Doğan’ın risk gösterisine yöneldi. İkilileri çözen ve daha makul bir kontrolü tercih eden Ziya Doğan, oyuna Carlos ve Löebe’yi de alarak Mithat ve Fazlı’nın mevcudiyeti ile dörtlü forvet oluşturdu. Futbol oynamaya, yaratıcı oyuna yönelen Malatyaspor, peş peşe pozisyon ve fırsat üretmeye başladı. 
     73. dakikada Mithat muhteşem bir gol fırsatını değerlendiremedi. 80’de Erman, Fazlı’nın kafasından topu çalıp, kornere attı. Bunlar da Beşiktaş’ın yaşadığı sihirli dakikalara eklendi. Elbette, Beşiktaş’ın da ikinci yarıda pozisyonları, fırsatları var. Tedbir kalkınca daha yaratıcı oyuna yöneldiler. Galiba Tümer’i günün kahramanı olarak korumayı ve başka gol atmamayı tercih ettiler. 
     İlhan ve İbrahim’in yokluğunda Daum’un sahaya elindeki en iyi on biri sürdüğünü ve maçı kazanmak için ideal düzeni kurduğunu da söylemeliyiz. Ahmet Yıldırım’ın performansına Baya ve Tümer’in katılması, savunmanın da hatasız oynaması, Beşiktaş’ın Şampiyonlar Ligi iddiasını korumasını sağladı. 
     
     



 SPOR 




































</TEXT>
</DOC>
