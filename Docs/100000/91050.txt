<DOC>
<DOCNO> 91050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/son/sontur15.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da 5 ayda 201 çocuk kayboldu 
</HEADLINE>
<TEXT>

     İstanbul'da 5 aylık dönemde evden kaçan ya da kaybolan 201 çocuktan 4'ü ölü, 78'i de sağ bulunarak ailelerine teslim edildi. 
     İstanbul Çocuk Şube Müdürlüğü'nden alınan bilgiye göre, bu yıl 10 Haziran'a kadar 5 ile 18 yaşları arasında 120'si kız, 81'i de erkek olmak üzere 201 çocuğun kaybolduğu ya da evden kaçtığına dair başvuru yapıldı. 
     Başvurular değerlendirilerek yürütülen çalışmalar sonucu kayıp kız çocuklarından 1'i ölü, 47'si sağ, erkek çocuklardan da 3'ü ölü, 31'i sağ bulunarak ailelerine teslim edildi. 
     Halen bulunmasına çalışılan 119 çocuktan 1'inin 7, 1'inin 8, 1'inin 9, 3'ünün 10, 2'sinin 11, 2'sinin 12, 5'inin 13, 16'sının 14, 13'ünün 15, 23'ünün 16, 35'inin 17 ve 17'sinin de 18 yaşında olduğu belirlendi. 
     Genellikle ''varoş'' olarak bilinen semtlerin bağlı bulunduğu Bağcılar, Zeytinburnu, Gaziosmanpaşa, Bahçelievler, Küçükçekmece ve Kartal ilçelerinden kayboldukları belirlenen çocukların, evden ayrılmak için havaların sıcak olduğu ilkbahar ve yaz aylarını tercih ettikleri anlaşıldı. 
     Bulunan çocukların büyük çoğunluğunun ''daha özgür olmak ve yaşamak'' düşüncesiyle evden kaçtıklarını anlatan polis yetkilileri, 18 yaş civarındaki kız çocuklardan bazılarının ise evlilik vaatlerine kandıklarını ya da sevgilileriyle birarada kalmak istediklerini bildirdiler. 
     





</TEXT>
</DOC>
