<DOC>
<DOCNO> 81978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/04/magazin/mag00.html </URL>
<DATE> 2002/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Torun Tatlıses dedesinin izinde 
</HEADLINE>
<TEXT>

Torun Tatlıses’in müsameresinde, şu sıralar dansöz Asena ile olan İbo’nun ilk eşi, karaçarşaflı Adalet Hanım da ilk kez görüntülendi 
     FARUK DEVECİ, VEDAT ÇUBUK Şanlıurfa DHA 

     Türkücü İbrahim Tatlıses’in torunu Mert Tatlı, Şanlıurfa’da okuduğu okulun düzenlediği etkinlikte "Pala Remzi" adlı şarkıyı seslendirirken dedesine taş çıkarttı. İbrahim Tatlıses’in ilk eşi olan ve karaçarşafa bürünen Adalet Durak ise, gecede kendisini görüntülemek isteyen basın mensuplarının üzerine yürüyerek tartıştı. 
     İbrahim Tatlıses’in oğlu Ahmet Tatlı’dan olan torunu Mert, öğrencisi olduğu Şanlıurfa Özel Çağlayan İlköğretim Okulu’nun okuma bayramında sahneye çıktı. Belediye Şair Nabi Kültür Merkezi’nde düzenlenen gecede Mert Tatlı, önce yöresel kıyafetler içinde çayda çıra oynadı, ardından Şanlıurfa sıra geceleri temsilinde solistlik yaptı. Mert Tatlı, geceye katılan okul arkadaşları ve veliler için, dedesinin okuduğu "Pala Remzi" ve "Mavişim" şarkılarını seslendirdi. 
     
     Mert Tatlı’yı okul yöneticileri, "Türkiye’nin iftiharı, hemşerimiz İbrahim Tatlıses’in torunu Mert Tatlı" diye anons etti. Mert de, seslendirdiği şarkılarla izleyicilerden büyük alkış aldı. 
     Mert, türküleri söylerken babaannesi Durak da, torununu kuliste perde arkasından izledi. Kendisini görüntülemek isteyen gazetecilere de kızan Durak, yanında bulunan iki çarşaflı kadınla birlikte salonu terk ederken, "25 yıldır kimse benim fotoğrafımı çekmedi. Siz de çekemezsiniz. Şikayetçi olacağım" dedi. 
     



 MAGAZİN 














</TEXT>
</DOC>
