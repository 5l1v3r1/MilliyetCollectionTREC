<DOC>
<DOCNO> 88806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/09/spor/ydenizli.html </URL>
<DATE> 2002/06/09/ </DATE>
<TIME>  </TIME>
<AUTHOR> MUSTAFA DENİZLİ  </AUTHOR>
<HEADLINE>
KADERİMİZ ELİMİZDE 
</HEADLINE>
<TEXT>

Çift stoper ile oynarsak, Ümit Özat’ın durumu ne olacak Tek forveti üç oyuncuyla tutmaya kalkarsak, orta saha sorunları yaşarız. Şenol Güneş bunları düşünecektir 
     Herhalde ilk tur maçlarından sonra 32 ülke arasında bizim kadar kendi ile kavga eden bir ülke daha yoktur. Eğer böyle devam edersek Kore, Japonya dönüşü kafilenin yarısını havaalanında polisler alıp, mahkemeye götürecek. Çünkü herkes birbiri ile mahkemelik oluyor. 
     Halbuki uğraşacağımız çok farklı şeyler var. Eleştirilerin dozu kaçıyor. Doğru... Ama bu ilk defa olmuyor. Bu yıllardır Türkiye’de böyle. Kimse kendini savunmasız bırakamaz. Ama bunun da bir zamanı var. Eğer biz bu tartışmalar içine girersek asli görevimizi aksatırız. Ülke insanı medyadan da, Milli Takım sorumlularından da farklı davranış biçimi bekliyor. Bunlarla gündemini işgal etmek istemiyor. Umarım bu son olur. 
     
     İşimizi yapalım 
     Nitekim ilk maçlarını kaybeden bir çok takım daha zorlu rakiplere karşı ikinci maçlarını kazanarak son derece iddialı duruma geldiler. Dolayısı ile Kosta Rika maçında bütün düşüncelerimizi geride bırakıp, sadece işimizi yapmalıyız. 
     Bu tartışmaların takımı olumsuz etkileyeceği kesin. Hele hele oyuncuların bu tartışmaların içine girmesi son derece yersiz. Ümit ediyorum ki bu olaylar bizim zaman zaman kullandığımız negatif değerlerden, pozitif değerlere ulaşma yöntemini gündeme getirir ve bu olumsuz hava Kosta Rika maçı ile yerini fevkalede güzel bir ortama terk eder. Olacağı da bu. 
     Türk Milli Takımı’nın bu gruptan çıkması son derece normal ve doğal. 
     Kosta Rika kupada mücadele eden takımlar arasında ikinci kategoride yer alıyor. Üç kişiyle skora gitmeyi bekliyor. Bunlarda Rolando Fonseca, Ronald Gomez ve Paulo Wanchope. İlerleyen dönem içinde de sarılacakları silah Hernan Medford olur ki o da artık futbolunun sonbaharında. 
     
     Yıldızlar takımıyız 
     Biz ise böyle miyiz Böyle bir takıma karşı bırakın kendi ligimizde, yabancı liglerin bile yıldız seviyesindeki futbolcularını kadromuzda barındırıyoruz. Onlar bu özelliklerini bugünden itibaren ortaya koyacaklardır. 
     Tipik bir 3 - 5 - 2 ile oynayan hatta bize karşı muhtemelen 5 - 3 - 2 ile oynayacak bir rakip teknik açıdan değerlendirdiğimiz zaman çok gerimizde. Bu Kosta Rika ve Çin bizi bu grupta kesecek takımlar değil, yeter ki biz kendi kendimizi kesmeyelim. 
     Cezalıların yerine oynayacak muhtemelen Emre ve Ergün gözüküyor. Burada Emre ve Bülent ile çift stoper oynadığımız zaman Ümit Özat’ın pozisyonu ne olacak Tek forveti eğer üç kişi marke etmeye çalışırsak, o zaman orta sahada bir zaaf yaşamamız söz konusu. Dolayısı ile Şenol bunları en iyi şekilde değerlendirir. Muhtemelen de Hakan Şükür’ün Brezilya maçındaki yalnız görüntüsünü ortadan kaldıracak. Zaten bunu yapmak zorundayız. 
     Kosta Rika karşısında kanatlarımızı iyi kullandığımız taktirde hem Hakan’ın dönüşünü sağlarız, hem de maçı daha kolay bir hale sokarız. Tabii Hakan’ı bu toplarda kullanmak için yanındaki partneri Arif veya İlhan’ın da iyi bir gününde olması lazım. 
     
     Hatanın telafisi yok 
     Bu maçın en önemli özelliklerinden bir tanesi sinirlenmemek ve kontrolsüz hareket yapmamak. Bunlar Brezilya maçında oldu ama telafisi vardı. Yine tekrarlarsak, telafisi olmayan bir yola gireriz. 
     Eklemek istediğim bir şey var. Haşmet Babaoğlu’nun yazımlarımda teknik analizlere pek ağırlık vermediğim yönündeki eleştirisi doğrudur. Eğer gerçekten bir gün bu işi yapacak olursam, söylediği manada yapacağım merak etmesin. Şimdi sadece bazı konularda, özellikle teknik değerlendirmelerin dışında, bazı tespit ve gözlemlerimle okuyuculara yardımcı olmaya çalışıyorum. 
     



 SPOR 

































</TEXT>
</DOC>
