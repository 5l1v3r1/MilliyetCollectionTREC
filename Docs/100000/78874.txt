<DOC>
<DOCNO> 78874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/17/son/sondun33.html </URL>
<DATE> 2002/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin'de pandaya katarakt ameliyatı 
</HEADLINE>
<TEXT>

     Çinli doktorlar, bir dişi pandanın sağ gözündeki kataraktı ameliyatla aldı. 
     Yeni Çin Haber Ajansı'nın bildirdiğine göre, doktorlar, ''Basi'' adlı 22 yaşındaki pandanın 90 dakika süren ameliyattan sonra gözünün iyileşip iyileşmediğinin 15 gün içinde anlaşılacağını söyledi. 
     Haberde, Basi'nin ülkenin güneydoğusundaki kıyı kenti Fuzhou'da ameliyat edildiği ve ilk kez bir pandaya katarakt operasyonu yapıldığı belirtildi. 
     Sağ gözünde beş yıl önce katarakt oluşmaya başlayan Basi'nin tansiyon sorunu ve sinirsel rahatsızlığı olduğu, zor görebildiği kaydedildi. 
     Ajansa göre, 186 kiloluk Basi, ortalama ömrü 12 yıl olan pandalardan daha uzun süre yaşaması dolayısıyla ''sıradan bir panda değil''. 1990 yılında Pekin'de Asya Oyunları'nın açılış törenine katılan Basi, 1990'lı yıllarda Çin devlet televizyonunda halter kaldırarak, basket oynayarak ve bisiklet sürerek gösteri yaptı. 
     Basi, ayrıca vahşi yaşamın korunmasına dikkat çekilmesi amacıyla 1980 yılında götürüldüğü ABD'de 6 ay boyunca dolaştı. 
     





</TEXT>
</DOC>
