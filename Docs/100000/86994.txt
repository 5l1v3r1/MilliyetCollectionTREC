<DOC>
<DOCNO> 86994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/30/son/soneko14.html </URL>
<DATE> 2002/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Yaklaşımı'nda sona doğru... 
</HEADLINE>
<TEXT>

     Zor durumdaki şirketlerin kurtarılmasına yönelik hazırlanan ''Finansal Yeniden Yapılandırma Çerçeve Anlaşması''nda yarın önemli bir dönemeç geçilecek. 
     Türkiye Bankalar Birliği TBB tarafından hazırlanan ve Yönetim Kurulu'nun onayından geçen anlaşmayı kabul eden mali kurumların temsilcilerinin, Yönetim Kurulu kararı, yetki belgesi ve resmi makamlar tarafından kabul edilen kimlik belgesi ile beraber Türkiye Bankalar Birliği Genel Sekreterliği'ne gelerek, asıl metni yarın saat 14.00'e kadar imzalamaları gerekiyor. 
     İmzalanan Çerçeve Anlaşması, yine yarın Bankacılık Düzenleme ve Denetleme Kurumu'nun BDDK onayına sunulacak. 
     Türkiye Bankalar Birliği TBB Yeniden Yapılandırma Çalışma Grubu Başkanı ve Garanti Bankası Genel Müdür Yardımcısı Adnan Memiş, ilk imzanın bugün atılacağını belirterek, ''Kendi bankamızda bunun kararı alınmış durumda. Bugün imzayı atacağım. Tahminim ilk imzayı biz atmış olacağız'' diye konuştu. 
     
     ÖNEMLİ OLAN MAKUL SAYIDA BANKANIN İMZALAMASI 
     Memiş, bütün bankaların metni yarına yetiştirmeleri diye bir şeyin söz konusu olmadığını, önemli olanın makul sayıda bankanın bunu imzalamış olarak BDDK'ya göndermesi olduğunu ifade ederek, bankaların Çerçeve Anlaşması'na daha sonra da taraf olabileceğini duyurdu. 
     Bankaların metni imzalayabilmek için yönetim kurullarından karar çıkartmaları gerektiğini dile getiren Memiş, bunun kısa süreli bir işlem olmadığına işaret etti. Memiş, yönetim kurullarının toplanma süreçleri her bankada çok farklı olabileceğini bildirdi. 
     
     YABANCI BANKALARIN DURUMU 
     Şu ana kadar Çerçeve Anlaşması metnini kaç bankanın imzaladığına dair elinde bir bilgi olmadığını belirten Memiş, yabancı bankaların genel merkezlerinin yurtdışında olması nedeniyle çekimser davranıp davranmadıkları yönündeki bir soru üzerine de, şöyle konuştu 
     ''Doğal olarak süreç uzun sürecektir. Çünkü yönetim kurulu üyesi burada değil, dışarıda. Tabii ki onlara anlatmaları, ikna etmeleri, olayın bütün boyutlarını sergilemeleri lazım. İlgili bankaların kendi içsel birtakım kısıtlamaları olabilir. Çünkü bunlar dünyanın muhtelif yerlerinde faaliyet gösteren kuruluşlar. Kendilerini bu Çerçeve Anlaşması'nda alacak yapıları itibariyle taraf görmeyebilirler, ilgi alanlarına girmiyor olabilir. Bunların hepsi olabilir. Biz bunların hepsine de saygı duyuyoruz.'' Hakem Heyeti ve Koordinasyon Sekreteryası oluşturulması çalışmalarının sürdürüldüğünü bildiren Memiş, İstanbul Yaklaşımı'nın ne zaman hayata geçirilebileceğine dair bir soru üzerine de, Haziran ayının ilk yarısında kendi açılarından bu çalışmaların bitiyor olacağını tahmin ettiğini söyledi. 
     
     HAZİRAN ORTASINDA HAYATA GEÇEBİLİR 
     Adnan Memiş, İstanbul Yaklaşımı'nın Haziran ayının ortasında hayata geçebileceğini belirterek, ''Geçen hafta Cuma günü yapılan basın toplantısından sonraki günlerde arkadaşlar bazı konuları aldılar, onları çalıştılar, şimdi teknik çalışmalarını gönderiyorlar. 
     Onları topluca bir değerlendireceğiz. Onların yazılımı bittikten sonra yönetim kurulumuzun onayına sunacağız'' diye konuştu. 
     İstanbul Yaklaşımı'nın fonlanmasında karşılarına en önemli aday olarak Dünya Bankası'nın çıktığını bildiren Memiş, bu kuruluşun süreci başından beri uzaktan izlediğini, finale doğru da çok yakından izlemeye başladığını anlattı. 
     
     DÜNYA BANKASI OLUMLU BAKIYOR 
     Memiş, Dünya Bankası'nın olaya olumlu baktığını da belirterek, ''Şimdi onlar bunu bir ürün olarak tasarımlayacaklar. Kendi örgüt yapıları içerisinde, kendi statüleri çerçevesinde bunu bir yere monte edecekler ama bu montaj ve bunun uygulamaya geçmesi tamamen tahmin ediyorum sonbahardan itibaren olacaktır'' dedi. 
     Fiilen bu işin bir kaynakla desteklenmesi uygulamasının muhtemelen sonbahardan itibaren olacağını duyuran Memiş, şunları kaydetti 
     ''Bizim Çerçeve Anlaşmamızı da benimsediler. İşin orasında hiçbir sorun yok. Bu bir ürün ve şu anda bunu nasıl kullandıracakları konusunda bizlerle görüşmeye devam ederek bir tasarım içindeler. Ürünü nasıl kullandıracaklarını, bu fonlamayı nasıl yapacakları konusunda bir planlama içindeler şu anda. Onu bir taraftan bizlerle görüşüyorlar, bir taraftan da kendi örgüt yapıları içerisinde, belli yetki alanlarından geçirme sürecindeler. Görüşmelerimiz devam ediyor.'' Adnan Memiş, bir soru üzerine de, ''Bizim birebir yapılandırmayı düşündüğümüz, yapılandırabilir miyiz diye öngördüğümüz birtakım firmaları şimdi topluca, diğer banka ve alacaklı kuruluşlarla birlikte ele alabilir miyiz yönünden çalışmalara başladık'' dedi. 
     
     PAMUKBANK KARARINI OLUŞTURDU 
     TBB Yeniden Yapılandırma Çalışma Grubu Üyesi ve Pamukbank Genel Müdür Yardımcısı Kadir Polat da, Türkiye Bankalar Birliği'nin bankalara tanıdığı sürenin yarın biteceğini hatırlatarak, ek süre verilmedikçe Çerçeve Anlaşması metninin yarın BDDK'ya sunulacağını bildirdi. 
     Pamukbank'ın da şu saatlerde kararını oluşturduğunu belirten Polat, ''Bu kararı çıkarabilmek zaman alıyor. Biz yetiştirebiliyoruz ama yetiştiremeyen bankalar mutlaka olacaktır'' diye konuştu. 
     Polat, kritik konunun Hakem Heyeti'nin atanması olduğunu vurgulayarak, İstanbul Yaklaşımı'nın sistematik olarak çalışması için BDDK'nın onayından sonra hukuki bir engel olmadığını, teknik engel kalabileceğini söyledi. 
     Fonlama olmadan uygulamanın hayata geçirilebileceğini bildiren Polat, ''Beklenmeyecek ama çerçevesi daralır. Fonlama yönü sağlanmazsa bankaların burada yapabileceklerinin sayısı veya meblağı daha az olabilir. Endişe o noktada'' dedi. 
     Polat, Dünya Bankası'nın 400 milyon dolar telaffuz ettiğini kaydetti. 
     





</TEXT>
</DOC>
