<DOC>
<DOCNO> 50096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/02/guncel/agun.html </URL>
<DATE> 2001/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İŞTE 550 METRELİK KONVOY 
</HEADLINE>
<TEXT>
Oh be geçti 
Boğaz’daki yalı sahiplerinin uykularını kaçıran Varyag, dün İstanbullulara gövde gösterisi yaparak Marmara’ya açıldı... 
     MUSTAFA BAKACAK, SERHAT OĞUZ, DİNÇER ŞEREF İstanbul 

     Çin Halk Cumhuriyeti'nin Ukrayna'dan satın aldığı 306 metre boyundaki dev uçak gemisi Varyag, İstanbul Boğazı'ndan geçişini, 5 saatte tamamladı. Karadeniz'de üç yıldır bekleyen ve 19 aydır römorkör eşliğinde dolaşan Varyag, hava şartlarının uygun görülmesi üzerine baş kısımda Havila Champion, Kurtarma 1 ve Kurtarma 2 römorkörleri, kıçta Nikolay Chiker, Poyraz ve Kızkulesi römorkörleri eşliğinde saat 09.00'da geçişine başladı. 
     
     RÜZG R DA YARDIM ETTİ 
     Ortalama 3.5 - 4 deniz mili hızla çekilen Varyag, rota tutturulduktan 55 dakika sonra İstanbul Boğazı'na giriş yaptı. Sabah iki deniz mili olan rüzg rın şiddeti, öğle saatlerinde beş deniz miline kadar çıkınca riskli noktalarda süratini düşürmek zorunda kalan Varyag'ın geçişi kolaylaştı. Boğaz'ın en dar bölgesi Kandilli'ye 12.50'de ulaşan Varyag, bu bölgeyi 15 dakikada geçebildi. 65.5 metre yükseklikteki Fatih Sultan Mehmet Köprüsü’nün altından 12.5 metrelik farkla 3.5 dakikada geçen Varyag, Boğaz'da 20 rota değişikliği yaptı. 
     
     VAPUR SEFERLERİ DURDU 
     Varyag, Sarayburnu'ndaki son riskli bölgeyi de başarıyla atlattı ve 14.55’te geçişini tamamladı. İstanbulluların ilgiyle izlediği geçiş sırasında Sahil Güvenlik, Deniz Polisi ve Liman Başkanlığı'na ait tekne ve botlar Varyag'ın çevresinde üç millik güvenlik çemberi oluşturdu. Geçiş rotası üzerinde bulunan balıkçı tekneleri ve motorları uyaran güvenlik grubu, olası eylemlere müdahale etmek için de hazır bekledi. Boğaz saat 08.00'den itibaren transit geçişlere kapatıldı. Şehir Hatları İşletmeleri vapurlarının seferleri de saat 13.30'a kadar durduruldu. 
     
Meraklılar sahile koştu      İstanbul Boğazı'nın her iki yakası, Varyag'ın geçişini izlemek isteyen vatandaşların akınına uğradı. Sabah saatlerinden itibaren sahil şeridinde toplanan vatandaşlar, merakla dev geminin geçişini beklediler. Varyag'ın Boğaz'da görülmesiyle birlikte sahilde hatta yüksek tepelerde toplananların sayısı da arttı. Sahil şeridindeki trafik felç oldu. Bu arada İstanbul İtfaiyesi'ne bağlı ekipler de geçişi karadan takip ettiler. 
     
İşte komuta ekibi      Varyag'ın üzerinde Denizcilik Müsteşarlığı Trafik Düzen Başkanı Hüseyin Ertan'ın yönetiminde Operasyon Komuta Merkezi oluşturuldu. Geçiş sırasında 16 kılavuz kaptanla birlikte görev alan personel sayısı 250'ydi. Varyag'ın üzerinde bulunan Baş Kılavuz Kaptan Saim Oğuzülgen, römorkörlerdeki kılavuz kaptanlar arasında koordinasyonu sağlayarak rotayı korudu. 
     Konuşmalar kaydedildi 
     Riskli bölgelerden geçişlerde yoğunluk kazanan telsiz anonslarıyla birlikte heyecanlı dakikalar yaşandı. Geçişi, Denizcilik Müsteşarlığı İstanbul Bölge Müdürü Ruhan Çakıroğlu, Kıyı Emniyeti ve Gemi Kurtarma İşletmeleri Genel Müdürü Hücum Tulgar ile Türkiye Denizcilik İşletmeleri Genel Müdürü Erkan Arıkan da römorkörden takip etti. 
     
Rakamlarla Varyag Uzunluk 306.45 metre Yükseklik 53 metre Maksimum genişlik 71.95 metre Deplasman tonu 34780 ton      
     
Bugün gidiyor...      İstanbul Boğazı’ndan geçişini dün saat 15.00’te tamamlayan ve Marmara Denizi’ne açılan Varyag’ın 
     hava şartlarının uygun görülmesi halinde bugün Çanakkale Boğazı’ndan geçiş yapacağı açıklandı. 
     
Üç kez rotadan çıktı...      Geçiş sırasında Büyükdere, Kanlıca ve Boğaziçi Köprüsü’nün altında rotadan çıkıp panik yaratan Varyag'a 27 deniz aracı eşlik etti. Havila Champion gemiyi çekerken, arkadaki Nikolay Chiker de "frenleme ve kıç kontrolü" yaptı. Baş omuzları ise "Kurtarma 1" ve "Kurtarma 2" römorkörleri yönetti. "Poyraz" ve "Kız Kulesi" römorkörleri kıç manevralarını yaparken, 3 römorkör eskortluk görevini üstlendi. Konvoyda, 2 Söndüren gemisi, Liman Kontrol, Kılavuz, Palamar Motor, Sahil Güvenlik botları ve Deniz Polisi tekneleri yer aldı. 
     
Ukrayna, geçiş izni alamamıştı      Ukrayna'da 1988'de uçak gemisi olarak kızağa konulan Varyag, "Santone" adlı özerk bir adada bulunan küçük bir turizm firması tarafından eğlence gemisi yapılmak üzere Çin Halk Cumhuriyeti'ne satıldı. Boğazlardan Varyag'ın geçişi için 1998'de ilk girişiminde bulunan Ukrayna’nın talebi reddedildi. Art arda yapılan 4 talep de kabul görmedi. Sonunda Çin hükümeti, Türkiye'yi geçişe razı etti. Varyag’ın Boğazlar’ dan geçişi ise 2 milyon dolara mal olacak. 
     



 GÜNCEL 




















</TEXT>
</DOC>
