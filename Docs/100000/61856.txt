<DOC>
<DOCNO> 61856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/12/ekonomi/eko05.html </URL>
<DATE> 2002/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıllık faiz 70 olacak’ 
</HEADLINE>
<TEXT>

Bankacılara borçlanma programı hakkında bilgi veren Hazine Müsteşarı Faik Öztrak, yıllık ortalama faiz oranının yüzde 70 seviyesinde olacağını söyledi 
     KADİFE ŞAHİN 

     Hazine Müsteşarı Faik Öztrak ve Merkez Bankası Başkanı Süreyya Serdengeçti dün İstanbul’da bankacılara 2002 yılı borçlanma ve para programını anlattı. 
     Bankacılara borçlanma programı hakkında ayrıntılı bilgi veren Hazine Müsteşarı Öztrak, 2002 yılı borçlanmasında yıllık faiz oranının ortalama yüzde 70 olarak hesaplandığını söyledi. Faizlerin yüzde 94’lerden yüzde 72’ye gerilediğini belirten Öztrak, bu seviyelerde de biraz düşüş beklenebileceğini belirtti. Yıllık enflasyon beklentilerinin yüzde 48 olduğunu öğrenen bankacılar Öztrak’a faiz oranlarının yüksek olduğunu ilettiler. 
     
Eurobond ihracı olacak      Ortalama borçlanma vadesinin 7 aya çıktığını kaydeden Öztrak, Hazine’nin gündeminde bir eurobond ihracı olduğunu bildirdi. 2002 yılında iç borcun çevirilmesine dair herhangi bir endişe taşımadığını belirten Öztrak, 2001 yılında GSMH’nın yüzde 5,4’ü olan faiz dışı fazlanın bu yıl yüzde 6,5’a çıkmasının hedeflendiğini bildirdi. 
     Para politikası hakkında bankacılara bilgi veren Merkez Bankası Başkanı Süreyya Serdengeçti de programda para tabanının ana veri olduğunu belirterek parasal hedeflemenin de örtük bir enflasyon hedeflemesi getirdiğini söyledi. Yapısalların hazır olmaması nedeniyle enflasyon hedeflemesine geçilmediğini belirten Serdengeçti, kura herhangi bir müdahalenin olmayacağını vurguladı. 
     Öztrak ve Serdengeçti’nin açıklamalarını değerlendiren bankacılar ise kamu yetkililerinin de faizlerin yüksekliğinin ve TL’nin aşırı değerlenmesinin çok sağlıklı olmadığının farkında olduklarını bildirdiler. 
     



 EKONOMİ 


















</TEXT>
</DOC>
