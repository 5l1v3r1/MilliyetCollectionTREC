<DOC>
<DOCNO> 84692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/spor/spo01.html </URL>
<DATE> 2002/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
O şimdi her gece barda 
</HEADLINE>
<TEXT>

     NOUMA’YI takıma döndürmek için girişimlerini sürdüren Beşiktaş, yıldız futbolcunun peşine dedektif taktı. Fransa’da yaşayan kongre üyesi Hakan Frederiko, Nouma’nın yaşamı ile ilgili olarak yöneticilere bilgi aktardı. Frederiko’nun verdiği rapordan çıkan sonuç "Pascal Nouma yine gecelerin adamı." Ama bu kez Fransız golcü İstanbul’daki gibi haftada bir gece değil, her gece barlarda... 
     PASCAL Nouma için gelen raporun içeriğinde şu gelişmeler yer alıyor "Sabahlara kadar barlardan kafasını dışarıya çıkarmıyor. Yanındaki 4-5 tane kız arkadaşı ile birlikte gezip, birbirinden ilginç kıyafetler giyiyor. Bardan sarhoş çıktığı için de evinin yolunu ancak taksi ile bulabiliyor." Bu rapor üzerine yönetim, golcü futbolcu konusunda yine geri adım attı ve kararsız kaldı. 
     
Lucescu’dan kabarık liste      BEŞİKTAŞ Teknik Direktörü Lucescu, menajer Sinan Engin ve yardımcısı Feyyaz Uçar ile yaptığı toplantıdan sonra yönetime taleplerini bir bir sıraladı. Dün Romanya’ya giden Lucescu’nun Rapid Bükreş’te oynayan Adrian İencsi ile görüşeceği de öğrenildi. Liberoda oynayan 27 yaşındaki futbolcu Romanya Milli Takım kadrosunda da yer alıyor. 
     YURTİÇİ transferlerinde Lucescu’nun Kocaelisporlu Serdar ve Kaan Dobra, Trabzonlu Zafer, Ankaragücülü Niyazi ve Denizlisporlu Ali Tandoğan’ın alınmasını istediği öğrenildi. Galatasaraylı Bülent Akın’a da teklif yapılmasını talep eden Rumen teknik adamın, yeni sezon kadrosunda Khlestov’a sıcak baktığı ancak Ronaldo’yu istemediği iddia edildi. 
     
Divan seçiliyor      BEŞİKTAŞ Kulübü’nde Divan Kurulu Başkanlığı seçimi bugün yapılacak. Kabataş Erkek Lisesi’nde saat 10.00’da başlayacak seçimde, başkanlık için 3 aday yarışacak. Divan Başkanlığı’na Tali Çalbatur, Necati Toker ve Şeref Nasır’ın aday oldukları açıklandı. Seçim sonunda belirlenecek olan yeni başkan, Gazi Akınal’dan devralacağı görevi iki yıl sürdürecek. 
     
Togay’a son veda      ÖNCEKİ gün vefat eden Beşiktaş Kulübü’nün eski başkanlarından Nuri Togay dün sevenleri tarafından ebedi yolculuğuna uğurlandı. Beşiktaş bayrağına sarılı naaşı ile kulüp binasındaki törene getirilen Togay, Şişli Camii’nde kılınan ikindi namazının ardından Zincirlikuyu Mezarlığı’nda toprağa verildi. Togay’ın cenaze törenine Başkan Serdar Bilgili, Yönetim Kurulu Üyeleri, oğlu Fenerbahçeli eski futbolcu Erol Togay ile yakınları katıldı. 
     



 SPOR 





























</TEXT>
</DOC>
