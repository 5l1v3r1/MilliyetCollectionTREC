<DOC>
<DOCNO> 78527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/15/son/sontur14.html </URL>
<DATE> 2002/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Camide cinayet... 
</HEADLINE>
<TEXT>

     Bursa'da, cami girişinde düştüğü söylenerek getirildiği hastanede ölen yaşlı kişinin, cinayete kurban gittiği ortaya çıktı. Katil zanlısı, Bolu'da yakalandı. 
     12 Nisan Cuma günü, Santral 
     Garaj Semti'ndeki Şeyh Edibali Camii girişinde düştüğü söylenen 80 yaşındaki Ali Gündoğan, kaldırıldığı Devlet Hastanesi'nde yaşamını yitirdi. Otopside, yaşlı kişinin başına sert bir cisimle vurulması sonucu öldüğü belirlendi. 
     Maktulün cebinde bulunan 1 milyar liranın da kayıp olması üzerine soruşturmayı derinleştiren polis, olayın meydana geldiği saatlerde, cami önünden bir taksinin de gasp edildiğini belirledi. 
     Soruşturmada, maktul ile olaydan bir süre önce tartıştığı öğrenilen Süleyman C'nin, Ali Gündoğan'ın cebindeki 1 milyar lirayı alarak 16 T 0546 plakalı taksiye binerek Yiğitali Köyü'ne gittiği, burada taksi şoförünün de paralarını gasp ederek Ankara'ya kaçtığı ortaya çıktı. 
     Ankara'dan gasp ettiği başka bir araçla Bolu'ya giden Süleyman C, burada da bir gasp olayı daha gerçekleştirmek istediği sırada jandarma ekiplerince yakalandı. 
     Bursa Emniyet Müdürlüğü ekiplerine teslim edilen Süleyman C'nin sorgusunun tamamlanmasının ardından adliyeye sevk edileceği bildirildi. 
     





</TEXT>
</DOC>
