<DOC>
<DOCNO> 91210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/son/soneko01.html </URL>
<DATE> 2002/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İSO Başkanı Kavi "Türkiye'de küçülmeyen tek yer devlet" 
</HEADLINE>
<TEXT>

     İstanbul Sanayi Odası İSO Meclis Başkanı Hüsamettin Kavi, ''Gelinen noktada tarım, sanayi ve mali sektör küçüldü, ama küçülmeyen tek yer devlet ve devletin organizasyon yapısı'' dedi. 
     Kavi, Bursa Sanayici ve İşadamları Derneği'nin BUSİAD geleneksel ödül töreninde yaptığı konuşmada, devletin mutlaka yeniden yapılandırılması gerektiğini söyledi. 
     Devletin ya yeni bir vergi politikası ortaya koyarak vergi gelirlerini artırması ya da ekonomiyi büyüterek gelire dayalı daha fazla vergi hasılatını sağlaması gerektiğini dile getiren Kavi, ya da devletin kaçınılmaz bir şekilde küçülmesi gerektiğini vurguladı. 
     Kavi, olmayan kaynaklarla büyümenin artık mümkün olmadığına işaret ederek şöyle dedi 
     ''Gelinen noktada tarım, sanayi ve mali sektör küçüldü. Ama küçülmeyen tek yer, devlet ve devletin organizasyon yapısı. 
     Türkiye'nin önündeki sorunlara ilişkin çözümleri, vasat bir hükümetle gerçekleştirme şansı yok. Türkiye bölgesinde çok önemli bir güçtür. 
     Ama, bu güç kendi iç yapısındaki sorunları halletmelidir. 
     AB Türkiye konusunda yavaş ve bazı konularda da tedbirli davranıyor. Haklılar, çünkü şu aşamadaki yapımızla sürekli bir uyumu gerçekleştiremeyeceğimiz ortada. Eğer birileri çıkar da 6 ay içinde bu sorunları çözebileceğini söylerse artık lütfen inanmayın. Bu kadar yıl içinde oluşan sorunlar belirli bir plan ve süreçte hallolabilir.'' BUSİAD Yönetim kurulu Başkanı Celal Beysel de, Türkiye'nin AB'ye katılım sürecinde, müzakerelere halen başlayamamasını eleştirerek, siyasilerin, kendileri açısından ''mümkün olan en az maliyetle'' AB'ye girme amacında olduklarını savundu. 
     
     BUSİAD ÖDÜLLERİ 
     BUSİAD ''2001 yılı Doğan Ersöz Yılın İşadamı Ödülü'', Orhan Holding Yönetim Kurulu Başkanı İbrahim Orhan'a verildi. 
     Ayrıca, Türk Eğitim Derneği'ne TED eğitime katkıları nedeniyle, Bursa Büyükşehir Belediye Başkanı Erdoğan Bilenser'e gençliğe kazandırdığı ''Ürünlü Gençlik Kampı'' projesiyle, Esat Uluamay'a etnografik eserlerin toplanması ve özel müzecilik çalışmalarıyla, Bursa Büyükşehir Belediyesi eski Başkanı Erdem Sakar'a da ''Soğanlı Botanik Parkı'' ve ''Bursa Hayvanat Bahçesi'' projeleri nedeniyle ödül verildi. 
     Kendi yarattıkları ''Dice Kayek'' markasıyla gömlek konusunda dünya devleriyle rekabet eden ve çalışmalarını Paris'te sürdüren Bursalı Ayşe ve Ece Ege kardeşler ile Bursa Valisi Ali Fuat Güven, Araştırmacı-Yazar Yılmaz Akkılıç ve modacı Yıldırım Mayruk ise ''BUSİAD Meslek Ödülleri''ni aldılar. 
     





</TEXT>
</DOC>
