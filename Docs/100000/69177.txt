<DOC>
<DOCNO> 69177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/23/son/sontur12.html </URL>
<DATE> 2002/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve memuruna ''Şerefsizler'' diye bağıran müdür merkeze alındı 
</HEADLINE>
<TEXT>

     İçişleri Bakanı Rüştü Kazım Yücelen, bir süre önce oğlunun içinde bulunduğu ve Vali Akif Tığ'ın oğlunun kullandığı otomobile trafik cezası yazılmasıyla ilgili müdahalade bulunduğu gerekçesiyle hakkında müfettiş soruşturması başlatılan İçel Emniyet Müdürü Turgay Pamuk'un merkeze alındığını açıkladı. 
     İçişleri Bakanı Rüştü Kazım Yücelen, ''Cumhurbaşkanı, Başbakan, Bakan, Emniyet Müdürü, köyde yaşayan Hasan ağanın oğlu da dahil Türkiye'de yaşayan herkes eşit haklara sahiptir. 
     Evvela bunun bilinmesi gerekir'' dedi. 
     Bakan Yücelen, 16 Şubat Cumartesi günü, otomobille ters yöne giren oğlu Çağatay Pamuk ve Vali Akif Tığ'ın oğlu Atilla Tığ'ın içinde bulunduğu otomobile ceza yazıldığı olaya müdahale eden İçel Emniyet Müdürü Turgay Pamuk'un merkeze alındığını açıkladı. 
     Bakan Yücelen, ANAP İl Örgütü'nde yaptığı açıklamada, olayla ilgili olarak, İçel Valisi Akif Tığ ve Emniyet Müdürü Turgay Pamuk ile valilikte kısa süreli bir görüşme yaptığını ifade ederek, şunları kaydetti 
     ''Evvele bir kere daha tekrar etmek istiyorum ki Anayasamızca teminat altına alındığı gibi Cumhurbaşkanı, Başbakan, Bakan, Emniyet Müdürü, köyde yaşayan Hasan ağanın oğlu da dahil Türkiye'de yaşayan herkes eşit haklara sahiptir. Evvela bunun bilinmesi gerekir. 
     Bakan olarak görevim, bana bağlı olan kurumları çalıştırmak ve kuralları işletmektir. Bir kere daha tekrar ediyorum ki göreve geldiğim günden beri kurumların koordineli çalışmasını ve kuralların işlemesini hep öne aldım. Kuralları işlettim.'' 
     
     Pamuk'un talebi ve kurallar 

     ''Geçtiğimiz hafta, Mersin'de istemediğimiz, arzu edilmeyen bir olay intikal etti'' diyen Bakan Yücelen, görevlendirdiği baş müfettişin zaman zaman kendisine bilgi aktardığını ve soruşturmanın sürdüğünü kaydederek, şöyle devam etti 
     ''Emniyet müdürümüz, 34 yıldır polis teşkilatında hizmet vermektedir. Yaptığımız görüşmede, polislerle kendi çocuğunun bir farkı olmadığını, polisliğin bir disiplin mesleği olduğunu, hiçbir polise hakaret kastıyla bir söz söylemediğini ve söyletmeyeceğini bir kere daha bana ifade etti. Ancak, oğlunun ters yöne giden bir arabada bulunması dolayısıyla polislerle yaptığı münakaşayı hoş karşılamadığını da kaydetti. Ve kendisi emniyet müdürlüğü görevinden affını talep etti. Kabul ettim. Salı günü başlangıçta geçici görevli olarak Ankara'ya gelerek, emniyet müdürlüğü görevinden ayrılacak. 
     Bir kere daha tekrar etmek istiyorum Kurumları çalıştırırken, kuralları işletirken temel amacımız bireyi öne almaktır. Devlet de polis de halk için vardır. Herşey vatandaş içindir. Herşey Türkiye için, herşey Türk milleti için. Bakanlar da, valiler de, emniyet müdürleri de Türk milleti ve mutluluğu için çalışırlar, çalışmak zorundadırlar. Kurumları çalıştırıp kuralları işletirken birinci prensibimiz vatandaşımızın ve halkımızın mutluluğu için olacaktır. 
     Devletin devamı, sürekliliği için devletin koyduğu kurallara herkesin uyması gerekmektedir.'' 
     
     Valinin durumu 

     Bakan Yücelen, olayın kendisini üzdüğünü ve Mersin'in böyle bir konuyla gündeme gelmesinin bir talihsizlik olduğunu ifade ederek, şunları kaydetti 
     ''Çünkü Mersin'in çok daha önemli konuları vardır. Büyük bir felaket geçirmiştir. Mersin, Türkiye'ye milli gelir artırıcı çalışmalarıyla örnek bir ilimizdir. 
     Bugün Mersin yardıma muhtaç haldedir. Mersin'de konuşulması gereken konu, Mersinliler'in yarasını saracak tedbirlerdir. Ama böyle küçük bir olay da hepimizi üzmüştür.'' Bakan Yücelen, İçel Valisi Akif Tığ'ın görevden alınıp alınmayacağı ile ilgili bir soruya ''Valimizle ilgili bir şey yok'' yanıtını verdi. 
     Bakan Yücelen, Emniyet Müdürlüğü'ne yeni atamayla ilgili olarak da, ''Bırakın onu da kendi içimizde biz takdir edelim'' dedi. 
     Bakan Yücelen, daha sonra da ilçe parti teşkilatlarıyla bayramlaşma programına devam etti. 
     






</TEXT>
</DOC>
