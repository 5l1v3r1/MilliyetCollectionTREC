<DOC>
<DOCNO> 69059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/23/ekonomi/eko05.html </URL>
<DATE> 2002/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Altın ihracatında ikinciyiz 
</HEADLINE>
<TEXT>

Altın takı ihraç eden ülkeler arasında birinci sıradaki İtalya’dan sonra dünya ikincisi olan Türkiye, 205 ton üretimiyle ise beşinci sırada yer alıyor 
     Türkiye, "altın takı" ihracatında dünya ülkeleri arasında ikinci, üretimde ise beşinci sırada yer alıyor. 
     Antalya Kuyumcular Odası Başkanı Orhan Tolunay, yaptığı açıklamada, dünyada kuyumculuk sektöründe 2000 yılı istatistiklerine göre, üretimde kullanılan 24 ayar saf altın miktarının 3 bin 300 ton civarında olduğunu söyledi. 
     İtalya’nın dünyanın en büyük "altın takı" üreticisi ve ihracatçısı konumunda bulunduğunu, bu ülkenin kullandığı saf altın üretiminin yıllık 450 ton olduğunu belirten Tolunay, bu rakamın dünya üretiminin yaklaşık yüzde 15.5’i olduğunu bildirdi. 
     Türkiye’nin 205 ton üretimle dünya ülkeleri arasında beşinci sırada yer aldığını belirten Tolunay, "Türkiye’nin dünya tüketimindeki payı yüzde 6’dır. Bu rakamlar da göstermektedir ki, ülkemiz, dünyanın önemli altın takı üreticileri arasındadır" dedi. 
     Kuyumculuk sektörünün 2000 yılı rakamlarına göre Türkiye’de 14, 18 ve 22 ayarda toplam 220 ton altın takı üretimi gerçekleştirildiğini kaydeden Tolunay, şöyle devam etti 
     "Bu üretimin, 58 tonu Darphane kanalıyla doğrudan, yaklaşık 52 tonu da döviz karşılığı turistlere satılmak üzere toplam 110 tonu ihraç edilmiştir. Altın takı ihracatından ülke ekonomisine 1 milyar dolar döviz girdisi sağlanmıştır." 
     
     1 milyon istihdam edilecek’ 
     Kuyumculuk sektörünün 1991 yılında 70 bin kişiyi istihdam ederken, bugün 250 bin kişiye iş olanağı sağladığını da anlatan Tolunay, şöyle devam etti 
     "Sektörümüz yeterli altyapı ve teknolojiye sahiptir. Çok kısa zamanda üretimimizi 350 - 450 tona yükselterek, ekonomimize 4 - 4.5 milyar dolar döviz girdisi sağlayacağız. Kuyumculuk sektörü 1 milyon kişiyi istihdam eder konuma gelecektir. Kuyumculuk sektörü, döviz girdisi bakımından ülkemizde ikinci sektör olacaktır. İhracatta dünya ikincisi olan ülkemiz, İtalya’nın önüne geçerek Dünya birincisi olacak." 
     Tolunay, ülke ekonomisi için çok büyük öneme sahip olan kuyumculuksektörüne gereken ilginin gösterilmesini istedi. 
     



 EKONOMİ 

















</TEXT>
</DOC>
