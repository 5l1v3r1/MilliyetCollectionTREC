<DOC>
<DOCNO> 55742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/06/dunya/dun01.html </URL>
<DATE> 2001/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Atina mutlu ve şaşkın 
</HEADLINE>
<TEXT>

Klerides’in Denktaş’la KKTC’de yemek yemesi, Atina’da 1974’teki savaştan bu yana en önemli gelişme’ olarak nitelendirildi. Yunan basını da ilk defa olumlu 
     YORGO KIRBAKİ Atina 

     KKTC Cumhurbaşkanı Rauf Denktaş ile Güney Kıbrıs Rum Yönetimi lideri Glafkos Klerides'in önkoşulsuz ve doğrudan müzakerelere başlamayı kararlaştırmaları ve Rum liderin KKTC tarafında Denktaş ile yemek yemesi, Atina'da "1974'deki savaştan bu yana en önemli gelişme" olarak değerlendirildi. Klerides'in yakın çevresinden sızan bilgilere göre, Rum lider karşısında eskisinden çok farklı, dostane, uzlaşıcı bir Denktaş bulduğunu söyledi. 
     Rauf Denktaş da görüşmede Rum lidere "1974'teki olaylar tekrarlanmasın. Her şey Kıbrıs'ın AB'ye nasıl gireceğine bağlı. Birlikte mi gireceğiz yoksa bölünmüş mü" dedi. 
     
     Ankara’da değişim’ 
     Yunan Dışişleri Bakanlığı'na yakın çevreler ise Ankara'nın tavır değişikliğine dikkat çekerek "Gerek Kıbrıs gerekse Avrupa Güvenlik ve Savunma Politikası ile ilgili son gelişmelere bakıldığında Türkiye'de bir taktik değişikliği gözleniyor. Türkiye'den mantıklı müzakere yolunu seçtiği sinyalleri geliyor" görüşünü dile getirdi. 
     Yunan basını ise Kıbrıs konusundaki gelişmeleri olumlu başlıklarla duyurdu. Ta Nea gazetesi "tarihi yemek"ten söz ederken, Kıbrıs'taki zirvenin hem sorunu çıkmaza sokan buzdağını kırdığını hem de önemli gelişmeler için yolu açtığını belirtti. Elefterotipia gazetesi habere "Bir yemek çözüm yolunu mu açıyor Kıbrıs'ta bir şeyler mi değişiyor " diye yer verdi. Elefteros Tipos gazetesi de şunları yazdı "Denktaş ile Klerides arasında ani aşk. Düne kadar birbirleriyle konuşmayan Klerides ile Denktaş birlikte yemek yiyor. Herkes şaşkın." 
     



 DÜNYA 












</TEXT>
</DOC>
