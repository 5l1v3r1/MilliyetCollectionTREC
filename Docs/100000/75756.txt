<DOC>
<DOCNO> 75756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/01/yazar/congar.html </URL>
<DATE> 2002/04/01/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
ABD’nin Ortadoğu çıkmazı 
</HEADLINE>
<TEXT>

     Washington’ın medyayı bilgilendirmekle ve de ellerinden geldiğince yönlendirmekle görevli sözcüleri lafı ne kadar evirip çevirseler de boşuna. ABD, Ortadoğu politikasında, dibe vurmuş durumda. 
     Kendisinden önceki Clinton ekibinin izlediği "her an devrede olma" stratejisini tukaka ederek, aylarca İsrail - Filistin gerginliğinin tırmanmasını seyretmekle yetinen Bush yönetimi, sonunda gidişatı etkilemekten aciz konuma düşürdü kendini. Başkan Yardımcısı Dick Cheney’nin Irak odaklı Ortadoğu turu, iki önemli fiyaskoyla sonuçlandı 
     Birinci fiyasko, Cheney her ne kadar, "Arap liderler kamuoyuna başka, bize başka konuşuyor" derse desin, Saddam Hüseyin’i devirmeye yönelik bir Amerikan harekatı fikrinin, Arap başkentlerinde yadsınmasıydı. Üstelik Arap liderler, Cheney’i dinledikten kısa süre sonra Beyrut’ta buluştuklarında, Irak’ı adeta bağırlarına bastılar. Suudi Veliaht Prensi Abdullah, Arap Birliği toplantısına gelen Irak yetkilisini tv kameraları önünde sarılıp öptü Kuveyt ile Irak arasında, on küsur yıldır ilk kez, mevcut sorunların halline yönelik diplomatik açılımdan söz edilir oldu Arap Birliği, ABD’nin Irak’a saldırmasına oy birliğiyle karşı çıkarken BM yaptırımlarının da kaldırılmasını istedi. 
     İkinci fiyasko, Cheney’nin gezisini planlarken gündeme almayı hemen hiç düşünmediği, gezi sırasında ise tam da bu sonucu önlemek için alelacele bölgeye gönderilen General Anthony Zinni’nin varlığına karşın gündemin ilk sırasına yerleşen İsrail - Filistin meselesinde etkisiz kalınmasıydı. Zinni tarafından önerilen ateşkes anlaşmasını benimsemesi karşılığında, bugüne dek Bush yönetiminden "üst düzeyli kabul" görmemiş olan Yaser Arafat’la derhal görüşeceğini ve böylelikle Arafat’ın Arap Birliği zirvesi için Beyrut’a gitmesine de imkan doğacağını ima eden Cheney’nin uzattığı el boşlukta kaldı. ABD Başkan Yardımcısı ile tokalaşma imkanı, Filistin yönetimini ateşkese yanaştırmaya yetmediği gibi, Başkan George W. Bush’un İsrail Başbakanı Ariel Şaron’a yaptığı telkinler de sonuç vermedi İsrail, Arafat’ın Beyrut’a gitmesine imkan tanımadı. 
     
     Meşru eylem değil, vahşi terör’ 
     29 Mart günü, Ramallah’daki karargahı İsrail tanklarıyla çevrilmiş haldeyken, CNN televizyonunun sorularını yanıtlayan Arafat sinirlerine hakim olamadı ve kendisine gayet makul sorular yönelten, üstelik de Batı Şeria’daki olayların akışını başından itibaren ciddi ve objektif bir biçimde aktaran deneyimli muhabir Christiane Amanpour’u canlı yayında azarlayıp telefonu yüzüne kapadı. Filistin liderinin tepkisinin özünde, Amanpour’a değil, Bush yönetimine öfkesinin yattığı aşikardı. Nitekim Filistin yetkilileri, gün boyunca çeşitli kanallardan ABD’ye, "Arafat’ın hayatı tehlikede, müdahale edin, Şaron’u durdurun" çağrısı yapmış, buna karşılık Dışişleri Bakanı Colin Powell’ın ağzından, beklemedikleri kadar sert bir eleştirinin hedefi olmuşlardı. 
     Cuma günü Powell’ın, ardından haftasonunda Bush’un yaptığı açıklamalar, gelinen noktanın bir numaralı sorumlusu olarak Arafat’ı gösteriyor, Filistin liderinin, terör saldırılarına açıkça ve Arapça "dur" demeyi reddetmesini eleştiriyor ve İsrail’in "kendi kendini savunma hakkını" destekliyordu. 
     Filistinli intihar saldırganlarını "özgürlük savaşçısı" sayan ve bu saldırıların "terörist" özünü görmezden gelenler için kabul edilebilir yönü olmayan Amerikan tepkisi, Washington’ın bu aşamada verebileceği tek tepkiydi aslında. İntihar saldırganları, Netanya’da, Kudüs’te, Tel Aviv’de Museviler’in Hamursuz Bayramı’nı kana bulayıp masum İsrailliler’i öldürürken ve Arafat, bir bölümü kendi örgütü El Fetih’e bağlı El Aksa Tugayları tarafından üstlenilen bu eylemleri durdurma çağrısı yapmayı reddederken, Bush yönetiminin başka türlü davranması beklenemezdi. 11 Eylül’de kendi evinde terörle tanışan ve karşılığında, teröristlere ve destekçilerine karşı topyekun savaş ilan eden Washington’ın, özellikle Netanya’daki Hamursuz Katliamı’ndan sonra, Şaron’un tanklarını Batı Şeria’ya sürmesine karşı çıkması çok zordu. 
     Bush yönetimi, Şaron’dan "Arafat’a zarar verilmeyeceği" güvencesini aldığını açıkladı, İsrail’i, eylemlerinin sonuçlarını iyice tartmaya ve sivilleri hedef almamaya çağırdı, ancak bunun ötesine geçip, "tanklarını geri çek, Batı Şeria’dan çık" demedi. Deseydi, "teröre karşı savunma hakkının önünde durmuş, terörün cezasız kalmasına, daha da beteri amacına ulaşmasına imkan vermiş"olacağından çekindi. 
     
     Amerikan düşmanlığı artarken 
     Uzun süre atıl kalmayı tercih ettiği Ortadoğu denkleminde, sonuç alıcı olmasının çok zorlaştığı bir aşamada yeniden aktifleşmeyi deneyen Washington, tarafları kalıcı bir ateşkese ikna edebilir mi "Biz, Filistin’in devlet’ olma hakkını açıkça tanıyan gelmiş geçmiş ilk Amerikan yönetimiyiz" demek, Arap gönüllerini kazanmaya yetmediğine ve Şaron’un sorunu çözmekten ziyade çetrefilleştiren askeri taktiklerine karşı çıkmak, 11 Eylül sonrası Washington’ında mümkün olmadığına göre, ABD ne yapabilir Anti - Amerikan hissiyat, Arap kentlerinin sokaklarında giderek keskinleşirken, Irak planlarını kafasının bir köşesinde tutan Bush yönetimi, Arap liderlerin desteğini nasıl kazanabilir 
     Bu soruları yanıtlamanın zorluğu, ABD’nin Ortadoğu çıkmazını da tanımlıyor. 
     Yine de tek çıkış yolu, Bush yönetiminin bugüne kadar yapmadığını yapıp sürece siyasi ağırlığını koyarak müdahil olması General Zinni gibi "gayrisiyasi bir elçinin" çabalarıyla yetinmek yerine, Powell’ı bir an önce bölgeye göndermesi, İsrail - Filistin ateşini söndürmeyi, gündeminin gerçek önceliklerinden biri yaptığını dünyaya göstermesi. 
     Filistin halkının kendisini bağımsızlığa ve barışa taşıyacak ufuklu bir lider yerine Arafat’a saplanıp kaldığı, İsrail’de Şaron’u bile yeterince sert bulmayan sağ kanat seslerin giderek güçlendiği bir ortamda, diplomatik çabalardan sonuç almak elbette çok güç. Ama bu, "çabalamamanın" mazereti olmamalı. 
     
     







Mısır notları 


Ankara'nın Arafat uyarısı 


ABD’nin Ortadoğu çıkmazı 


Nash Anlaşmasak da hep birlikte 


İsrail savaşmıyor, terör üretiyor 


Bankalar denetim kıskacında 


Teröre silah, mayın satanlar... 


Filistin ve Arafat'ın trajedisi 


Gazetecilik bir milliyettir 


2001 krizi 1994’ten çok daha ağır ve özel 


Üretemedik, küçüldük 


</TEXT>
</DOC>
