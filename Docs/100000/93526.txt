<DOC>
<DOCNO> 93526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/03/son/sonspo18.html </URL>
<DATE> 2002/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim "Oyuncularımız beklediğimizden iyi geldiler" 
</HEADLINE>
<TEXT>

     Yeni sezon hazırlıklarını sürdüren Galatasaray, 1. etap kamp çalışmaları için Avusturya'nın Salzburg kentine gitti. 
     Atatürk Havalimanı'nda gazetecilere yeni sezon hazırlıklarını değerlendiren teknik direktör Fatih Terim, İstanbul'daki çalışmaları takiben 10 günlük bir kamp için Salzburg'a gittiklerini belirterek, ''Yeni bir kamp merkezine gidiyoruz. 3 tane maç oynayacağız. 
     Fiziğimizi belli bir kaliteye getirirken, taktik çalışmalarımızı yavaş yavaş başlatacağız. Yeni transferleri eskilerle kaynaştırma adına önemli bir merhale'' dedi. 
     Terim, Türkiye'ye döndükten sonra Milli Takım'daki ve yeni katılacak oyuncularla beraber ikinci kampa devam edeceklerini kaydetti. 
     İstanbul'daki çalışmalarda futbolcuların durumunun nasıl olduğunun sorulması üzerine Terim, şöyle konuştu 
     ''Açıkçası beklediğimizden fazla, umduğumuzdan iyi geldiler. Bu da bizi son derece sevindiriyor. Herhalde sene içerisindeki rekabetin çok daha üst seviyede geçeceğini gösteriyor. Herkesin böyle iştahlı olması ve aşağı yukarı hazır gelmesi bizim için sevindirici.'' Fatih Terim, açıklaması sırasında bazı gazetecilerin cep telefonlarının çalması üzerine konuşmasını keserek, basın mensuplarının yanından ayrıldı. 
     Galatasaraylı futbolculara havalimanında taraftarlar büyük ilgi gösterirken, Fatih Terim, Baliç ve bazı futbolcular forma ile sarı-kırmızı renkteki topları imzaladılar. 
     Öte yandan sarı-kırmızılı futbolcular, bu sabah İstanbul'da bir idman yaptı. 
     Avusturya kampına A Milli Futbol Takımı kadrosunda yer almaları nedeniyle teknik direktör Fatih Terim tarafından 15 Haziran'a kadar izin verilen oyuncuların dışındaki bütün oyuncular götürüldü. 
     Dün gece sözleşme imzalanan Brezilyalı oyuncular Pinto ve Felipe de kafilede yer aldı. 
     Irdning Steiermarkt bölgesinde kampa girecek Galatasaray, ilk etap çalışmaları sırasında 3 de hazırlık maçı yapacak. 
     İlk hazırlık maçını 6 Temmuz Cumartesi günü FC Judenburg takımıyla yapacak sarı-kırmızılılar, 9 Temmuz Salı günü SC Rottenman ve 11 Temmuz'da da İskoçya'nın Dundee United takımlarıyla karşı karşıya gelecek. 
     10 günlük ilk etap çalışmaları sonrasında 12 Temmuz'da İstanbul'a 
     dönecek sarı-kırmızılılar, ikinci etap çalışmalarını 16-28 Temmuz tarihlerinde İsviçre'de gerçekleştirecek. 
     





</TEXT>
</DOC>
