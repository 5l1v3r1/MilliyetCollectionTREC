<DOC>
<DOCNO> 81164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/30/spor/aspo.html </URL>
<DATE> 2002/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
DOST ACI SÖYLER 
</HEADLINE>
<TEXT>

Galatasaray’da kalıp kalmayacağı belli olmayan Teknik Direktör Lucescu, Kocaeli dönüşü yöneticilere, "Elinizde çok iyi bir takım var. Effenberg ve Jancker’i sakın almayın, paranızı boşa harcamayın" dedi 
     HALİL ÖZER 

     Dikkatli davranın’ 
     KOCAELİSPOR galibiyetiyle Galatasaray’da şampiyonlukla tanışan Teknik Direktör Lucescu, zafer şarkılarının söylendiği bir ortamda yöneticilere yeni sezonda izlemeleri gereken politikayı anlattı. Yeni sezonda görevde kalıp kalmayacağı henüz belli olmayan Rumen hoca, İzmit dönüşü yöneticilerle otobüste yaptığı görüşmede, "2004 yılında UEFA, bütçesi eşit olmayan kulüpleri kapı dışarı edecek. O yüzden adımlarınızı dikkatli atmalısınız" uyarısında bulundu. 
     
     Milli kahraman 
     GALATASARAY’IN şampiyonluğundan sonra Romanya’da milli kahraman ilan edilen ve Kovacs’dan sonra en başarılı futbol temsilcisi olarak gösterilen Lucescu, Effenberg ve Jancker gibi oyunculardan hemen vazgeçilmesini istedi. Tecrübeli teknik adam, "Bu oyuncular size fazla bir şey veremez. Paranızı boşa harcamayın. Şu anda elinizde çok iyi bir takım var. Akıllı ve dikkatli seçim yapın. Geleceğe dönük kabiliyetli, genç oyuncuları tercih edin" dedi. 
     
     Kadroyu bozmayın’ 
     MEVCUT kadronun yetenekli isimlerden kurulu olduğunu söyleyen Mircea Lucescu, "Ben bu oyunculara her zaman inandım. Özellikle orta alanda Hasan, Ayhan, Ergün, Batista bana göre Avrupa’nın en iyi futbolcuları. Bu takım daha çok iş yapar. Defans oluşumumuz ise mükemmel. Zaten bunu son haftalarda herkes gördü. Kadro üzerinde fazla oynamamak gerekir. Bir iki Türk oyuncu ve dediğim gibi genç yabancılarla takviye edin yeter" ifadelerini kullandı. 
     
     Bu takımı ben yarattım’ 
     FUTBOL takımının kulübe iki yılda 25 milyon dolara yakın bir para kazandırdığını belirten Lucescu, ülkesinde yaptığı açıklamada ise, "Bu takımı ben yarattım. Elimdeki malzeme ile bu kadar iyi sonuçlar alacağımı ummamıştım. Yanılmışım. Futbolcularım hepsi beni dinleyip, bizi istediğim yere getirdiler" dedi. Fenerbahçe yenilgisinden sonra paniğe kapıldığını belirten Rumen hoca, "Çünkü hakemler bizim karşımızdaydı" diye konuştu. 
     
ARİF 
Eskimeyen kumaş      BU sezon attığı gollerle şampiyonlukta önemli bir payı bulunan Arif, Galatasaray’da forma giymeye başladığı 1991 - 92 sezonundan bu yana 27 forvet oyuncusu eskitti. Sarı - Kırmızılı takımda yedi şampiyonluk gören tecrübeli futbolcunun yanına birçok yıldız gelirken, Arif hiç gölgede kalmadı, her geçen gün artan performansıyla görev yapan tüm hocaların gözdesi olmayı başardı. 
     
Kimler geldi, kimler geçti      Kosecki, Tanju, Gutschow, Benhur, Saunders, Iorfa, Erdal, Bolic, İlyas, Mustafa Kocabey, Kubilay, Hakan Şükür, Adrian Ilie, Knup, Mehmet Gönülaçar, Ceyhun, Alp, Saffet Sancaklı, Lutu, Marcio, Jardel, Saffet Akyüz, Ümit Karan, Jardel, Serkan, Murat Sözkesen, Niculescu. 
     
Stat için Ankara turu      GALATASARAY’IN yeni sezonda maçlarını oynamayı düşündüğü Atatürk Olimpiyat Stadı’nın eksiklerinin zamanında tamamlanması için hükümetten yardım istenecek. Milli Olimpiyat Komitesi Başkanı Sinan Erdem ile stadın sahibi konumundaki Hazırlık ve Düzenleme Komitesi HDK Başkanı Yalçın Aksoy, bu hafta içinde Ankara’da Başbakan Yardımcısı Mesut Yılmaz’ı ziyaret edecek. 
     STADIN 20 milyon doları bulan ulaşım, skorboard, turnike ve çevre düzenleme çalışmalarının mevcut yüklenici firma tarafından tamamlanması için hazine onayının çıkmasına çalışacak olan Erdem, Kemal Derviş ve Spor Bakanı Fikret Ünlü’yle de bir araya gelecek. Galatasaray yönetiminin ise çalışmaların 31 Temmuz’da tamamlanması şartıyla, iyi niyet mektubu vereceği ifade edildi. 
     



 SPOR 





























</TEXT>
</DOC>
