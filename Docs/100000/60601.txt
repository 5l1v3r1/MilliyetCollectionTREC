<DOC>
<DOCNO> 60601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/04/son/sontur14.html </URL>
<DATE> 2002/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz ''Tekstilbank kardeşimin bankası değil'' 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, Tekstilbank'ın Turgut Yılmaz'ın ait bir banka olmadığını söyledi. Yılmaz, ''Tekstilbank, bankalar arasında kamudan hiç kredi ihtiyacı olmayan en sağlıklı bankadır'' dedi. 
     Basına kapalı olarak gerçekleştirilen ANAP Grup toplantısının ardından Grup Başkanvekili Beyhan Aslan, gazetecilere açıklamalarda bulundu. 
     Aslan'ın verdiği bilgiye göre, grup toplantısında ANAP Genel Başkanı Yılmaz'ın yanı sıra İstanbul Milletvekili Aydın Ayaydın ve Manisa Milletvekili Ekrem Pakdemirli, reel sektörün mali sektöre olan borçlarını yeniden yapılandıran ve bazı bankalara kaynak aktarımına imkan veren tasarı konusunda görüşlerini dile getirdiler. 
     Kardeşi Turgut Yılmaz'ın 97 ortaklı Giyim Sanayicileri Dış Ticaret A.Ş'nin Yönetim Kurulu Başkanı olduğunu ve yılda 1 milyar dolar ihracat yaptığını anlatan Mesut Yılmaz, Tekstilbank'ın ise Süleyman Demirel'in Başbakanlığı döneminde izin alarak kurulduğunu, hem şirketin hem de bankanın hisselerinin halka açık olduğunu ifade etti. 
     Şirket'in, Tekstilbank'ın ortağı olduğunu hatırlatan Yılmaz, sermaye artırımı gündeme gelirken bankanın bunu yapamayacağını bildirmesi üzerine şirketin, banka sermayesinin 20 trilyon lira daha artırılması için gayret gösterdiğini kaydetti. Yılmaz, ''Bankalar arasında, kamudan hiç paraya ihtiyacı olmayan en sağlıklı bankadır. Özkaynakları güçlü. Bu nedenle basında çıkan haberler tamamen asılsız. Turgut Yılmaz'ın, Şirket'in Yönetim Kurulu Başkanı olmasının dışında bankada hiçbir görevi yoktur'' dedi. 
     Yılmaz, tasarının görüşülmesi sırasında Plan ve Bütçe Komisyonu'nda görevli hiçbir milletvekilini arayarak talimat vermediğini söyledi. Bazı basın organlarında yer alan ''Turgut Yılmaz'ın bankasını kurtarmaya yönelik operasyon'' şeklindeki iddiaların da gerçek dışı olduğu kaydeden Yılmaz, kardeşi Turgut Yılmaz'ın direkt bir bankası olmadığını ifade etti. 
     
     Hükümet IMF'ye kabul ettirdi 

     Bankalara kaynak aktarılmasını öngören ''tasarının IMF'nin istediği bir yasa olmadığını'' bildiren Yılmaz, ''aksine, bankalara kaynak aktarılmasını Hükümet'in IMF'ye kabul ettirdiğini'' söyledi. 
     Yılmaz, ''bankacılık sektörü içindeki payı yüzde 1 ve üzerinde olan bankalara kaynak aktarılması'' şartının ise IMF'den geldiğini ifade ederek, bu şartın kaldırılması için IMF ile görüşmelerin sürdüğünü kaydetti. IMF'nin kabul etmemesi halinde tasarının yüzde 1 şartıyla geçeceğini belirten Yılmaz, Hükümet ortakları ve Hazine bürokratlarının yüzde 1 şartının kaldırılmasından yana olduklarını söyledi. 
     
     Tasarı tartışıldı 

     ANAP Grup toplantıda, reel sektörün mali sektöre olan borçlarını yeniden yapılandıran ve bazı bankalara kaynak aktarımına imkan veren düzenleme konusunda bazı milletvekilleri de söz aldı. 
     TBMM Plan ve Bütçe Komisyonu Üyesi ve İstanbul Milletvekili Aydın Ayaydın, komisyondaki görüşmeler sırasında tasarı üzerinde hiçbir ANAP'lı üyenin önerge vermediğini ve verilen önergeleri de desteklemediklerini söyledi. 
     Ayaydın, Genel Başkan Yılmaz'ın komisyon üyelerini telefonla arayarak talimat verdiği iddialarının gerçek dışı olduğunu söyledi. 
     Ayaydın, bankalara kaynak aktarılmasının çok yerinde bir karar olduğunu ifade ederek, kaynak aktarmak için aranan sektör içindeki aktif büyülüğün yüzde 1 olması şartının yanlış olduğunu savundu. Bu durumun haksız rekabete ve eşitsizliğe yol açacağını iddia eden Ayaydın, sermaye yeterlilik rasyosu yüzde sıfır olan ancak sektör içindeki payı yüzde birden büyük olan bankalara yaklaşık 650 milyon dolar aktarılacağını, sermaye yeterlilik rasyosu yüzde 5'e yakın olduğu halde sektör içindeki payı yüzde 1'in altında kalan bankalara kaynak aktarılmayacağını anlattı. 
     Ayaydın, yüzde 1 şartının kaldırılarak, kaynak aktarımı için eşit ve adil bir şart getirilmesini önerdi. 
     Manisa Milletvekili Ekrem Pakdemirli de bankalara kaynak aktarılmasını desteklediğini belirterek, bu yapılırken objektif kriterlerin esas alınması gerektiğini söyledi. 
     Aslan, bir gazetecinin ''Tasarı üzerinde herhangi bir değişiklik olacak mı '' sorusu üzerine, TBMM Genel Kurulu'ndaki görüşmeler sırasında konunun tartışılabileceğini, ancak grupta değişiklik konusunda bir istek gelmediğini bildirdi. 
     






</TEXT>
</DOC>
