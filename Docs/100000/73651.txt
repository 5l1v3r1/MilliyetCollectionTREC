<DOC>
<DOCNO> 73651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/son/sonspo22.html </URL>
<DATE> 2002/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Toroğlu ''Tribün terörünü kulüp başkanları yaratıyor''' 
</HEADLINE>
<TEXT>

     Futbol Federasyonu Merkez Hakem Kurulu MHK Başkanı Bülent Yavuz, Türkiye'de 3 büyük takımın korunduğuna ilişkin iddiaların doğru olmadığını söyledi. 
     GöztepeList organizasyonu tarafından düzenlenen ''Tribün terörü için çözüm arayışları'' konulu sempozyum, İzmir'de yapıldı. 
     Sempozyomda konuşan Bülent Yavuz, hakem kararlarını jest ve mimikleriyle protesto eden futbolcu, teknik adam ve yöneticilerin tribün anarşisini körüklediğini anlattı. Sürekli olarak ''3 büyük takım hakemler tarafından korunuyor'' biçiminde eleştiriler yapıldığını kaydeden Yavuz, ''Söylüyorsunuz ama bir de istatistiklere bakın. Büyük takımlar önceden bir sezonda en çok 2 yenilgi alırdı. 
     Şimdi öyle mi Ligin bitmesine 7 hafta kala, 6-7 yenilgisi bulunan büyük takımlar var'' dedi. 
     Futbol yorumcusu Ömer Üründül ise bu görüşe katılmadığını belirterek, ''Hakemler çıkar için değil, ama medya baskısından çekindiği için yorumlarını büyük takımlar lehine yapıyor, bu kesin'' diye konuştu. 
     Eski futbol hakemi ve futbol yorumcusu Erman Toroğlu da kulüplerin istedikleri takdirde tribün terörünü durdurabileceklerini öne sürdü. 
     Toroğlu, şunları söyledi 
     ''Tribün terörünü yaratan kulüp başkanlarıdır. Çünkü tribündeki amigolar, başkanlarca beslenir, cepleri doldurulur. Tribün terörünü konuşuyoruz, Ali Fevzi Bir, Futbol Federasyonu Genel Kurulu üyesi. 2 İngiliz taraftar öldürüldü, öldürenler dışarıda. Geçenlerde bir tanesi Çiçek Pasajı'nda yanıma geldi, bir bira da ona ısmarladım. Ne olur ne olmaz '' Türkiye'de futbolda da diğer alanlardaki adil olmayan uygulamaların bulunduğunu belirten Toroğlu, ''Geçen sene Diyarbakırspor-Altay maçı bir siyasinin devreye girmesiyle TRT'den yayınlanmadı. Kırmızı kart gören Hagi'ye 5 maç ceza verilirken, kartı gösteren Erol Ersoy'a 6 maç veriliyor bir daha da Ali Sami Yen'e uğrayamıyor'' diye konuştu. 
     Sempozyumda İzmir'deki kulüp başkanlarının yanı sıra sosyolog Ahmet Talimciler ve çeşitli gazeteciler de görüşlerini aktardılar. 
     






</TEXT>
</DOC>
