<DOC>
<DOCNO> 97575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/son/sontur27.html </URL>
<DATE> 2002/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz ve Recai Kutan anlaştı... 
</HEADLINE>
<TEXT>

     SP Genel Başkanı Recai Kutan, ANAP Genel Başkanı ve Başbakan Yardımcısı Mesut Yılmaz'ın AB'ye uyum yasalarıyla ilgili önerilerine olumlu baktıklarını ve Yılmaz'ın teklifi doğrultusunda seçim kararından önce bu yasa değişikliklerinin yapılması için TBMM'ye ortak önerge verebileceklerini bildirdi. 
     SP Genel Başkanı Recai Kutan, ANAP lideri Mesut Yılmaz'la yaptıkları yaklaşık 40 dakikalık görüşmenin ardından düzenlediği basın toplantısında, Yılmaz ile olumlu bir görüşme yaptıklarını bildirdi. Kutan, görüşmede Yılmaz'a seçim kararından önce AB yasaları ile seçim ve siyasi partiler yasasında değişiklik yapılması isteklerini ilettiklerini belirterek, "Önceden seçim kararı alınırsa Meclis'in ondan sonra başka bir karar alması mümkün değildir. O nedenle önce bunları çıkaralım sonra seçim kararı alalım" dedi. 
     Kutan, Yılmaz'ın getirdiği paketin TCK'dan başlayarak, Toplantı ve Gösteri Yürüyüşleri Yasası'na kadar demokrasi, insan hakları ve özgürlükleri konusunda önemli bazı imkanlar getirecek gibi göründüğünü belirterek, öncelikle partideki AB komisyonunun bu öneriyi hızla görüşeceğini ve ardından ANAP ve diğer siyasi partilerle görüşeceklerini kaydetti. 
     Kutan, Yılmaz'ın seçim kararından önce bu yasa değişikliklerin görüşülmesi için TBMM Başkanlığına ortak bir önerge verme teklifinde de bulunduğunu ve bu konuya olumlu baktıklarını bildirdi. Kutan, AB ve olacaksa seçim yasasında yapılacak değişikliklerin bir erken seçimi geciktirmeyeceğini, bunun için 10 günlük bir çalışmanın yeteceğini söyledi. 
     Kutan, bir soru üzerine TBMM Başkanı İzgi'nin çağrısına uyarak TBMM Genel Kurulu'nun 29 Temmuz'daki toplantısına katılacaklarını belirterek, kendilerinin de bu yönde önerge vermeye hazırlandıklarını ancak önergelerinde gündemin daha farklı olacağını söyledi. 
     Kutan, Başbakan Bülent Ecevit'in, yapılacak bir erken seçimde HADEP ve aşırı dinci partilerin rejim için tehlike yaratacağı yönündeki açıklamalarının anımsatılması üzerine, "Ecevit'in beyanları demokratik bir zihniyetle bağdaşmaz. 
     Demokratik ülkelerde bir kişinin suçlu olup olmadığına karar verecek olan siyasetçiler değildir. Yargı karar vermedikçe bu iddialar kabul edilemez. Ecevit'in beyanı talihsiz ve haksız bir beyan" dedi. 
     Kutan, DYP Genel Başkanı Tansu Çiller'in iki turlu seçim önerisinin ise kapsamlı bir şekilde değerlendirilmesi gerektiğini bildirdi. 
     





</TEXT>
</DOC>
