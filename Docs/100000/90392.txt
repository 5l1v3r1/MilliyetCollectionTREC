<DOC>
<DOCNO> 90392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/17/son/sontur17.html </URL>
<DATE> 2002/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP "Başbakan ekonomi zirvesi ile durumu idare ediyor" 
</HEADLINE>
<TEXT>

     DYP Genel Başkan Yardımcısı Ufuk Söylemez, Başbakan Bülent Ecevit'in, ekonomi bürokratları ile toplantı yapmasını ''trajikomik'' diye nitelendirerek, ''Başbakan'ın ekonomi bürokrasisi ile toplantı yapması, durumu idare etmekten başka birşey değildir'' dedi. 
     Söylemez, DYP Genel Merkezi'nde düzenlediği basın toplantısında, hükümetin, AB gibi temel ve hayati bir konuda 3 yıldan bu yana ''ortak bir politika oluşturamadığını'' ifade etti. 
     Ecevit'in ''yaşı ve giderek artan sağlık sorunlarının, hükümette yönetim ve koordinasyonda zafiyetlere yol açtığını'' öne süren Söylemez, bunun sonucunda, koalisyon ortakları arasında ''çekişme ve ayrışmanın daha net olarak su yüzüne çıktığını'' savundu. 
     Söylemez, sözlerini şöyle sürdürdü 
     ''Bu hükümetin sürdürülmesi çabaları, nafile çabalar haline dönüşmüştür. Ölüyü diriltmek mümkün değildir. 
     AB gibi, ülkemizin geleceğini yakından ilgilendiren medeniyet projesi dahil, Türkiye'yi, Türk milletini kutuplaşma ve kamplaşma içine sürükleyen ANAP ve MHP'nin, adeta kayıkçı kavgası niteliği alan çekişmelerinden toplum yılmıştır, bıkmıştır.'' Söylemez, MHP ve ANAP'ın, ''seçim barajının altında kalma paniği ile yaptıkları AB istismarcılığını'' ayıpladıklarını ve yadırgadıklarını ifade ederek, ''AB konusunu, tek tek siyasi partilerin işine geldiği biçimde, kamplaşma, kutuplaşma yaratmak yerine, bir bütün halinde, hükümetin politikası ve tavrını da görerek, olgunlaştırmanın daha sağlıklı olacağını söylüyoruz'' diye konuştu. 
     
     ''SOLDA SIFIR KALIR'' 
     Söylemez, ''Erken seçim olursa, ekonomik istikrar bozulur'' sözlerinin, hiçbir anlam ifade etmediğini öne sürerek, şunları kaydetti 
     ''Bugün yaşanan belirsizliğin, siyasi dağınıklığın, başarısızlığın Türk ekonomisine yüklediği zarar ve riskler göz önüne alındığında, erken seçimin maliyeti, bunun yanında solda sıfır kalır. Demokrasinin fazileti, erken seçimin maliyeti ile ölçülemeyecek kadar büyük ve anlamlıdır milletimiz için. Türkiye, erken seçim şartlarını hiç bu kadar oluşturup, hissetmemişti. Bugünkü hükümetin yerine, hangi hükümet kurulursa kurulsun çok daha olumlu adımlar atması kaçınılmazdır. 
     Sayın Başbakan'ın, panik halinde, ekonomi yönetimini toplayarak,'İyi gidiyorduk, ne oldu böyle' demesi de trajikomiktir. Başbakan, krizin ve kötü gidişin, piyasalarda yaşanan olayların, hükümetin başarısızlığı, çok başlılığı, hatta başsızlığından kaynaklandığını görmekten kaçınmaktadır. Ekonomi, milyarlarca dolarlık darbe yedikten, ülke kriz içinde kriz yaşadıktan sonra, ekonomi bürokrasisi ile toplantı yapması, durumu idare etmekten başka birşey değildir.'' Söylemez, Devlet Bakanı Kemal Derviş'in, bugün Ecevit'e, ''ekonomideki belirsizlik ve kriz ortamının bir an önce giderilmesinin yolunun, erken seçim olduğunu söyleyecek medeni cesareti göstereceğini umduğunu'' da söyledi. 
     





</TEXT>
</DOC>
