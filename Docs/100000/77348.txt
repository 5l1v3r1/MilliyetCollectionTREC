<DOC>
<DOCNO> 77348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/son/sondun39.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu ile Cem Ortadoğu'ya önümüzdeki hafta gidecek 
</HEADLINE>
<TEXT>

     Yunanistan Dışişleri Bakanı Yorgo Papandreu, Dışişleri Bakanı İsmail Cem ile önümüzdeki hafta Filistin lideri Yaser Arafat ile görüşmek üzere Ortadoğu'ya gitmeyi planladıklarını doğruladı. 
     Atina Haber Ajansı'nın ANA bildirdiğine göre, halen Çin ziyaretini sürdüren Papandreu, ortak ziyaretin 16 Nisan Salı günü gerçekleşmesi olasılığının bulunduğunu belirtti. Papandreu, ''Cem ile ortak gezimiz, benim İsrail Dışişleri Bakanı Şimon Peres, Cem'in ABD Dışişleri Bakanı Colin Powell ile yaptığı telefon görüşmelerinin ardından teyit oldu. Geziye ilişkin AB'nin de bilgisi var'' dedi. 
     Türkiye ve Yunanistan'ın bölgede yaşamsal çıkarları olduğu için bu girişimde bulunduklarını kaydeden Papandreu, ''bu gezinin iki geleneksel rakibin birlikte siyasi çözüm ve diyaloğu cesaretlendirmeleri açısından sembolik önemi olduğunu'' belirtti. 
     Cem ile yapacağı ziyaretin, büyük ölçüde, ABD Dışişleri Bakanı Powell'in bölgeye yapacağı ziyaretin başarıyla tamamlanmasına bağlı olduğunu kaydeden Papandreu, Powell'a İspanya Dışişleri Bakanı Josep Pique'nin de AB'yi temsilen eşlik etmesi olasılığının bulunduğunu ifade etti. 
     Bu arada, Yunanistan Dışişleri Bakanlığı, Bakanlık Uluslararası Kalkınma Bölümü Başkanı Aleks Rondos ve Ortadoğu Bölümü Başkanı Panayotis Vlasopulos'un dün gece Kudüs'e gittiklerini açıkladı. 
     Bakanlık, Yunanlı diplomatların, İsrail ve Filistin taraflarıyla temaslarda bulunacağını ve Yunanistan'ın 560 bin euro tutarındaki insani yardımının dağıtımını organize edeceklerini duyurdu. 
     






</TEXT>
</DOC>
