<DOC>
<DOCNO> 92298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/ekonomi/eko04a.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolar yine zirvede 
</HEADLINE>
<TEXT>

S P’nin Türkiye’nin görünümünü durağana çevirmesi, Ecevit’in sağlık kontrolü ve WorldCom skandalı, doları 1 milyon 650 bine çıkararak 20 Ekim’deki değerine taşıdı 
     TARIK YILMAZ 

     Başbakan Ecevit’in hastaneye gidişleriyle paralel hareket eden döviz ve faiz piyasası, dün de tarihi günlerinden birini yaşadı. ABD’de patlak veren WorldCom kriziyle birlikte oyuncuların Türkiye de dahil gelişmekte olan piyasalardan çıkması ve Standard and Poors’un S P Türkiye’nin pozitif olan görünümünü durağana çevirmesi de doların dünkü tırmanışında etkili olan unsurlar arasında yer aldı. 
     Hafta başından bu yana yükselişini sürdüren dolar dün serbest piyasada 1 milyon 650 bine çıkarak, 20 Ekim’deki değerini test etti. 
     
     1 milyon 695 bine çektiler 
     TL pozisyonlarını dövize çeviren oyuncuların yoğun talebi, piyasada dolar ve euronun kartopu etkisiyle artmasına neden oldu. Hem bankalararası hem de serbest piyasada 10 binlik kademeler şeklinde artan dolar, sabah 1 milyon 650 bin - 1 milyon 660 bin liraya kadar çıktı. İkinci alım dalgası ise S P’nin not açıklamasıyla yaşandı. Bankalar dolar fiyatını 1 milyon 695 bine kadar çekerken, en yüksek işlem geçen fiyat 1 milyon 665 bin oldu. Dolar Ekim 2001’de de bu düzeyi görmüştü. 
     
     Doların önü açık 
     Kapanışta dolar serbest piyasada 1 milyon 650 bine kadar çıkarken, bankalararası piyasada 1 milyon 652 binden günü tamamladı. Bankacılar, Başbakan’ın Yüksek Askeri Şura toplantısına katılıp, Meclis’in cuma günü tatile girmesinden sonra hafta sonu istifa edeceğine ilişkin senaryonun piyasada konuşulduğunu ve dolara kaçışı tetiklendiğini iddia ettiler. Bankacılar, dolarda 1 milyon 695 binlik kotasyonun işlem geçmese de bu seviyeye kadar önünün açık olduğunu gösterdiğini belirtti. 
     
Faiz yüzde 76.5’e yükseldi      Bono piyasasındaki satışlar, faizi yılın en yüksek değerine taşıdı. Dün piyasanın en aktif iki kağıdından 8 Ocak ve 9 Nisan 2003 vadeli bonoların yıllık bileşik faizi yüzde 76.5’e çıktı. Faizler saat 14.00’te kapanan aynı gün vadeli işlemlerde, yüzde 75’e kadar yükseldi. Satışlar S P’nin not düşürmesinden sonra hızlandı. 8 Ocak 2003 vadeli bononun yıllık bileşiği yüzde 76.53’e, 9 Nisan 2003 vadeli bononun yıllık bileşiği yüzde 76.54 oldu. Uzmanlar, belirsizlik nedeniyle faizin yüzde 80 ve üzerine çıkmasının beklenmesi gerektiğini kaydetti. 
     



 EKONOMİ 




















</TEXT>
</DOC>
