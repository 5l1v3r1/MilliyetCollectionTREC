<DOC>
<DOCNO> 81592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/02/spor/spo19.html </URL>
<DATE> 2002/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Futbol şöleni      KEMER Golf Country Club Futbol Festivali düzenledi. 11 - 12 Mayıs’ta Kemerburgaz’daki festivale, hocalığını Fatih Terim’in yapacağı, Kempes, Abramczyk, Van der Kerkof, Pfaff’lı Dünya Karması, Feldkamp’ın hocalık yapacağı Almanya Karması ve dört büyüklerin eski ünlülerinden oluşacak takımlar katılacak. 
     
Mavi heyecan      MAVİ Jeans tarafından düzenlenen Üniversitelerarası Basketbol Şenliği 6 - 17 Mayıs’ta İstanbul’da yapılacak. 18 üniversitenin katılacağı turnuvada şampiyon olacak takım, Dünya Basketbol Şampiyonası’nda Milli Takımımız’ı destekleyecek. 
     
Sokak futbolu      REAL Hipermarketleri’nin 12 - 15 yaş grubundaki kız ve erkekler için başlattığı Sokak Futbolu Turnuvası’nda eleme maçları 4 - 5 Mayıs’ta yapılacak. 11 Mayıs’taki finalleri kazanan takım da, kupa ve taraftarı oldukları takımın gelecek sezon için iki kişilik kombine bileti ile ödüllendirilecek. 
     
Street Fest      TÜRKİYE temsilciliğini Esem Spor’un yaptığı spor markası Slazenger, gençlere, sokak sporlarındaki yeteneklerini sergileme fırsatı veriyor. 5 Mayıs’ta Kalamış Parkı’ndaki Street Fest’de şenlik yaşanacak. 
     
Yeni aday Kaya      DİYARBAKIRSPOR’DA başkan Mücahit Can’ın ayrılma kararının ardından oluşturulacak yeni yönetim ile ilgili çalışmalar hızlandı. İkinci Başkan Ali İhsan Kaya, önümüzdeki günlerde yapılacak olan olağanüstü kongrede başkan adayı olduğunu açıkladı. Kaya, güçlü bir yönetim kadrosu ile işbaşına geleceklerini söyledi. 
     
Çakır’a ödül      KARAMAN’DA geleneksel Türk Dil Bayramı kapsamında bu yıl ilk kez "Ulusal basında Türkçe’yi en doğru, etkili ve güzel kullanan spor yazarı" ödülü verildi. Radikal Gazetesi spor yazarı Ahmet Çakır, bu ödüle layık görüldü. 
     
Bilardoda start      TÜRKİYE’DE ilk kez düzenlenen 59. Avrupa 3 Band Bilardo Şampiyonası dün İzmir’de başladı. Üç gün sürecek şampiyonada bilardonun usta isimleri İsveçli Blomdahl, İtalyan Zanetti, Hollandalı Jasperl, Belçikalı Caudron ile sporcumuz Semih Saygıner mücadele edecek. 15 ülkeden 32 sporcunun katıldığı şampiyonanın ilk gününde ilk tur maçları yapıldı. 
     
Antalya karıştı      LİGDEN düşmesi kesinleşen Antalyaspor’da Yönetim Kurulu, önce huzursuzluk yarattıkları gerekçesiyle oyunculara 56 milyar 500’er milyar lira para cezası yağdırdı, ardından toplu halde istifa etti. Basın Sözcüsü Murat Bulat, "Futbolculara para vermediğimiz iddiaları ise yersizdir. Kalan borç sadece 1 trilyondur. Başkanımızın rahat çalışabilmesi için topluca istifa ettik" dedi. 
     
Ferguson acı konuştu      ŞAMPİYONLAR Ligi yarı finalinde Leverkusen’e elenerek, büyük şok yaşayan Manchester United’da teknik direktör Alex Ferguson takımını eleştirdi. İskoç çalıştırıcı, golü kaydeden Roy Keane’e diğer oyunculardan ayırıp, "Takımda 10 tane daha Keane olsaydı, Bayer Leverkusen’i elerdik" diye konuştu. 
     
Mancini devri      İTALYA Ligi ve Avrupa’da başarısız olan Lazio’da, teknik direktör Alberto Zaccheroni sezon sonunda görevinden ayrılacak. Mavi - Beyazlı yönetim, takımı önümüzdeki sezon Roberto Mancini’nin çalıştıracağını açıkladı. 
     
Mike Tyson’ın gözü döndü      AĞIR sıklet boks eski Dünya şampiyonu Mike Tyson, 8 Haziran’da Lennox Lewis ile yapacağı unvan maçının hazırlıklarını Hawaii’nin Dünyaca ünlü Maui sahilinde gecesi bin 500 dolarlık villada sürdürüyor. Tyson, İngiliz rakibine yine meydan okuyarak, "Lewis’i ringde öldüreceğim" dedi. 
     
Fiorentina greve gidiyor      İTALYA Ligi’nin bitimine bir hafta kala 2. Lig’e düşmesi kesinleşen Fiorentina’da oyuncular, Perugia maçında yönetimi protesto etmeye hazırlanıyor. Transfer ödemelerini alamayan Mor Menekşeler, karşılaşmanın başlama saatinden beş dakika geç sahaya çıkarak, eylem yapacaklar. 
     
2.Lig’de dün      Erteleme maçı 
     Silopi Cudi - Vanspor 1 - 2 
     
3.Lig’de dün      Erteleme maçı 
     Muşspor - G.Telekomspor 1 - 1 
     



 SPOR 






























</TEXT>
</DOC>
