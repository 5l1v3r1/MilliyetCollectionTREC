<DOC>
<DOCNO> 97002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/20/son/sonspo05.html </URL>
<DATE> 2002/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Alpay "Seneye hangi takımda oynayacağımı ben de bilmiyorum" 
</HEADLINE>
<TEXT>

     İngiltere Premier Ligi takımlarından Aston Villa'nın kadrosunda yer alan milli futbolcu Alpay Özalan, yeni sezonda hangi takımın formasını giyeceğini henüz kendisinin de bilmediğini açıkladı. 
     Alpay, kendisine ait ''www.alpayozalan.com'' adlı web sitesinde yaptığı açıklamada, transfer görüşmelerini kendisi adına menajerinin yaptığını, bu nedenle yeni sezonda hangi takımda oynayacağını kendisinin de bilmediğini kaydetti. 
     Başarılı savunma oyuncusu, ''İnanın ben de sizin gibi merakla bekliyorum. Gelecek sene hangi takımın formasını giyeceğimi ben de bilmiyorum. Transferim ile doğrudan ben ilgilenmediğim ve tüm yetkilerim menajerimde olduğu için ben de beklemekten başka birşey yapmıyorum. Sadece çok önemli kulüplerden çok ciddi teklifler geldiğini biliyorum. Gerisini zaman ve şartlar belirleyecek'' dedi. 
     
     ALPAY'I ÜZEN KONU 
     A Milli Takım'da yer alan hemen hemen tüm arkadaşlarının topbaşı yapmasına rağmen, İngiltere'de sezonun daha geç başlaması nedeniyle kendi tatilinin devam ettiğini vurgulayan Alpay, memleketi İzmir'de tatilini geçirerek, ailesiyle hasret giderdiğini kaydetti. 
     Basında yer alan bazı haberlerin kendisini çok üzdüğünü ve derinden yaraladığını da anlatan milli futbolcu, şunları kaydetti 
     ''Dünya Kupası'nda aldığımız başarı sonrası, bazı arkadaşlarım memleketlerinde törenlerle karşılandı ve sevgi gösterilerinde bulunuldu. Yazılanlara göre ben İzmir Büyükşehir Belediyesi tarafından benim için düzenlenecek törene bildiğim halde katılmamışım. Hazırlanan töreni sabote etmişim. Siz böyle birşey olabileceğine ihtimal verebiliyor musunuz Bir futbolcu memleketinde hemşehrileri tarafından törenle karşılanacağını bile bile bu törene katılamamazlık yapar mı 
     Bundan daha büyük mutluluk olabilir mi 
     Ne bana, ne de Basın Danışmanım Cüneyt Yalınkılıç'a bu konuda bilgi veren olmadı. Böyle bir tören olacağını ben de sizin gibi gazetelerden okudum. Hatta bu haberi okuduğumda çok değer verdiğim bir hocam ile bu konuyu konuştum. O da bana böyle birşey planlandığını, ama henüz kesin birşey olmadığını, kesinleşmesi halinde beni bilgilendireceğini söyledi. Bu kıymetli hocamın ertesi gün konuştuklarımızı, hem de çarpıtarak basına aktarması ise benim için hayal kırıklığı oldu. 
     İzmir Büyükşehir Belediye Başkanı Ahmet Piriştina bana ulaşamadığını, bu nedenle de kırgın ve kızgın olduğunu belirtmiş. Bu açıklamanın ne kadar doğru olduğunu da bilmiyorum açıkçası. Tıpkı gazetelerin beni karşılamak için yüzlerce kişinin alana geldiğini yazması ama bir kare fotoğraf basmaması gibi balon bir haber de olabilir. Bu nedenle bu konuda da yorum yapmayacağım.'' 
     





</TEXT>
</DOC>
