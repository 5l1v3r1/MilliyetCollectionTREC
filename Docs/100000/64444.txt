<DOC>
<DOCNO> 64444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/27/son/sondun11.html </URL>
<DATE> 2002/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kudüs'teki patlama, Arafat'ı da ağır yaraladı.. 
</HEADLINE>
<TEXT>

     Ortadoğu'da şiddet tırmanarak devam ediyor. Filistinli militanların geçen Salı günü Kudüs, Cuma Tel Aviv'de gerçekleştirdikleri intihar saldırıları ve İsrail'in misilleme operasyonlarının ardından bugün Kudüs'te yeni bir intihar saldırısı yaşandı. 
     Hamas'ın üslendiği Kudüs'ün merkezindeki Yaffa Caddesi'nde meydana gelen saldırıda, saldırganın yanı sıra 1 İsrailli öldü, 2'si ağır 40'tan fazlası yaralandı. Yaklaşık 100 kişi de yaşadıkları şok 
     nedeniyle hastaneye götürüldü. 
     Gözlemcilere göre, Filistinli radikaller, saldırıyla bir taşla iki kuş vurdu. Son saldırı, İsrail halkının her an ölümle yüzyüze gelme korkusunu daha da artırdı. Kudüs Belediye Başkanı Yossi Olmert, ''Bir savaşın ortasındayız'' diyerek, Kudüslüleri ''cesur olmaya'' çağırdı. 
     İsrail'in misillemesinin Filistin halkını ''daha da keskinleştirmesi'' beklenirken, saygınlığını ve gücünü hızla kaybeden Filistin lideri Yaser Arafat da bu son patlamayla ''ağır yaralandı''. 
     
     İsrail Arafat'ı suçladı 
     Filistin Yönetimi'nin patlamayı acilen ve sert sözlerle kınamasına karşın, İsrail olaydan Arafat'ı sorumlu tuttu. 
     İsrailli yetkililer, Arafat'ın dün İsrail savaş uçaklarının saldırısından sonra yaptığı konuşmada kullandığı ''Ben de Kudüs için şehit olmak isterdim'' ifadesinin intihar saldırısını teşvik ettiği suçlamasında bulundular. 
     İsrailli yetkililerin suçlamasına karşılık, Arafat'ın sözcüsü Marvan Kanafani, bu ifadenin ''Filistin halkına moral vermek'' için kullanıldığını söyledi. Kanafani, saldırılara Arafat'ın sözlerinin değil, İsrail'in devam eden saldırılarının neden olduğu savunmasını yaptı. 
     
     Arafat yıprandı 
     Gözlemciler, başta ABD Başkanı Goerge Bush olmak üzere Amerikalı yetkililerin hafta sonunda aleyhinde sarfettikleri sert sözlerle iyice yıpranan Arafat'ın bu son olayla aldığı ölümcül darbeden kurtulmasının çok zor olduğu yorumunu yapıyor. 
     İsrail medyası bugün ABD'nin özel temsilcisi Anthony Zinni'nin ABD'deki Yahudi cemaatı temsilcilerine Arafat için ''yalancı'' ve ''mafya lideri'' dediğini duyurdu. Haberlere göre Zinni, İsrail Başbakanı Ariel Şaron'u ise ''babacan'' ve ''baba ayı'' ifadeleriyle övdü. 
     
     Arafat'ın talimatını dinlemediler 
     Arafat'ın dün Filistinli gruplara ''İsrail'e karşı saldırıları durdurun'' şeklindeki talimatının hemen ardından meydana gelen bu patlama, Arafat'ın bu gruplar üzerinde kontrolü kalmadığını da ortaya koydu. 
     Yaser Arafat'ın danışmanlarından Ahmed Abdürrahman, dün Filistin Resmi Haber Ajansı WAFA'ya, ''Filistin Yönetimi felç oldu. İsrail tankları başkanlık karargahının 70 metre ötesindeyken nasıl önlem alabiliriz'' demişti. 
     
     "Arafat devrilirse savaşa sürükleniriz" 
     Bu arada, İsrail'de ''Arafat sonrası endişesi'' devam ediyor. 
     Solcu Meretz Partisi lideri Yossi Sarid, Washington'a ''Arafat'ın devrilmesinin bölgede vahim gelişmelere neden olacağı'' uyarısında bulundu. 
     Haaretz Gazetesi, Bush'un Arafat'a karşı sert tavrının Filistin lideri etrafındaki siyasi, fiziki ve psikolojik ablukayı daha da güçlendirdiğini belirtti. Gazete, Arafat'ın devrilmesinin Filistin-İsrail sorununu sınırlı silahlı bir çatışmadan topyekun bir savaşa dönüştürebileceği uyarısında bulundu. 
     Yediot Ahronot Gazetesi de Bush'u taraflara bir barış planı dayatmak yerine sadece Arafat'ı kötü adam ilan etmekle yetindiği için eleştirdi. Yorumda, Amerikan çıkarlar zarar görmedikçe Bush'un İsrail ve Filistinlilerin ölmeleriyle ilgilenmediği belirtildi. 
     






</TEXT>
</DOC>
