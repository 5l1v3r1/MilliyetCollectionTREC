<DOC>
<DOCNO> 84805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/son/sontur20.html </URL>
<DATE> 2002/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Önal "Başbakanlığa vekalete gerek yok" 
</HEADLINE>
<TEXT>

     Devlet Bakanı Recep Önal, Başbakan Bülent Ecevit'in rahatsızlığı nedeniyle gündeme gelen ''vekalet'' tartışmalarıyla ilgili olarak, ''Başbakanlığı vekalete gerek yok. 
     Sayın Başbakanımız, evinden veya hastaneden bütün konuları idare edebiliyor'' dedi. 
     Bursa Yenişehir İlçesi'nde yaptığı incelemeler sırasında, gazetecilerin sorusu üzerine, Başbakan Bülent Ecevit'in rahatsızlığının, görevini yapmasına engel olmadığını belirtti. Önal, ''Başbakanlığa vekalete gerek yok. Sayın Başbakanımız, evinden veya hastaneden bütün konuları idare edebiliyor. Bildiğiniz gibi önümüzdeki Salı günü hastanede liderler toplantısı yapılacak. Bunun, medyanını yarattığı bir sorun olduğunu düşünüyorum. Buna ihtiyaç yok'' diye konuştu. 
     Bir gazetecinin, ''Ekonominin, Başbakan'ın sağlık durumundan doğrudan etkilenmesini doğru buluyor musunuz '' şeklindeki sorusuna karşılık olarak da Önal, şöyle konuştu 
     ''Türkiye'deki olayın asıl analiz edilmesi gereken yanı o. 
     Dünyanın gelişmiş ülkelerine baktığımızda, siyasetteki değişimlerle ekonomik değişiklikler arasında bir koordinasyon olmadığını görürüz. 
     Yani birbirinden bağımsız hareket ederler. Ekonomik olaylar, kendi kuralları içinde, arz-talep mekanizmasıyla şekillenir. Ekonomi, üretim verimliliği, üretim maliyetleri, ithalat-ihracat talepleriyle etkilenen olaylardır. Bizde maalesef bu, öteden beri içiçe geçmiş durumda... Ama dikkat ettiğiniz gibi, Türkiye'de de artık döviz kurlarında dalgalanma başlamasıyla birlikte büyük bir sigorta sistemi oluştu ve siyasi olaylardan veya diğer olaylardan ekonomi fazla etkilenmemeye başladı. 
     Şimdi serbest dalgalanma sistemi olmasaydı, belki çok büyük problemlerle karşılaşabilirdik. Bence döviz kurlarında ve faizlerde büyük boyutlu sıçramalar söz konusu değil. Faiz ve dövizin, normal arz-talep mekanizması içinde stabil durumunu sürdüreceği inancındayım.'' Bakan Önal, Koç İlköğretim Okulu'nda yapılan toplantıda, muhtarların dile getirdikleri sorunları ve talepleri not alarak, ilgili birimlerle görüşeceğini söyledi. 
     Toplantının ardından Yenişehir Belediye Başkanlığı'nı ziyaret ederek, Belediye Başkan Vekili Hüseyin Zengin'den, ilçenin sorunları hakkında bilgi alan Önal, köylerin sorunlarını tespit etmek, yöredeki muhtarları birayaya getirmek ve kamu yöneticilerinin muhtarlarla iletişim kurmasını sağlamak için bir süredir toplantılar yaptıklarını belirtti. 
     





</TEXT>
</DOC>
