<DOC>
<DOCNO> 71143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/06/son/sonspo01.html </URL>
<DATE> 2002/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Lucescu'ya verilen cezaya itiraz ediyor 
</HEADLINE>
<TEXT>

     Galatasaray Kulübü, Gençlerbirliği ile oynanan lig maçında teknik alan ihlali yaptığı gerekçesiyle Profesyonel Futbol Disiplin Kurulu PFDK tarafından 1 ay hak mahrumiyeti ile cezalandırılan teknik direktör Lucescu için Tahkim Kurulu'na başvuracak. 
     Lucescu'nun cezası için Futbol Federasyonu Tahkim Kurulu'na resmi itiraz başvurusunun yarın yapılacağı bildirildi. 
     Bu arada Galatasaray, bir günlük iznin ardından Beşiktaş ile oynayacağı derbi maçın hazırlıklarına dün başladı. 
     Florya Metin Oktay Tesisleri'nde, teknik direktör Mircea Lucescu yönetiminde gerçekleştirilen ve yaklaşık 1,5 saat süren antrenmanda futbolcular, kondisyon ve pas çalışmasının ardından yarı sahada çift kale maç yaptı. Şut çalışmasıyla tamamlanan idmana, sakatlıkları süren Sergen, Bülent Akın, Murat ve Sedat'ın yanı sıra Göztepe maçında sağ baldırına darbe alan Hasan katılmadı. Sakatlıktan yeni kurtulan Perez ile dişini çektiren ve kanaması süren Arif ise kısa süre düz koşu yaparak çalışmayı tamamladı. 
     Teknik direktör Lucescu, antrenman öncesinde futbolcularla yaklaşık bir saat süren toplantı yaptı. Lucescu'nun, antrenman sonrasında ise kaptan Bülent ile saha ortasında hararetli bir konuşma yapması dikkat çekti. 
     Galatasaray, yarın basına kapalı yapacağı çift antrenmanla Beşiktaş maçı hazırlıklarını sürdürecek. 
     






</TEXT>
</DOC>
