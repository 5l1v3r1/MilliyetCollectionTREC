<DOC>
<DOCNO> 67812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/son/sondun24.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times'ın Ecyad Kalesi yorumu... 
</HEADLINE>
<TEXT>

     New York Times gazetesi, Suudi Arabistan'daki Ecyad kalesinin ''türbe haline gelmemesi için'' yıkıldığını yazdı. Bu yolda gizli bir fetva bulunduğunu bildiren gazete, fetvanın bir örneğini ele geçirdiğini açıkladı. 
     Suudiler, Osmanlılar tarafından kutsal yerleri korumak amacıyla inşa edilen kalenin başka yerde inşa edileceğini öne sürmüşlerdi. 
     Kalenin bulunduğu yere, ''Bin Ladin'' ailesine ait inşaat şirketi tarafından 120 milyon dolarlık proje çerçevesinde oteller, alışveriş ve yerleşim merkezleri kurulacağı bildirildi. 
     Ecyad kalesinin yıkılmasını, Taliban'ın Bamiyan'daki Buda tapınaklarını yıkmasına benzeten Amerikan gazetesi, ''Ecyad kalesinin yıkılmasını öngören fetvanın 1994 yılında verildiğini ve Suudi Arabistan'ın en yüksek dini yetkilisi tarafından imzalandığını'' yazdı. Gazeteye göre fetvada, ''tarihi yerlerin, türbe haline dönüşmemesi için yıkılmasının caiz olduğu'' belirtiliyor. 
     Haberde, fetvada şu görüşlerin öne sürüldüğü belirtildi 
     ''Bina ve tarihi yerlerin yüceltilmesi caiz değildir. Bu tür davranışlar, halk bu yerlerin ruhu olduğuna inanacağı için, çok tanrılılığa neden olur. Peygamberimiz türbelere, çok tanrılılığa neden oldukları gerekçesiyle karşı çıkmıştır. Bu gerekçeyle benzeri davranışların reddedilmesi ve halkın caydırılması lazımdır. Tanrı bize doğru yolu göstersin.'' Gazete, hiçbir zaman resmen yayımlanmayan 16626 sayılı gizli fetvanın bir kopyasını ele geçirdiğini ve Dr. Angawi adlı uzmana incelettirilen fetvanın gerçek olduğunun anlaşıldığını haberinde belirtti. 
     Kültür Bakanı İstemihan Talay, Ecyad kalesinin yıkılmasını protesto etmiş ve bunun bir ''kültür katliamı'' olduğunu belirtmişti. 
     






</TEXT>
</DOC>
