<DOC>
<DOCNO> 53609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/22/son/sonspo13.html </URL>
<DATE> 2001/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Briegel "Eksikliklerimiz var diye ağlayacak halimiz yok" 
</HEADLINE>
<TEXT>

     Trabzonspor Teknik Direktörü Hans Peter Briegel, bordo-mavili takımda son zamanlarda sakatlıkların arttığını belirterek, ''Ancak eksikliklerimiz var diye ağlamaya gerek yok'' dedi. 
     Briegel, Mehmet Ali Yılmaz Tesisleri'nde düzenlediği basın toplantısında, Antalyaspor maçı öncesi eksik oyuncuların bir hayli fazla olduğunu kaydederek, ''Son olarak takımda Metin, Zafer ve Erman'ın sakatlanmasının ardında Çaykur Rizespor maçında saha zeminin futbol oynamaya elverişsizliği var. Bu oyuncuları bu haftaki karşılaşmaya yetiştirmeye çalışıyoruz'' diye konuştu. 
     Kendileri için bütün maçların çok önemli olduğunu ve her maçı ayrı bir biçimde düşündüklerini ifade eden Briegel, şöyle konuştu 
     ''Taktiksel hatalarımızı en aza indirgemeyi hedefliyoruz. İlk yarıyı kalan maçlarımızı tamamlayarak, iyi bir yerde bitirmeye çalışacağız. Antalyaspor maçıyla kendi sahamızda olumlu bir başlangıç yapmak istiyoruz. Taraftarlarımız da bu karşılaşmada bizi 90 dakika boyunca desteklesinler. Onların desteğine ihtiyacımız var.'' 
     
     'Genç oyuncuları önemsiyorum' 
     Teknik direktör Hans Peter Briegel, çalıştırıcılık dönemi içinde genç oyuncuları hep önemsediğini söyledi. 
     Hafta içi çalışmalarında altyapıdan oyuncular aldığını dile getiren Briegel, ''Bu oyunculardan birkaçı gelecek yıl ilk 11'de forma giyme şansı bulabilirler, konumları itibariyle A takıma uzak değiller. Benim takımım, 90 dakika boyunca koşmalı, iyi oynamalı, mücadele etmeli rakibine üstünlük sağlamalı'' diye konuştu. 
     Bordo-mavili takımda kadro dışı kalan ancak daha sonra çalışmalara katılan Perulu Oyuncu Salazar'ın antrenmanlarda gösterdiği performansı iyi bulmadığını belirten Briegel, ''Salazar ile görüştüm. Antrenmanda ben çalışmalara çok değer veriyorum. Güney Amerika ülkelerinde antrenmanların çok ciddiye alınmadığını biliyorum. Futbolcu maçta nasılsa antrenmanda da o performansı göstermeli. Futbolculara, performanslarına göre, maçta forma giyme şansı veririm'' ifadelerini kullandı. 
     Brezilyalı oyuncularının kulüpleri ile bir anlaşma sağlanacağını tahmin ettiğini de ifade eden Briegel, bu futbolcuların kulüpte kalacağını ve aksini düşünmediğini belirtti. 
     Trabzon'da futbola büyük önem verildiğini bildiğini dile getiren Briegel, Trabzon şehrinin şampiyonluğa aç olduğunu ve başka bir kulüp taraftarının şehirde bulunmadığını kaydetti. 
     
     2003 yılında Trabzon 
     Kulüp Başkanı Özkan Sümer'in 2003 yılında takımda özleşmenin çok büyük orana ulaşmasını istedikleri yönündeki açıklamaları ile ilgili olarak da Briegel, şunları söyledi 
     ''Şu anda maçtan maça düşünmek konumundayız. 2003 yılında Hans Peter Briegel'in ne yapacağını bilemeyiz. Şu an için sezon sonuna dek iyi bir noktaya gelme sürecini düşünüyorum. Her maçı kazanırsak, ligde bulunacağımız konum farklı olur. Transfer konusunda şimdilik bir düşüncemiz yok. Bu konuda bir talebim yok. Daha sonra bu konuları konuşmak gerek. Murat Sözkesen'in tranfserinde ise bir olumsuz düşüncem yok.'' 
     






</TEXT>
</DOC>
