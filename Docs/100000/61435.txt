<DOC>
<DOCNO> 61435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/09/son/sonspo08.html </URL>
<DATE> 2002/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Şükür "Vieri ve Ronaldo'ya verilen şans benden esirgendi" 
</HEADLINE>
<TEXT>

     İtalya'nın FC Inter Kulübü'nden AC Parma Kulübü'ne transfer olan Hakan Şükür, eski takımına şampiyonluk temennisinde bulunup, Parma'ya kendisini seçtiği için teşekkür etti. 
     La Gazzetta Dello Sport gazetesinde bugün yeralan demecinde Şükür, ''Inter'i üzüntülü bırakıyorum ama hiç olmazsa diğer bir büyük kulüp Parma'ya geliyorum'' dedi. 
     Inter'de Vieri, Ronaldo ve Kallon'un iyi işler yaptığını ancak onlara verilen şansın kendisine tanınmadığını söyleyen Hakan Şükür, ''Yine de Inter'in şampiyon olmasını temenni ediyorum. Çünkü kulüp 12 yıldır bunu bekliyor ve buna layık'' şeklinde konuştu. 
     Parma ile ilgili ''Sacchi, benden maksimumu vermemi istedi. Ben de garanti ettim'' diyen Hakan Şükür, yeni formasından dolayı heyecan duyduğunu ve doğru zamanda transfer olduğuna inandığını kaydetti. 
     Şükür, daha sonra, ''Maç oynamayı özledim. Birkaç hazırlık maçı ve milli maçlarda oynadım. Sezon başında Cuper benim çalışmamdan memnun olduğunu söylemişti. Ben yine de hazırım. Kondisyonumu bulmak için oynamaya ihtiyacım var. 2 hafta içinde formumu yakalarım'' diye ekledi. 
     Bu arada Galatasaray'dan eski takım arkadaşı kaleci Taffarel ile Parma'da tekrar buluşan Hakan, ''Taffarel ile konuştum. Benim gelmemi teşvik etti. Çok iyi bir arkadaştı. Bana Parma'da çevre edinmemde de yardımcı olacak'' dedi. 
     Hakan Şükür'ün pazar günü yapılacak Lecce maçında kadroya alınması bekleniyor. 
     Öte yandan Parma takımının golcüsü Di Vaio, Hakan Şükür'ün transferiyle ilgili ilginç bir açıklama yaparak, ''İyi oynuyor, tebrikler. Ama Parma'da eksik olan yetenekli oyuncu değil. Sadece inanmak zorundalar'' ifadelerini kullandı. 
     İtalyan basınında ayrıca Parma'nın Brescia'dan Bonera'yı en kısa zamanda alıp, Japon Nakata'yı satacağını iddia ediliyor. 
     






</TEXT>
</DOC>
