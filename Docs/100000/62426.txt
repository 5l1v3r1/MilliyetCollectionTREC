<DOC>
<DOCNO> 62426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/15/son/sontur05.html </URL>
<DATE> 2002/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İlaç fiyatlarında yüzde 10 indirim bugün başladı... 
</HEADLINE>
<TEXT>

     Sağlık Bakanlığı'nın, eczacıların kepenk kapatma eylemi yapmasına neden olan yerli ilaç fiyatlarında yüzde 10 indirime gidilmesi uygulaması bugün başladı. 
     Sağlık Bakanlığı, ülkenin içinde bulunduğu ekonomik şartları gözönünde bulundurarak, 1 Eylül 1995 tarihli İlaç Fiyat Tebliği'ni yürürlükten kaldırarak ilaç fiyatlarını yeniden düzenledi. 
     İlaçta fiyat oluşum şekline dokunmadan yapılan yeni ''İlaç Fiyatları Hakkında Tebliğ''e göre, eskiden net satış hasılatı, brüt satış hasılatından ''iskonto, indirim ve iadeleri'' düştükten sonra tespit edilirken, şimdi yalnızca ''iadeleri'' düşerek, kalan miktarı ifade edecek. Böylelikle firma, iskonto ve indirimleri brüt satış hasılatından düşemeyecek. 
     Bakanlık, yeni Tebliğ ile iskonto oranlarını da kaldırdı. Daha önce karlılık hesabında brüt satış hasılatlarının azami yüzde 10'una kadar olan iskontolar dikkate alınıyordu. İlaç fiyatlarının değerlendirilmesinde, direkt giderler ve endirekt giderler toplam maliyeti oluşturuyor ve bu değerin üzerine, imalatçı satış karı yüzde 15, iskonto yüzde 10, depocu satış karı yüzde 9, eczane satış karı 
     yüzde 25 ve KDV yüzde 18 eklenerek halka satış fiyatına ulaşılıyordu. 
     Bakanlık, bu uygulanan hesaplama şablonunda, imalatçı satış fiyatı üzerine eklenen yüzde 10'luk iskonto oranını, ''ilgili kararname ve tebliğlerde yer almamış olması'' nedeniyle ilaç fiyatları değerlendirilmesinden çıkardı ve mevcut piyasada sirküle eden ilaçlardan bu oranın düşürülerek yeni fiyatları ile piyasaya verilmesini kararlaştırdı. 
     
     Viagra 78 milyona düştü 
     Yeni uygulama ile 20 tabletlik kutusu 9 milyon 43 bin 700 liraya satılan Apranax Fort'un fiyatı 8 milyon 221 bin 545 liraya, 100 miligramlık 4 film tabletten oluşan Viagra'nın fiyatı 86 milyon 378 bin 800 liradan, 78 milyon 526 bin 182 liraya, 1 milyon 887 bin liraya satılan 30 tabletlik 500 miligramlık Vermidon'un fiyatı ise 1 milyon 715 bin 455 liraya düştü. 
     






</TEXT>
</DOC>
