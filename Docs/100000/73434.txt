<DOC>
<DOCNO> 73434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/19/son/soneko12.html </URL>
<DATE> 2002/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu-Sen, "iyileştirme zammı"nın iptali için Danıştay'a dava açtı 
</HEADLINE>
<TEXT>

     Türkiye Kamu-Sen'e bağlı 11 sendika, iyileştirme zammı kararnamesinin iptali için Danıştay'da dava açtı. 
     Türkiye Kamu-Sen'e bağlı sendikaların temsilcileri, dava dilekçesini verdikten sonra Danıştay'ın önündeki parkta açıklama yaptılar. 
     Sendika temsilcileri adına açıklama yapan Türk Diyanet Vakıf-Sen Genel Başkanı Bilal Eser, iptalini istedikleri kararnamenin, yalnızca görev tazminatına hak kazanmış kamu personelinin ücretlerinde ciddi oranlarda artışlar sağladığını belirterek, ''Çalışanlar arasındaki ücret uçurumu daha da büyümüştür'' dedi. 
     Açlık sınırının 360 milyon lira, yoksulluk sınırının ise 1 milyar lira olduğunu ifade eden Eser, ''Böyle bir iyileştirmenin üst bürokratlardan başlaması, geçim sıkıntısı çekenleri 5 yıl daha açlığa mahkum etmiştir. Türkiye Kamu-Sen Başkanlar Kurulu olarak, Bakanlar Kurulu'nun bu kararını kınıyoruz'' diye konuştu. 
     Artışın az maaş alan kesimden başlatılmasının daha yerinde olacağını belirten Eser, şunları kaydetti 
     ''2 milyon 236 bin memurdan geçim sıkıntısı içinde olan 1 milyon 360 bin memur, bunların aileleriyle birlikte 13 milyon insan bir 
     kenara bırakılıp, 70 bin kişiye 200 trilyon lirayı dağıtmalarını, Anayasa'nın eşitlik ilkesine aykırı bulmaktayız. Türkiye Kamu-Sen'e bağlı 11 hizmet kolundaki genel başkanlar olarak, eşitlik adına eşitsizlik getirecek böyle bir kararnameyi kabul etmediğimizi, bu kararnamenin bir an önce geri çekilerek, sendikalar ve sivil toplum örgütlerinin görüşü alınarak, yeniden düzenlenmesini talep ediyoruz.'' Sendika temsilcileri, daha sonra, bir grup sendika üyesiyle birlikte parkta sloganlar atarak, söz konusu kararnameyi protesto ettiler. 
     






</TEXT>
</DOC>
