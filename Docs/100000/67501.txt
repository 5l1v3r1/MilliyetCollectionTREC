<DOC>
<DOCNO> 67501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/13/son/sontur19.html </URL>
<DATE> 2002/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İKÖ- AB ortak forumu sona erdi... Toplantının ardından notlar... 
</HEADLINE>
<TEXT>

     İKÖ ve AB üyesi ülkelerden tarihi katılımın gerçekleştiği ''İKÖ-AB Ortak Forumu''nda, ''İstanbul Ruhu'' kavramı gündeme gelirken, Dışişleri Bakanı İsmail Cem'in önerisi üzerine Türkiye'nin ev sahipliğinde yapılan toplantı dünya çapında ilgi gördü. 
     70'i aşkın ülkeden Dışişleri Bakanı, bakan yardımcısı ve üst düzey 
     temsilcileri ile İslam Konferansı Örgütü İKÖ ve Avrupa Birliği AB 
     yetkililerinin yer aldığı yaklaşık 600 kişilik yabancı heyetlerin katıldığı forum, Çırağan Sarayı'nda yapıldı. Forumda, 18'i Dışişleri Bakanı İsmail Cem tarafından olmak üzere 150'yi aşkın ikili görüşme gerçekleştirildi. 232'si yabancı, 513'ü de yerli olmak üzede toplam 745 medya mensubu foruma akreditasyon yaptırırken, uluslararası toplantının açılış oturumu, paneller, ikili görüşmeler ve diğer etkinlikleri TRT tarafından EBU aracılığıyla tüm dünyaya ulaştırıldı. Katılımcı heyetlerin ''çok başarılı'' olarak nitelendirdiği forumun organizasyonunda herhangi bir aksaklık yaşanmadı. 
     
     Forum öncesi beyin fırtınası 

     Forumun organizasyonunu üstlenen ZED Turizm'in Genel Koordinatörü Safa Ünal, ''İKÖ-AB Ortak Forumu''nun İstanbul'da yapılmasına karar verildikten sonra Dışişleri Bakanlığı'nda, ''kriz masası'' gibi çalışan bir sekreterya oluşturulduğunu söyledi. 
     Ünal, bu sekreteryanın 1.5 ay önce çalışmaya başladığını ve günde sabah ile akşam olmak üzere en az 2 toplantı düzenlendiğini belirterek, bu toplantılarda olabilecek aksilikleri gidermek için ''beyin fırtınası'' yapıldığını anlattı. 
     Toplantılara 28'i kendi şirketlerinden olmak üzere değişik kurumlardan toplam 58 yetkilinin katıldığını ifade eden Ünal, forumun başlamasıyla birlikte ZED Turizm'den toplam 232 kişilik bir grubun oteller ve Atatürk Havalimanı'nda çeşitli görevler üstlendiğini bildirdi. 
     Ünal, bu görevlilerin, konuklara havalimanı ve otellerde karşılama ile rehberliğin yanı sıra forumun yapıldığı Çırağan Sarayı'nda danışma hizmetleri verdiğini kaydetti. 
     Ayrıca sarayda 100 kişilik teknik ekibin de bulunduğunu dile getiren Ünal, ''Otel içine kilometrelerce uzunlukta kablolar yerleştirildi. Bu sayede bir salonda yapılan konuşmanın çevirisi, sarayın tamamında dinlenebildi. Bu da Türkiye'de bir ilk'' diye konuştu. 
     İstanbul'a yaklaşık 600 kişilik yabancı heyetin geldiğini, bunların da ağırlıklı olarak Çırağan, Swiss ve Conrad Otel'e yerleştirildiğini anlatan Ünal, ''Bazı katılımcıları ise, ekonomik durumlarının iyi olmaması nedeniyle 3 ve 4 yıldızlı otellere yerleştirdik'' dedi. 
     
     Türkiye'ye en az 3-3.5 milyon dolarlık gelir 

     Ünal, forumun mali boyutuna da değinerek, şunları kaydetti 
     ''Dışişleri Bakanlığı, devlet kaynaklarını kullanmadan sponsorlarla bu forumu yapmaya çalıştı. Türkiye'ye gelen heyetler, konaklama ve uçak biletlerini kendi ceplerinden ödedi. Ben bu forum nedeniyle bakanlığın cebinden para çıktığını zannetmiyorum. Tam tersi Türkiye'ye, uçak biletleri ve konaklama ücretlerinden minimum 3-3.5 milyon dolarlık bir para girdi.'' Safa Ünal, emniyet ve haberleşme ile Basın-Yayın ve Enformasyon Genel Müdürlüğü'nün basın merkezi, A.A ve TRT'nin saray içindeki ofislerinin çeşitli hizmetlerinin de kendileri tarafından verildiğini söyledi. 
     
     Aldığımız tepkiler çok olumlu 

     Heyetlerin karşılanması ve otellere yerleştirilmesi sırasında herhangi bir sorunla da karşılaşılmadığını dile getiren Ünal, ''Bu tür büyük organizasyonlarda genelde az sayıda da olsa kapris yapanlar olur. Ancak bu forumda böyle bir şeyle karşılaşmadık. Aldığımız tepkiler çok olumlu. Herkes bu işin Türkiye'nin ev sahipliğinde yapılmasından memnun'' dedi. 
     Bu arada 11 Şubat Pazartesi akşamı verilen resepsiyonun ardından yapılan 2 günlük forum süresince, 18'i Dışişleri Bakanı İsmail Cem, diğerleri de konuk bakan ve heyetler arasında olmak üzere toplam 150'yi aşkın ikili görüşme yapıldığı bildirildi. 
     
     745 gazeteci akredite oldu 

     Forumu izlemek için Basın-Yayın ve Enformasyon Genel Müdürlüğü'ne 513'ü Türk, 232'si de yabancı olmak üzere toplam 745 medya mensubu akredite oldu. 
     Yurt dışından foruma gelen 106 yabancı medya mensubundan 17'si Arap, 89'u da Avrupa ülkeleri ile Japonya, ABD ve Azerbaycanlı olurken, akreditasyon yaptırmayanlar ise saraya alınmadı. 
     Açılış oturumu, paneller, ikili görüşmeler ve diğer etkinlikler TRT tarafından EBU aracılığıyla tüm dünyaya ulaştırılırken, Anadolu Ajansı da yayınladığı fotoğrafları dileyen medya kuruluşlarına ücretsiz olarak verdi. 
     İstanbul Emniyet Müdürlüğü'ne bağlı terör, özel harekat, asayiş, trafik, deniz polisi ve narkotik şube ekipleri de, foruma katılanların güvenliklerini sağlamak için Çırağan Sarayı ve çevresinde yoğun önlemler aldı. 
     400'ü saray ve civarında olmak üzere toplam 1200 polis memuru, 
     forum kapsamında görev aldı. 
     
     Yabancı gazetecilerin görüşleri 

     Bu arada medya kuruluşlarının temsilcileri, forumdaki organizasyonu çok başarılı buldular. 
     TİME'dan Andrew Finkel, Avrupa ile İslam dünyası arasında yapılan forumun tam zamanında gerçekleştirildiğini belirterek, bu toplantının ''iki uç ülkeleri bile biraraya getirebileceğini'' gösterdiğini söyledi. 
     Finkel, forumun Türkiye açısından da çok başarılı geçtiğini kaydederek, bu tür toplantıların tekrarlanması gerektiğini bildirdi. 
     ED TV'den Başar Kaddumi de, organizasyonun çok güzel olduğunu ifade ederek, Türkiye'nin önemli bir toplantıyı başarıyla gerçekleştirdiğini kaydetti. 
     Öte yandan yabancı heyetler, forum kapsamında düzenlenen etkinlikler çerçevesinde dün akşam ''Dansın Sultanları'' gösterisini izleme imkanı bulurken, bugün de kentin tarihi ve turistik yerlerini gezecekler. 
     CNN Türk, İstanbul Menkul Kıymetler Borsası, TÜRSAB, Mydonose Showland, THY, Siemens, Efes Pilsen, Mahmut Efendi Kuru Kahveci, Kavaklıdere, Denizbank ve Türk Telekom, forumun çeşitli toplantı ve etkinlikleri ile hizmetlerinin sponsorluğunu üstlendiler. 
     






</TEXT>
</DOC>
