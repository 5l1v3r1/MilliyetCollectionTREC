<DOC>
<DOCNO> 75253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/29/yazar/gunes.html </URL>
<DATE> 2002/03/29/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Ama'lar, sonra da döviz alım ihaleleri 
</HEADLINE>
<TEXT>

     Merkez Bankası MB Başkanı Süreyya Serdengeçti'nin Forum - İstanbul konuşmasını televizyonda ve kısmen izleyebildim. Serdengeçti konuşmasında enflasyonla mücadelede ne denli geri kaldığımızı anlatıyordu. Haklıydı. Çeşitli bahanelerle bu sorun hep atlatılmıştı. Oysa Türkiye enflasyonda hala dünya şampiyonu. 
     Nobel ödüllü Robert Solow İstanbul'a birkaç ay önce geldiğinde son derece saygın bir işadamımız "Biz ne güzel yüzde 70 enflasyonla yüzde 6 kalkınıyorduk, ne oldu da bu hallere düştük " diye yakınmıştı. Oysa Türk ekonomisi "ortalama" olarak yüzde 6 büyümüyordu. Daha doğrusu, kimi zaman bu elde edilse bile, sürdürülemiyordu. 
     Serdengeçti bahaneleri "ama"lar olarak değerlendiriyordu. "Enflasyon düşmeli, ama..." gibi konuşmalardan anlaşılan bıkmıştı. "Ama"lar hep ihracat ve büyüme ekseninde odaklaşıyor. İhracatın artmasını isteyenler kurun daha yukarı gitmesini büyümenin artmasını isteyenler de, bütçe politikasında ödün, yahut da Merkez Bankası'nın faizleri düşürmesini istiyorlar. MB ise enflasyon beklentileri düşmeden faizleri indirmek istemiyor. Yani yegane hedefin enflasyon olduğunu hem söylüyor, hem de uyguluyor. 
     Anımsayalım 2000 yılında istikrar programı uygulanırken, bir süre sonra ihracatçılar ortalığı kasıp kavurmaya başlamışlardı. Bazı meslek kuruluşları da yaygaraya katılmıştı. Hep "ama" diyorlardı. Onları yatıştırmaya çalışıyor, fakat başarılı olamıyorduk. O tarihlerde reel tartılı efektif kur bugünkü kadar olmasa bile bir miktar aşağıdaydı. Yani TL bir miktar değerliydi. Yaygaralar kur üzerindeki tansiyonu artırdı. Ve sonunda fay kırıldı. MB kuru serbest bırakırken cari işlemler açığının oluşturduğu baskıya daha fazla dayanamadığını açıklamıştı. 
     Son aylarda döviz kuru reel olarak hayli değer kazanıyor, ancak MB buna aldırmıyor. Çünkü malum cari işlemler sorunu artık yok. Üstelik bu enflasyonun da düşmesine yarıyor. Gerçi bu durgunluktan kaynaklanıyor. Ve piyasalar tekrar canlandığı takdirde, kur da enflasyon da tırmanabilir. Ama olasılıkla bu MB'yi ilgilendirmiyor. 
     Bütün bunlara rağmen dün beklediğimiz bir açıklama ile MB döviz alım ihalelerini başlatacağını açıkladı. "Hoppala" demeyin. Çünkü MB'ye göre bu kura müdahale değil. Ters para ikamesi olmadıkça MB kura müdahale etmeyecek. Yedi sayfalık açıklamaya göre ihalelerin amacı sadece döviz rezervlerini desteklemek. 
     Şimdi düşünüyorum da, MB neden böylesi bir dönemde rezervleri destekleme kararı aldı. Eylül ayında filan yapsaydı ne olurdu Madem ki, dalgalı kurda rezerv destelemek önemliydi, geçen yıl IMF parası gelirken neden rezervler boşaltmıştı. 
     Ekonomi politikalarında çatışmalar ve çelişkiler policy tradeoff olabilir. Bunları telafi etmek otoritelerin görevidir. Öte yandan, MB'nin niyetleriyle fiileri arasındaki fark olması asimetrik enformasyonu artırır. Yani piyasaların yanlış anlaması artar. Ancak bu tür yanlış algılamalar ya kredibilite eksikliğinden, ya şeffaflık sorunundan, ya da duyurma eksikliğinden kaynaklanır. Eminim "ama"larda haklı görünen MB, bunu da telafi edecektir. 
     
     







Sosyal bilimleri savunmak 


Yaşasın adalet 


Ecevit Geri dönüş yok 


Halkla liderler arasındaki güven bunalımı... 


Bizim siyahlar 


Vakıf üniversiteleri 3 


Ama'lar, sonra da döviz alım ihaleleri 


Arap barış taarruzu 


Sorun özerklikte değil, siyasette... 


Futbol şikeden nasıl kurtulur 


Villayı soran altını da sorsa... 


Gençleri vuran işsizlik 


Koç'ta yeni CEO ile yeni dönem 


Matematik iyi. Gözler pekiyi 


ABD’de sigara savaşı 


</TEXT>
</DOC>
