<DOC>
<DOCNO> 50252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/02/son/sontur11.html </URL>
<DATE> 2001/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölümüne sevda... Kavuşamayınca intihar ettiler... 
</HEADLINE>
<TEXT>

     Kütahya'nın Gediz ve Hisarcık ilçelerinde yaşayan iki gencin ''ölümüne sevdası'', William Shakespeare'in unutulmaz eseri ''Romeo ve Juliet''in aşkını anımsattı. 
     Ailelerinin evlenmelerine izin vermediği genç, Gediz'de, sevdiği gencin intiharı öğrenen kız da Hisarcık'ta canına kıydı. 
     19 yaşındaki iki genç 
     arasındaki ''ölümüne sevda'' Hasan Özbaş'ın Gediz İlçesi'nden Hisarcık İlçesi'ne gelişi ile başladı. Gediz'deki beyaz eşya tamircisinde kalfalık yapan Hasan Özbaş, 5 ay önce çalıştığı işyerinin Hisarcık Şubesi'nde görevlendirildi. Hasan Özbaş, bir süre sonra çalıştığı işyerinin üst katında bulunan ablasının evine gidip gelen Melek Türkşan ile tanıştı. Kısa sürede aşık olan iki genç, bunu bir ömür boyu sürdürme kararı alarak evlenmek istediler. Hasan Özbaş'ın ailesi Hisarcık'a gelerek, Melek Türkşan'ı istedi. Ancak Melek Türkşan'ın ailesi, ''başka bir ilçeye kız vermek istemediklerini'' bildirerek, teklife olumsuz yanıt verdi. Bir süre sonra, işyerinin kapanması üzerine Hasan Özbaş Gediz'e geri döndü. Melek Türkşan, ailesinin karşı çıkmasına rağmen Hasan Özbaş tarafından armağan edilen cep telefonuyla sevdiği genç ile görüşmeye devam etti. Sevdiğine kavuşamadığı için bunalım geçiren Hasan Özbaş, dün eniştesinin evinde kendini asarak intihar etti. Sevdiği gencin intihar haberini alan Melek Türkşan da ablasının evinin bodrumunda kendini asarak canına kıydı. İntihardan önce cep telefonuyla bir arkadaşına mesaj geçen Melek Türkşan, ''İntihar ediyorum. Hakkını helal et'' diye yazdı. Annesine de mesaj bırakan Melek Türkşan, ''Seni üzmek istemezdim. Kaderimiz böyleymiş'' diye yazdı. İki gencin intiharı Gediz ve Hisarcık ilçelerinde büyük üzüntüye yol açtı. 
     
     Romeo ve Juliet 

     İngiliz Tiyatro Yazarı William Shakespeare'in ''Romeo ve Juliet'' adlı eserinde de benzer bir ölümüne sevda anlatılıyor. 
     Konusu Bandello'nun öyküsünden alınan eserde, Verona'nın iki ailesi yıllardan beri birbirine düşmandır. Montague'lerden Romeo, Capulet'lerden Juliet'i görünce çılgınca aşık olur. Bir rahip tarafından nikahları gizlice kıyılır. Ama Juliet'in yeğenini düelloda öldüren Romeo, prens tarafından Verona'dan uzaklaştırılır. Juliet'in balkonundaki veda sahnesi, eserin en dokunaklı bölümlerinden biri olarak dikkat çeker. 
     Nefret ettiği birisiyle evlenmek zorunda bırakılan Juliet, uyuşturucu bir ilaç alarak ölmüş gibi görünür. Bu sırada Romeo çıka gelir. Sevdiği kızın öldüğünü sanan Romeo, kendini zehirler ve Juliet'in başucunda ölür. Bir süre sonra kendine gelen Juliet, sevdiğinin öldüğünü görünce Romeo'nun hançeriyle intihar eder. 
     






</TEXT>
</DOC>
