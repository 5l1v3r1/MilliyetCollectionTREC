<DOC>
<DOCNO> 59255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/27/yazar/sazak.html </URL>
<DATE> 2001/12/27/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Solda Pişkinsüt partisi 
</HEADLINE>
<TEXT>

     DSP'den kopan Aydın bağımsız milletvekili Sema Pişkinsüt'ün partisi Ocak 2002'de kuruluyor. 
     TBMM İnsan Hakları Komisyonu başkanlığı sırasında işkenceye karşı verdiği cesur mücadeleyle öne çıktıktan sonra, DSP kurultayında Ecevit'le başkanlık yarışına giren Sema Pişkinsüt, 26 Eylül'de istifa ederek solda yeni partileşme konusunda nabız yoklama başlamıştı. 
     Sema Pişkinsüt Anadolu politikası yapan, kendi siyasal sezgilerine güvenen bir kişi o nedenle DSP'den koptuktan sonra "transfer objesi olmam" diyerek gruplar üstü kalmaya çalıştı. Erdal İnönü'nün yeni oluşumu "eski kadrolarla" partiye dönüştürmekte zorlanacağı inancındaydı. İnönü çekilmese bile, DSP'nin "demokratik sol" tabanına yönelmeyecek 'sosyal demokrat' partinin eski ayrılıklar nedeniyle gerekli bütünleşmeyi sağlayamayacağını düşünüyordu. 
     O nedenle kişilerden çok ilkesel birlikteliği ve "ittifaklara açık program"lara dayalı yakınlaşmayı savunageldi. 
     Sema Pişkinsüt bu çerçevede bir dizi görüşme yaptı. 
     Aydın Güven Gürkan'dan Ercan Karakaş'a, Fikri Sağlar'dan Seyfi Oktay'a kadar sosyal demokrat tabanda saygınlığı olan isimlerle partileşme hedefini tartıştı. Partinin taslak programını Aydın Güven Gürkan'a iletti ve 'programa katkı çerçevesi'nde birliktelik önerdi. 
     Ancak Pişkinsüt'ün bu kadrodan aradığı desteği bulduğu söylenemez. 
     Sema Hanım yola kendi kuracağı çağdaş sol partiyle devam edecek. 
     Anadolu'da 62 ili dolaşmış, kurucuları TBMM içinden ve "eski"lerden oluşturmak yanlısı değil, çünkü halkın beklentisinin "yeni isimler" olduğunu düşünüyor. Üniversiteden, aydınlardan, kadın ve gençlerden oluşan "kurucu kadro"yla partinin dilekçesini yeni yılın ilk günlerinde İçişleri Bakanlığı'na verecek. 
     Meclis'e iki dönemdir DSP'den seçildiği için seçmen tabanını daha çok Ecevit'in 1999 seçimlerinde doldurduğu alana ve iktidardaki aşınma nedeniyle doğacak boşluğa dayandırmaya çalışacağı anlaşılıyor. DSP'den kaçacak oyların CHP'ye gitmeyeceği kanısında Pişkinsüt. Ancak tepki oylarına bakarak parti kurmak ne denli gerçekçi onu zaman gösterecek. 
     Pişkinsüt, şimdiden 43 olan siyasi 'partiler enflasyonunu' hesaba katıyordur. Neyse ki ittifaklara kapıyı açık bırakıyor. 
     DSP'den ihracı istenen İstanbul milletvekili Rıdvan Budak ne yapacak 
     Yeni oluşumda 'İnönü şemsiyesi' kalktıktan sonra tek parti çatısında toplanmak giderek zorlaşıyor. 
     Gürkan ve Karakaş'la Fikri Sağlar'ın yolları da liderlik nedeniyle ayrılabilir. 
     Sağlar'ın uyarısı yerindedir 
     "Birden fazla parti kuruluyor görüntüsü vermek Türkiye'nin geleceğini yok etmek demektir. Lider isimleri üzerinde fırtınalar koparmak ise sola kurulan tuzaktır." 
     Sol bu tuzaktan kendini ne zaman koruyabildi ki... 
     
     







İnönü faktörü 


Bushizm.. 


Ecevit ve Org. Kıvrıkoğlu'nun sözleri 


Irak'la ilgili o kadar çok soru var ki 


Sevinecek şeyler de bol üzülecek şeyler de bol 


Kurmayca diplomasi 


Mutlu Noeller Türkiye .. 


İhracata maşallah 


Afgan deneyimi 


Yılbaşı fırsatıyla isyana tahrik 


Tarikat okulunda dehşet 


Alemdaroğlu'na angaje olanlar 


Solda Pişkinsüt partisi 


Batan 19 bankadan 11'inin murakabesi neden Deloitte'e 


Ay-Cell piyasa’da 


Deride iki Turgut olayı’... 


</TEXT>
</DOC>
