<DOC>
<DOCNO> 99910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/04/spor/spo01.html </URL>
<DATE> 2002/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
KARTAL'IN YOLU AÇIK 
</HEADLINE>
<TEXT>

Hazırlık maçlarının sonuçlarına bakarak karamsar olmanın anlamı yok. Ancak geçen yıl bazı yanlışların üstünü örterek olumlu bir portre çizmeyen Sinan Engin’in bu yıl daha ciddi davranması gerek 
     ATTİLA GÖKÇE 

     Beşiktaş’ın 2002-2003 sezonunda oluşturduğu kadro ile oynadığı hazırlık maçları bu yıl donuk bir görüntü sergiliyor. 
     Takvimin tarihi özelliği ile yılların özlemi birleşince hüküm vermek kolaylaşıyor elbette "Yüzüncü yılı kutlayıp şampiyonluk beklediğimiz bir dönemde bu kadro ile sadece hayal kırıklığı yaşayabiliriz." En hafif yanıyla yorumlar böyle... Elbette daha şiddetli tepkiler de var. Yönetime, teknik kadroya dönük eleştiriler de daha yoğun ve çarpıcı biçimde seslendirilebilir. 
     Duygular ve heyecanlar güzeldir de, bazen zararlı sonuçlar doğurabilir. Özellikle Beşiktaş’la ilgili değerlendirmeler yapılırken gerçekçi olmak zorundayız. 
     
     Beşiktaş yıldız yaratır 
     Beşiktaş, tarihinin hiçbir döneminde olmadığı gibi, bugün de "Başkan kesesine endeksli" bir kulüp değildir. Hiçbir zaman transferin en sükseli, en çok harcayan, en çok alan, en çok satan kulübü olmamıştır. Aksine, en çok yetiştiren ve sıradan adamlardan oluşmuş kadrolarıyla kolej takımları yaratıp başarıyı yakalayan, o sıradan adamları yıldız düzeyine çıkaran kulüptür Beşiktaş. 
     Yayın hakkı gelirlerinin sürekli tartışıldığı, ekonomide birbirini izleyen operasyonlar dolayısıyla gelecek güvencesi oluşturamadığı bir dönemde Beşiktaş bütçe olanaklarını en iyi biçimde değerlendirerek "mevcut yağıyla kavrulma" tercihini yapmıştır. O nedenle Lucescu da, Nouma’nın dönüşüne kadar hemen her adımda parasını akıllıca harcamıştır. 
     Kaleci sorunu inanıyorum ki, Cordoba ile çözümlenmiştir. Savunmada Tolga kesinlikle kazançtır. Ali Eren’in varlığı da değerlendirilmeli, yapay sorunlarla harcanmamalıdır. Lucescu’nun ısrarla istediği Capone alınırsa ne ala... Savunma güvencesi daha da artar... Alternatif taktikler çoğaltılabilir. Amaral’ın iyi bir zamanlama örneği sergilenerek Fiorentina’dan bonservis bedeli ödenmeden alınması da başarıdır. Gecikmesi telafi edilebilir. 
     Sergen ve Nouma’nın Beşiktaş’a dönüşüne de iyimser yaklaşmak istiyorum. Taraftar sevgisi ile oynama arzuları disiplinli uygulamalarla pozitif sonuçlar yaratabilir. Bu kadronun oluşumunda sanki Ahmet Dursun - biraz da sakatlığından ötürü - kenara itelenmiş gibi bir izlenim elde ettim... Umarım öyle değildir. 
     
     Sıra dışı oyuncular var 
     Beşiktaş’ta İlhan Mansız, Ahmet Dursun, Pascal Nouma, Sergen Yalçın ve Tümer Metin gibi yıldız oyuncular yetenekleriyle neler yapabileceklerini gösterdiler. Ancak bunların ortak bir yanı var... Hepsi de çok özel kişilik yapısına sahip sıra dışı marjinal tipler... Herbirinin kendine özgü davranışları, sevgileri, üzüntüleri, tepkileri var... Herbiri tam anlamıyla "winner" diyebileceğimiz "maç kazanan tip" örneği. Ancak bunların takım formatında uyum içinde bir arada başarılı olması hem zaman alabilir, hem de üstesinden gelebilecek bir yönetim becerisini, "management"i gerektirir. Ben bu becerinin Lucescu’da fazlasıyla var olduğuna inanıyorum. Bazı "antipatizanöları ne derse desin, Lucescu başaracaktır. 
     
     Sorumluluk Engin ve Uçar’da 
     Beşiktaş’ın yeni sezonda sorumluluk ağırlığını taşıyacak iki adamı Menajer Sinan Engin’le antrenör Feyyaz Uçar’dır. Geçen yıl bazı ayıpların ve yanlışların üstünü örtüp sahiplenerek çok da olumlu bir portre çizmeyen Sinan Engin’in bu yıl biraz daha ciddi ve serinkanlı davranması gerektiğini düşünüyorum. Başka kulüplerde yaşadığı onca çelişkiden sonra böyle bir görev için kolay kolay düşünülemeyecek olan Feyyaz Uçar da eline verilen altın anahtarı doğru ve akıllıca kullanıp bir adanmışlık duygusuyla çalışmalıdır. En azından Sergen ve Nouma’nın verimliliklerine kendi özel katkıları olabilir. 
     Hazırlık maçlarının ilk kez bir arada oynayan - ya da oynayamayan - kadrolarına ve sonuçlarına bakarak, rakiplerin şovundan etkilenip öfkeye kapılarak karamsar olmanın anlamı yok. 
     Beşiktaş gerçekçi bir rotada ümit veren bir takımdır. Her hafta daha da yükselecek ve Yüzüncü Yıl onuruna layık olacaktır. Ben buna inanıyorum. 
     
Beşiktaş’ın aşığı tribünlerin hastası taraftara sevdalı korkusuz savaşçı NOUMA      Yeni transferleri öven ve 100. yılda şampiyonluk tacını takacaklarını savunan Fransız yıldız, "Bunun için tüm gücümü ortaya koyacağım" dedi 
     MEHMET DEMİRCAN 

     "Çok özlemiştim" 
     SİYAH - Beyazlı tribünlerin sevgilisi olan, sezon açılışında taraftarlarla birlikte çoşan Nouma, kendine güvenenleri mahçup etmeyeceğini söyledi. Fransız golcü, Beşiktaş’ı hiç unutamadığını tekrarladı, "Beşiktaş taraftarı hep kalbimdeydi. Arkadaşlarım Ahmet, Yasin ve Bayram’ı çok özledim. Döndüğüm için çocuklar gibi sevinçliyim. 100. yılda şampiyonluk için her şeyimi ortaya koyacağım" açıklamasını yaptı. 
     
     "Hastayım " 
     SAĞLIK sorunları bulunduğunu kabul eden Pascal Nouma, "Belki haklılar. Evet ben hastayım. Hastayım ama Beşiktaş’a hastayım. Siyah - Beyazlı taraftarlara hastayım. Bu kulübe aşığım" ifadelerini kullandı. Yıldız golcü, "Kafamda bir kist aldırdım. Onun dışında hiçbir sorunum yok. Bu ameliyat beni yıprattı. Güç depolamam lazım. Ancak bana suçlamalarda bulunanları kısa zamanda futbolumla cevap vereceğim" dedi. 
     
     "Mükemmel bir takımız" 
     NOUMA, Beşiktaş’ın isabetli transferler yaptığını vurgulayıp, şöyle devam etti "Zago süper. Yeni kaleci almışız. Sergen’in kalitesi ortada. Onunla çok iyi anlaşacağız. Ahmet Dursun’la iyi ikili olmuştuk. Bir de Dünya Kupası’nda harikalar yaratan İlhan var. Mükemmel bir takım ortaya çıktı. Herkes benden çok şey bekliyor. Baskıdan kaçmam. Kimseden korkum yok. Çıkar, savaşırım. Benim adım Pascal". 
     
Lejyoner yuvası      Beşiktaş, 8 yabancı kontenjanını tamamen doldurmayı planlıyor. Capone’nin transferinde çekimser kalan yönetim, kadroya iki yeni isim katmak istiyor 
     BİLAL MEŞE 

     TRANSFERİN en hareketli kulübü olan Beşiktaş, yeni sezona sekiz yabancı futbolcuyla girmeyi hedefliyor. Taraftarlarına sezon açılışında sürpriz yaparak, Brezilyalı Amaral’ı iki yıllığına renklerine bağlayan yönetim, iki lejyoner daha almak istiyor. Çalışmalarına devam eden Siyah - Beyazlılar, prensipte anlaştıkları Capone konusunda ise kararsızlık yaşıyorlar. 
     TEKNİK Direktör Mircea Lucescu’nun alınması için bastırmasına rağmen Sambacı’nın transferi beklemeye alındı. Yöneticiler, "Capone konusunda henüz karar vermedik. Ancak kalan iki yabancı kontenjanımızı da kesinlikle kullanacağız" dediler. Dış İlişkiler Sorumlusu İbrahim Altınsay’ın yabancı transferi konusunda arayışlarını sürdürdüğü bildirildi. 
     
Effenberg ziyareti      ALMANYA’NIN Dünyaca ünlü tecrübeli yıldızının menajeri Michael Pravitz, dün sürpriz bir şekilde İstanbul’a geldi. Pravitz, Beşiktaş yönetimi ile masaya oturacaklarını söyledi. Siyah - Beyazlı yönetim ise, Bayern Münih ile yollarını ayıran Effenberg’i düşünmediklerini tekrarladı. 
     
AMARAL turp gibi      İNÖNÜ Stadı’ndaki sezon açılışına yetiştirilen Brezilyalı orta saha oyuncusu Amaral, dün sabah sağlık kontrolünden geçti. İletişim Komitesi Başkanı Doktor Mete Düren, herhangi bir sağlık problemi tespit edilmeyen 30 yaşındaki tecrübeli oyuncunun kondisyon olarak da hazır olduğunu söyledi. İlhan Mansız’ın Bursa maçında oynayabileceğini belirten Düren, Ahmet Dursun’un da üç hafta sonra takımla çalışmalara başlayacağını ifade etti. 
     
Yönetim umutlu      BEŞİKTAŞ’IN Rapid Bükreş karşısında özellikle Sergen ve Nouma’nın oyuna girmesinden sonra ortaya koyduğu futbol yönetim ve teknik heyeti umutlandırdı. Hazırlık maçlarının takımın gerçek gücünü yansıtmadığına savunan Futbol Şube Sorumlusu Yıldırım Demirören, "Biz hiç karamsar olmadık. Kaldı ki iyi bir kadroya sahibiz. Yıldızlar topluluğu Beşiktaş başarıyı yakalayacaktır" dedi. 
     MENAJER Sinan Engin, sakat oyuncular nedeniyle henüz ideal on biri oluşturamadıklarını vurguladı. Engin, "Gerçek Beşiktaş’ı 3 - 4 hafta sonra herkes görecek. Sergen, İlhan Mansız, Tümer ve Nouma’nın istenilen formu yakalamasıyla birlikte gerçek gücümüz ortaya çıkacak. Amaral da iyi bir transfer. Çok koşuyor ve sahanın her yerinde pres yapıyor" ifadelerini kullandı. 
     
5.6 trilyon dağıtıldı      SEZON başı hazırlık kampı öncesi yaşanan mali kriz aşıldı. Beşiktaş yönetimi, teknik heyet ve futbolcuların eski yıldan kalan alacaklarının yanı sıra transfer taksitlerinin de ilk ödemesini gerçekleştirdi. Toplam 3.4 milyon dolarlık ödeme sonrası herkesin morali yerine geldi. İkinci Başkan Hüsnü Güreli, "Kriz dönemi bitti. Artık ödemelerde aksama olmayacak" dedi. 
     



 SPOR 



















</TEXT>
</DOC>
