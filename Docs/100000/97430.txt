<DOC>
<DOCNO> 97430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/spor/spo03.html </URL>
<DATE> 2002/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim'in listesi 
</HEADLINE>
<TEXT>

Galatasaray Teknik Direktörü, yeni sezonda futbolcularına yapmaları gerekenleri bir bir sıraladı. Başarılı hoca, ilk etapta hakemle diyaloğu yasakladı 
     HALİL ÖZER 

     Hastalık sona erecek’ 
     GALATASARAY Teknik Direktörü Fatih Terim, İsviçre kampında Sarı - Kırmızılı takıma artık son makyajları yapıyor. Başarılı hoca, yeni sezonda neler istediğini futbolcularına bir bir anlatıp, hatayı affetemeyeceğini söyledi. Terim, "Hakeme itirazdan kesinlikle vazgeçeceğiz. Gereksiz kartlardan uzak kalacağız. Rakip profesyonelce hileye başvurursa, biz de aynısını yapacağız. Bu olumsuz yönümüzü lige kadar düzelteceğiz" dedi. 
     
     90 dakika pres yapılacak’ 
     TERİM sözlerini şöyle sürdürdü "Fizik olarak bir yere gelmemiz lazım. Tüm takım, aynı şeyleri düşünmeli ve birbirini çok iyi tanımalı. Rakibe baskı kurup, sahayı daraltmalıyız. En önemlisi oyunumuzu kabul ettirmeliyiz. Bunu ancak yardımlaşarak yapabiliriz. Ligin ilk maçına kadar, form düzeyimiz en üst noktaya gelmeli. Zamanımızı yavaş yavaş kullanacağız. Leverkusen maçında 45 dakika muhteşem pres yaptık. Bunu 90 dakikaya çıkaracağız." 
     
     Uyum sürecindeyiz’ 
     MİLLİ Takım’dan dönen futbolcularının form grafiklerini bir an önce yükseltmesi gerektiğini de vurgulayan Fatih Terim, "Yoğun bir tempodan çıktılar. Ancak kendilerine tatil şansı verdik. İçlerinde en hazır isimler Ergün ve Ümit. Bazı oyuncularımız birbirleriyle ilk kez oynuyorlar. O yüzden uyumu biraz daha bekleyeceğiz" diye konuştu. Terim, Leverkusen’i de övüp, "15 tane yabancı futbolcuları var. Bu işler parayla oluyor" yorumunu yaptı. 
     
Felipe fırtınası      GALATASARAY’IN orta sahadaki yıldızı Felipe, kısa sürede herkesten tam puan aldı. Brezilya futbolunun tüm inceliklerine sahip olan Sambacı, özellikle kolay çalım atması ve ince paslarıyla alkış topladı. Birebirde durdurulması zor olan Felipe, Leverkusen maçındaki oyunuyla Fatih Terim’in yüzünü güldürdü. Yıldız futbolcunun sürekli formasından çekilerek durdurulmasına kızan başarılı hoca, "Sanırım ona çıt çıtlı bir forma yaptırmamız gerekiyor. Kendisinden çok memnunum. Sadece 90 dakika koşmasını bekliyorum" dedi. Öte yandan Terim’in isteğiyle Felipe, takım arkadaşlarından Türkçe dersi almaya başladı. 
     
BAIANO kararsızlığı      YABANCI golcü arayışlarını sürdüren Galatasaray, Brezilya’nın International takımında forma giyen Fernando Baiano konusunda kararsız kaldı. 23 yaşındaki futbolcu daha önce Almanya’nın Hertha Berlin takımında oynadıktan sonra ülkesine geri dönmüştü. Fatih Terim, "Baiano’nun transferini düşündük. Şu an ne olacağı konusunda net değiliz" dedi. Baiano’nun bonservisinin yaklaşık 6 milyon doları bulduğu ve bu nedenle Sarı - Kırmızılı yönetimin transferine sıcak bakmadığı öğrenildi. 
     
Yeni gözde BerkantFatih Terim, çok güvendiği gurbetçi futbolcuyu, bire bir sohbetlerle motive ediyor. Berkant, takımın temel taşlarından olma yolunda emin adımlarla ilerliyor 
     Formaya ilk aday 
     GEÇEN sezon Lucescu döneminde istikrarlı bir tablo çizemeyen Berkant, Fatih Terim’in takımın başına gelmesiyle birlikte adeta yeniden doğdu. Terim, yeni sezonda en büyük güvenceleri arasında gördüğü Berkant’ı, lige özel olarak hazırlıyor. Tecrübeli hoca, "Ondan çok umutluyum. Berkant’ı kazanmamız, Türk futbolunun da kazanması demek. İstediğimiz noktaya getireceğiz. Doğru kullanıldığı takdirde, meziyetlerini ortaya koyuyor" dedi. 
     
     Hocasına hayran 
     BERKANT da Fatih Terim ile çalışmaktan son derece mutlu olduğunu söyledi. Gurbetçi yıldız, yeni sezonda bambaşka bir kimlikle sahada yer alacağını iddia edip, "Fatih Terim gibi bir hocayla aynı ortamda bulunmanın önemini biliyorum. Elimden geleni yapmaya çalışıyorum. Yolun başındayım ve daha iyi olacağım. Bu takımda forma bulmak çok zor. O yüzden çok çalışmam lazım. Gücümü ve enerjimi sonuna kadar kullanacağım. Gösterilen ilgiyi karşılıksız bırakmam" diye konuştu. 
     
Yöneticiler bekleniyor      GALATASARAY Başkanı Özhan Canaydın, Ali Dürüst, Özer Saraçoğlu ve Burak Elmas’ın yarın İsviçre kampını ziyaret etmeleri bekleniyor. Aynı gün Grasshoppers ile oynanacak hazırlık maçını da izleyecek olan yöneticilerin, Hasan Şaş ve Ergün ile de masaya oturacağı açıklandı. Sarı - Kırmızılılar, İstanbul’a dönmeden önce iki futbolcunun transfer sorununu kampta çözmeyi planlıyor. 
     
Kaptan gemiyi bırakamadı      ÖZELLİKLE son 3 sezonda ortaya koyduğu mükemmel performansla, gençlere taş çıkartan Kaptan Bülent Korkmaz, sezon başında Avrupa’dan gelen teklifleri geri çevirdiğini açıkladı. Tecrübeli futbolcu, "Marsilya ve Bolton Wanderers takımlarından teklif aldım. Avrupa’da en büyük takımın Galatasaray olduğunu bildiğim için, bu önerileri teşekkür edip, geri çevirdim" yorumunu yaptı. 
     
Şehir turu      LEVERKUSEN maçının yorgunluğunu hesaba katan Teknik Direktör Fatih Terim, dün sabah yapılan hafif ter idmanının ardından Sarı - Kırmızılı oyunculara izin verdi. Futbolcuların bir kısmı otelde kalıp dinlenirken, diğerleri gruplar halinde Zürih sokaklarını gezip alış - veriş yaptı. 
     
Cihan’dan övgü      SARI - KIRMIZILI takımın yeni transferi Cihan, Galatasaray’da çok farklı bir futbol ortamı bulduğunu belirtti. Genç yıldız, "Dünya takımına geldiğimi hissediyorum. İdeallerimi gerçekleştirdim. Ancak hedeflerim bitmedi. Herşey bundan sonra başlayacak. Bu forma için herşeyimi vereceğim" diye konuştu. 
     
Mondi’den itiraf      KOLOMBİYALI file bekçisi Mondragon, Beşiktaşlı Cordoba ile karşılaştırılmasına tepki gösterdi. Cordoba’nın çok tecrübeli bir isim olduğunu söyleyen başarılı eldiven, "Milli Takım’da birinci kaleci hep o oldu. Ben üçüncü kaleciyim" dedi. Mondi, zamanı gelince Kolombiya’da da zirveye çıkacağını iddia etti. 
     



 SPOR 























</TEXT>
</DOC>
