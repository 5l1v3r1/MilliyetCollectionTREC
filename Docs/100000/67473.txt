<DOC>
<DOCNO> 67473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/13/son/sonspo13.html </URL>
<DATE> 2002/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Davala, Milan'ın satış listesinde... 
</HEADLINE>
<TEXT>

     İtalya'da, sezon başında transfere büyük paralar harcayan AC Milan Kulübü'nün bütçesinde, yaklaşık 115 milyon Euro'luk açık bulunduğu belirtildi. 
     Corriere dello Sport Gazetesi'nin verdiği habere göre, ligde kötü durumda bulunan AC Milan, ekonomik açıdan da bir kriz yaşıyor. Verilen bilgilerde, kulübün bütçesindeki açığı kapatmak için ilk etapta futbolcuların maaşlarından yüzde 20 kesinti yapmayı planladığı öne sürüldü. Gazete, sezon sonunda satışa çıkartılacak olan futbolcuların da listesini verirken, sezonun ilk yarısının ortalarında Galatasaray'dan alınan Ümit ile birlikte Contra, Helveg, Laursen, Ba, Kaladze, Kutuzov, Brocchi, Javi Moreno, Donati, Simeone, Fiori ve Chamot'un da isimleri bulundu. 
     AC Milan'daki ekonomik krizle ilgili La Gazzetta dello Sport Gazetesi'nde de bir haber yer aldı. Kulüp başkan yardımcısı Adriano Galliani'nin, Avrupa'nın 14 büyük kulübünün yöneticilerinin Barcelona'da yaptığı toplantıya katıldığı ve burada da futbolculara ödenen büyük paraların ele alındığı ifade edildi. 
     Gazeteye göre, Milan, Juventus, Inter, Real Madrid, Barcelona, Bayern Münih, Borussia Dortmund, O.Marsilya, Porto, PSV, Manchester United, Liverpool ve Paris Saint Germain kulüplerinin yöneticileri, ''Futbol da iflasın eşiğine geldi ve harcamaları düşürmek gerekiyor'' konusunda hemfikir oldu. 
     Bu arada Galliani'nin, Barcelona kentindeki toplantıda Real Madrid Kulübü Başkanı ile de görüştüğü ve İspanyol takımının Shevchenko'nun üzerinde durmayacağı konusunda güvence aldığı kaydedildi. 
     Kırmızı-siyahlıların, gelecek sezon için en büyük hedefinin Real Madrid'deki Raul olduğunun da bir kez da altı çizildi. 
     AC Milan, 22 hafta sonrasında ligde 34 puanla 6. sırada bulunuyor. 
     






</TEXT>
</DOC>
