<DOC>
<DOCNO> 82008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/04/spor/spo06a.html </URL>
<DATE> 2002/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Garsonlara milli dayak 
</HEADLINE>
<TEXT>

Ataköy Özge Otel’de kamp yapan milli boksörler, yemek servisinin yabancı sporculardan başlamasına sinirlendiler, dört kişiyi döverek hastanelik ettiler 
     FUAT ERCAN 

     ULUSLARARASI Ahmet Cömert Boks Turnuvası için Ataköy Özge Otel’de kampa giren milli boksörler, aynı otelde kamp yapan yabancı kafilelerin de gözleri önünde otelin garson ve korumalarını döverek büyük bir skandala neden oldular. Önceki gün otelin yemek salonunda yaşanan olay, garsonların misafir oldukları gerekçesiyle yemek servisini konuk sporculardan başlatmasıyla patlak verdi. 
     BU duruma çok sinirlenen milli boksörlerden Halil İbrahim Turan, yemek esnasında sözlü şekilde dile getirdiği tepkisini çıkışta hakaret ve küfüre çevirince bir anda ortalık karıştı. Boks Milli Takım antrenörlerinden Alpaslan Yıldırım ve milli sporcu Gökhan Acar’ın da karıştığı kavgada otel korumaları ve garsonlardan 4 kişi, aldığı darbeler sonucu yaralanarak hastanelik oldu. 
     OLAYLARIN daha da büyümesi ve mahkemeye yansıması araya giren otel yöneticileri ve federasyon yetkilileri tarafından önlenirken, Milli Takımlar Başantrenörü Kemal Sonunur’un görevden alınması gündeme geldi. Kavga sırasında sorumlu olduğu takımı bırakarak kaset çıkarma hazırlıkları yapan oğlu Hikmet Sonunur’u klip çekimine götüren başantrenör Sonunur’dan savunma istenecek. 
     



 SPOR 




























</TEXT>
</DOC>
