<DOC>
<DOCNO> 77139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/08/son/soneko15.html </URL>
<DATE> 2002/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası kredisi, CAS kapsamında sağlanacak 
</HEADLINE>
<TEXT>

     Dünya Bankası'nın, zor durumdaki şirketlerin kurtarılmasına yönelik İstanbul Yaklaşımı için vereceği 500 milyon dolarlık kredi, Türkiye'ye daha önce verilmesi taahhüt 
     edilen 6.2 milyar dolarlık Ülke Yardım Stratejisi CAS kredisi kapsamında sağlanacak. Ira Lieberman başkanlığındaki Dünya Bankası Avrupa ve Orta Asya Bölgesi Mali ve Özel Sektör Birimi ECSPF heyetinin, Banka Yönetimine sunacağı raporun ardından, 500 milyon dolara işlerlik kazandırma yolu açılacak. Halen yürürlükte olan ve süresi gelecek yıl Haziran ayında dolacak mevcut CAS kredisi çerçevesinde Dünya Bankası, bu yıl Türkiye'ye 1.3 milyar dolarlık Programlanmış Kamu ve Mali Sektör Özel Uyum kredisi PSFSAL2 dahil olmak üzere, toplam 3 milyar dolar kredi verecek. 500 milyon dolar, 3 milyar doların geri kalan yaklaşık 1.7 milyar dolarlık kısmından karşılanacak. 500 milyon dolarlık uygun koşullu kredinin faiz oranı Libor artı yüzde 0.75 olurken, vadesi de 5 yılı geri ödemesiz 17 yıl vadeli olacak. 
     
     Avrupa Yatırım Bankası 
     Öte yandan İstanbul Yaklaşım çerçevesinde, KOBİ'lere mali destek için Halkbank ve Ziraat Bankası kredilerinin yanı sıra, Avrupa Yatırım Bankası'ndan da AYB mali destek sağlanacak. 
     KOBİ'lere sağlanacak mali destek, 100 milyon dolar düzeyinde olacak. 
     Kredinin, KOBİ'lerin yeniden yapılandırılması çerçevesinde kullandırılacağı belirtiliyor. 
     Reel sektörün desteklenmesi amacıyla, Dünya Bankası ve AYB'den alınacak desteklerin artabileceği de vurgulanıyor. 
     
     Deprem kredisi 
     Ayrıca olası bir depreme karşı alınacak önlemler kapsamında, Dünya Bankası'ndan alınması hedeflenen 700-800 milyon dolarlık kredinin de, halen yürürlükteki CAS'tan sağlanması planlanıyor. 
     Alınan bilgiye göre bu kredi de, bu yıl kullanım için geri kalan yaklaşık 1.7 milyar dolarlık CAS kredisinin, İstanbul Yaklaşımı için ayrılacak 500 milyon dolardan sonra, geri kalan yaklaşık 1.2 milyar dolarlık krediden karşılanacak. 
     Deprem önlemleri için alınacak kredilerin, yalnızca Dünya Bankası'ndan olmayacağı, AYB ve Japonya'dan da kredi sağlanabileceği belirtiliyor. 
     






</TEXT>
</DOC>
