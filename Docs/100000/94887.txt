<DOC>
<DOCNO> 94887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/10/son/soneko10.html </URL>
<DATE> 2002/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Özilhan ''Yıl sonunda doların 1.850 milyon olmasını bekliyoruz'' 
</HEADLINE>
<TEXT>

     TÜSİAD ve Alternatifbank Yönetim Kurulu Başkanı Tuncay Özilhan, bu yıl da ekonomideki belirsizliğin devam ettiğini belirterek, ''2002 yılı enflasyon tahminimiz yüzde 35. Yıl sonunda doların 1 milyon 850 bin lira olacağını, ekonominin yüzde 2 büyüyeceğini öngörmekteyiz'' dedi. 
     Alternatifbank'ın Genel Kurulu, Bankanın Elmadağ'daki Genel Merkezinde yapıldı. 
     Özilhan, faaliyet raporunda yer alan mesajında, arka arkaya gelen krizler sonrasında sektörde faaliyet gösteren bankaların sayılarında ciddi azalma olduğuna, TMSF kapsamına alınmış olan banka sayısının 25'e ulaştığına dikkati çekti. 
     Önümüzdeki dönemde bankacılık sektörünün yeni bir yapılanmaya gitmek zorunda olduğunu vurgulayan Özilhan, toptan bankacılık yapmayı planlayan bankaların, Türkiye'de etkinliklerini artırması beklenen yabancı bankalarla rekabet edecek sermaye yapısına ve bilgi birikimine ulaşmaları gerektiğini, bankaların izleyebilecekleri diğer bir yolun da uzmanlaşmaya giderek, faaliyet alanlarını daraltmak olduğunu belirtti. 
     Özilhan, Anadolu Grubu'nun yeniden yapılanan sektördeki yerini pekiştirmeyi hedeflediğini ifade ederek, şunları kaydetti 
     ''Alternatifbank piyasadan çekilen bankalardan kalan pazar payını almaya aday bankalardan biridir. Ekonomik kriz sonrasında bankamız sermayesinin güçlendirilmesi yolunda yapmış olduğumuz program dahilinde Nisan ayında kayıtlı sermaye tavanı 100 trilyon liradan 300 trilyon liraya arttırıldı. Yönetim kurulumuz Haziran ayında 60 trilyon nakit sermaye artışı kararı almıştır. Artırılacak olan tutar nakden bankamıza yatırılmış olup yasal süreç sonuçlanıncaya kadar sermaye blokaj hesaplarında tutulacaktır. Bu son artırım ile birlikte bankamız sermayesini güçlendirmek yolunda yapmış olduğumuz nakdi katkı 65 milyon dolara ulaşmıştır. 
     Bankamız sermayesi, alanında önde gelen kuruluşlar arasında yer alması için şart olan güce erişmiştir '' Gruplarının faaliyet gösterdiği tüm alanlarda uluslararası kuruluşlarla başarılı ortaklıklar yaptığını, bu doğrultuda Alternatifbank'ın yabancı ortaklık düşüncesine olumlu baktığını belirten Özilhan, Fransız Credit Agricole Indosuez ile yapılan ortaklık görüşmelerinin devam ettiğini bildirdi. 
     
     201 TRİLYON LİRA ZARAR 

     Altrnatifbank'ın faaliyet raporunda yer alan 2001 yılında bankanın faaliyetine ilişkin açıklamada, enflasyon muhasebesinin tüm bankaların mali tabloları üzerindeki etkisinin olumsuz olduğu kaydedilerek, Alternatifbank'ın 2001 yılını 201 trilyon lira zararla kapattığı bildirildi. 
     Açıklamada BDDK tarafından yapılan değerlendirmelerin sonucunda Alternatifbank için sermaye yeterliliğinin tam olarak sağlandığı da belirtildi. 
     





</TEXT>
</DOC>
