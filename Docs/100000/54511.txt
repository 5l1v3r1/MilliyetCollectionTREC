<DOC>
<DOCNO> 54511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/28/son/sondun07.html </URL>
<DATE> 2001/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de 11 Eylül'le ilgili tutuklananlar arasında Türkler de var 
</HEADLINE>
<TEXT>

     ABD'de, 11 Eylül terör olaylarıyla bağlantılı olarak gözaltına alınan yaklaşık 600 kişinin arasında Türk vatandaşlarının da bulunduğu bildirildi. 
     ABD Adalet Bakanı John Ashcroft, 47 ayrı ülkeden kişilerin gözaltına alınmasının, başka terörist saldırıları engellemede hayati önem taşıdığını söyledi. 
     Adalet Bakanlığı, gözaltında bulunan kişilerin kimliğini ve neyle suçlandığını gizli tutuyor. Ancak gözaltındakilerin 548'inin, vize, oturma izni usulsüzlükleri yüzünden tutulduğu da bakanlık tarafından açıklandı. 
     Sayısı açıklanmayan bir grup kişinin de saldırılara ilişkin materyallere tanık olarak tutuldukları belirtildi. Ashcroft, gözaltındaki bazı kişilerin, terörist Usame Bin Ladin'in örgütü El Kaide'nin üyeleri olduğunu, ancak bu kişilerin hiçbirinin doğrudan 11 Eylül terör saldırılarıyla suçlanmadığını kaydetti. 
     Türk-Amerikan Dernekleri Federasyonu, özellikle New York bölgesinde kaçak olarak bulunan 40 kadar Türk'ün gözaltına alındığını duyurmuştu. 
     Türkiye'nin Washington Büyükelçiliği de resmen ABD Dışişleri Bakanlığı'ndan bu gözaltılara ilişkin bilgi talebinde bulunmuştu. 
     
     'Fazla ileri gidildi' 
     Bunca kişinin gözaltında tutulması sivil haklar kuruluşlarını kızdırırken, ABD Başkanı George Bush yönetiminin, terörle mücadele kampanyasında fazla ileri gittiği yorumları da yapılıyor. 
     Senato Adalet Komitesi üyesi, Demokrat Parti Wisconsin Senatörü Russell Feingold, Ashcroft'un, gözaltına alınanların listesi ve neden gözaltına alındıklarını açıklamayı reddetmesinin kabul edilemez olduğunu söyledi. Ashcroft, gözaltına alınanlardan bazılarının El Kaide üyesi olduğunu hatırlarak, isimlerinin açıklanmasının, örgüte değerli bilgi sağlayacağını öne sürdü. Ashcroft, ''ABD şu anda savaştayken, düşmanlarımızla değerli istihbaratı paylaşmaya niyetim yok'' dedi. 
     Göçmen Dairesi tarafından gözaltında tutulanların 200'ünün Pakistan doğumlu, daha küçük bir grubun Mısır, Türkiye, Yemen ve Hindistan, 16 kişinin Suudi Arabistan'dan olduğu belirtildi. 
     ABD'de 11 Eylül'den bu yana 1200 kişinin gözaltına alındığı ve bunların yaklaşık yarısının serbest bırakıldığı belirtiliyor. 
     Gözaltındakiler arasında, Washington'daki Dulles havaalanında uçak kaçıran teröristlerin bıraktığı bir arabada adı bulunan Muhammed Abdi ile Pennsylvania'da usulsüz yoldan tehlikeli madde lisansı almaya çalışan 21 Iraklı da bulunuyor. Ancak bunların 11 Eylül olaylarıyla bağlantısı olmadığı belirtiliyor. 
     Gözaltında bulunanlara yöneltilen suçlamalar arasında kredi kartı yolsuzluğu, sahte belge ve kimlik bulundurmak gibi suçlar bulunuyor. 
     Michigan'daki Arab American News adlı gazetenin yayıncısı Usame Siblani, 11 Eylül saldırılarını gerçekleştirenler Arap ve Müslüman olduğu için, ABD'de de Araplar ve Müslümanların hedef alındığını savundu. Siblani, The Washington Post gazetesine açıklamasında, ''Amaç bu ülkeyi daha güvenli bir yer yapmaksa, bu saldırıyla hiçbir alakası olmayan masum insanları terörize etmek bunun yolu değil'' dedi. 
     






</TEXT>
</DOC>
