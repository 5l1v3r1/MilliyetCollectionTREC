<DOC>
<DOCNO> 52348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/15/guncel/gun01.html </URL>
<DATE> 2001/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yardımlar küflü çıktı 
</HEADLINE>
<TEXT>

İzmit’te iki gündür izdiham nedeniyle yapılamayan yardımları sonunda almayı başaran vatandaşlar, torbaların içindeki sucukların küflü, makarnaların kurtlu olduğunu söyledi 
     BAHAR KAYMAKÇI FERHAT TOSUN DHA 

     Sosyal Yardımlaşma ve Dayanışma Vakfı’nın İzmit’te iki gündür izdiham nedeniyle yapılamayan yardımların küflü olduğu ileri sürülürken vakıf yöneticileri izdihamın önüne geçilememesi nedeniyle, isimleri önceden belirlenen ailelerin paketlerini evlere teslim etme kararı aldıklarını açıkladı. 
     Yardım paketlerinden alabilen vatandaşlar, torbaların içindeki sucukların küflü, makarnaların da kurtlu olduğunu savundu. Vakıf yetkilileri ise sucukların taze olması nedeniyle bir süre kapalı kutularla çuvallarda bekletilmesi sonucu dışının rutubetten küf yapmış olabileceğini, makarnaların son kullanma tarihinin de geçmediğini iddia etti. 
     
     Dağıtım durduruldu 
     Sosyal Yardımlaşma ve Dayanışma Vakfı’nın İzmit’te yardıma muhtaç ailelere yaptığı ve bunlardan alabilmek için yoksulların birbirini ezdiği gıda yardımı dağıtımı yeniden durduruldu. 
     İzmit te Kültür Müdürlüğü önünde 2 gün önce başlatılan yardım paketlerinin dağıtımı sırasında, listede adları bulunmayanların da akın etmesi nedeniyle büyük izdiham yaşandı. 
     Bu gelişme üzerine dağıtım geçici olarak durdurulurken, önceki sabah yeniden başlandı. Ancak, yine aynı görüntülerin yaşanması ve izdiham sırasında 1’i polis birçok kişinin de yaralanması nedeniyle dağıtım yeniden durduruldu. 
     Kocaeli Valisi Erdal Ata’nın talimatıyla Vakıf yetkilileri daha önceden adları belirlenen yardıma muhtaç ailelere, bu yardım paketlerini evlerine götürüp teslim etme kararı aldı. Buna rağmen, dün sabah saatlerinde de birçok aile Kültür Müdürlüğü önünde beklemeyi sürdürdü. 
     



 GÜNCEL 

















</TEXT>
</DOC>
