<DOC>
<DOCNO> 98691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/29/son/sonspo10.html </URL>
<DATE> 2002/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Altay, 3 Yugoslav oyuncu ile anlaştı... 
</HEADLINE>
<TEXT>

     Altay, bir süredir İzmir'de bulunan 3 Yugoslav oyuncunun yanı sıra geçen sezon da siyah-beyazlı formayı giyen Ümit İnal ile anlaşma sağladı. 
     Kulüp profesyonel futbol şubesi sorumlusu Sadettin Ünlü, teknik direktör Miograd Yesiç'in isteği doğrultusunda İzmir'e çağrılan Yugoslav oyuncuların istedikleri 30 bin doları peşin olmak üzere 90 bin doları fazla bulduklarını ve karşı öneriyi kendilerine ilettiklerini bildirdi. Daha sonra kulüpten yapılan açıklamada santrfor Patroviç, orta alan oyuncusu Stefanoviç ve kaleci Radivoviç ile her konuda anlaşma sağlandığı kaydedildi. 
     Geçen sezon Göztepe'den transfer edilen ve ligin ikinci yarısında Altay forması giyen deneyimli golcü Ümit İnal ile de yıllık 100 milyar lira karşılığında anlaşıldığı belirtildi. 
     Siyah-beyazlıların Tunus Milli Takımı'nda oynadığı bildirilen Kanzari ile Göztepe'nin de bir süre önce ilgilendiği Yimpaş Yozgatspor'un Finlandiyalı oyuncusu Antti Simuola'yı gündemine aldığı kaydedildi. 
     





</TEXT>
</DOC>
