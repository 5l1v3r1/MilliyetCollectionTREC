<DOC>
<DOCNO> 84192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/son/sontur06.html </URL>
<DATE> 2002/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
DHKP C'nin intihar eylemi düzenlemesinden endişe ediliyor 
</HEADLINE>
<TEXT>

     Emniyet Genel Müdürlüğü, kanlı eylemleriyle tanınan ve Avrupa Birliği tarafından terör örgütü listesine alınan DHKP-C'nin, canlı bomba eylemi düzenleyeceği bilgisi üzerine il emniyet müdürlüklerini uyardı. 
     Alınan bilgiye göre, Emniyet Genel Müdürlüğü İstihbarat Daire Başkanlığı, terör örgütünün, ''Devrim şehitlerini'' anmak için intihar eylemi kararı aldığını ve bu amaçla 3 militanını görevlendirdiğini saptadı. 
     Tespitler üzerine Emniyet Genel Müdürlüğü, il emniyet müdürlüklerine konuyla ilgili şifreli bir uyarı yazısı gönderdi. 
     Emniyet yetkilileri, canlı bomba eyleminde kullanılacak 3 militanın kimliklerinin tespitine çalışıldığını bildirirken, DHKP-C'nin eylemlerinde daha çok kadın militanları kullandığına dikkati çektiler. 
     Yetkililer, DHKP-C'nin eylemlerinde doğrudan polisleri hedef aldığını belirterek, bu örgüte yönelik tedbirlerin başta polis merkezleri olmak üzere çok yönlü çalışmalarla alınacağını söylediler. 
     





</TEXT>
</DOC>
