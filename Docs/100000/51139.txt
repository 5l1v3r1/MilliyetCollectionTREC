<DOC>
<DOCNO> 51139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/07/son/sontur04.html </URL>
<DATE> 2001/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den yeni helikopterler geliyor, askeri kredi borçları siliniyor 
</HEADLINE>
<TEXT>

     Teröre karşı mücadelede Ankara'nın desteğini alan ABD Başkanı George W. Bush yönetimi, Türkiye için hazırlanmakta olan destek paketi çerçevesinde, Türk Silahlı Kuvvetleri'ne silah yardımına hazırlanıyor. 
     Destek paketinin özellikle Savunma Bakanlığı Pentagon'da yürütülmekte olan askeri unsurları ortaya çıkmaya başladı. 
     Bu çerçevede Pentagon'un, aralarında helikopterlerin de bulunduğu çeşitli silahlar ve askeri teçhizatı hibe veya uygun fiyatla satış yoluyla Türkiye'ye tranfer etmeyi planladığı öğrenildi. 
     Pentagon'un, ihtiyaç fazlası 25 adet askeri helikopteri Türkiye'ye hibe etmeyi düşündüğü, Türk Deniz Kuvvetleri'nin ihtiyacı için alınması düşünülen Seahawk tipi deniz helikopterlerinin satışının da ABD Eximbank kredilerine işlerlik kazandırılarak gerçekleştirilmesinin öngörüldüğü ifade edildi. 
     Türkiye'ye hibe veya kolaylık sağlanarak transfer edilebilecek silah ve teçhizatların çeşitlendirilebileceği de kaydedildi. Savunma alanında ayrıca ABD yönetimi, Türkiye'nin 5 milyar doları aşan FMS askeri satış kredisi borcunun tamamı, bir bölümü veya faizlerinin silinmesi konusunda da çalışmalarını sürdürüyor. 
     ABD Kongresi kaynakları, kredi faizlerinin veya borcun bir kısmının silinmesinin daha güçlü olasılık olduğunu belirttiler. 
     ABD ayrıca, Türkiye'nin tekstil ve çelik ihracatına kolaylık sağlayıcı bazı önlemler üzerinde de çalışıyor. Ancak Kongre kaynakları, bu konulardaki çalışmaların, ABD Kongresi'ndeki yerel sanayi lobilerine takılabileceğine işaret ettiler. 
     Amerikan yönetimi kaynakları, Türkiye'ye destek paketinin onay gerektiren bölümlerinin, önümüzdeki haftalarda ABD Kongresi'ne sevk edileceğini belirttiler. 
     Gözlemciler, destek paketinin özellikle savunma alanındaki maddelerinin, Kongre'nin muhalefetiyle karşılaşmasının beklenmediğini belirttiler. 
     






</TEXT>
</DOC>
