<DOC>
<DOCNO> 64816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/son/sonspo01.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da Sergen ve Mondragon yine şüpheli 
</HEADLINE>
<TEXT>

     Galatasaray'da, sakatlıkları bulunan Sergen ve Mondragon'un, hafta sonunda Antalyaspor ile deplasmanda yapılacak maçta oynamalarının şüpheli olduğu açıklandı. 
     Kulüp doktoru Serhan Kurtulmuş, Sergen ve Mondragon'un sakatlıklarının sürdüğünü belirterek, ''İki oyuncuya da yoğun tedavi uyguluyoruz. Antalyaspor maçında oynayıp oynayamayacakları henüz belli değil'' dedi. 
     Sergen'in yeniden ameliyat olmasına gerek bulunmadığını vurgulayan Kurtulmuş, ''Ameliyat olduğu bölgede zedelenme var. Bugün MR'ını çektirdik. Yeniden ameliyat olmasına gerek yok. Fizik tedavisi sürekli yapılacak'' diye konuştu. 
     Kurtulmuş, sakatlığı nedeniyle Çaykur Rizespor maçında forma giyemeyen Perez ve Ergün'ün, Antalyaspor maçında oynayabileceklerini de sözlerine ekledi. 
     
     Sergen bugün belli oluyor 
     Galatasaray'ın, bonservisini almak istediği Sergen'in durumu henüz kesinlik kazanmadı. 
     Dün akşam Sportföy'ün düzenlediği ''Zirvedekiler 2001'' ödül törenine katılan Galatasaray Kulübü Futbol Şubesi Üyesi Abdürrahim Albayrak ile Sergen, bir basın toplantısı düzenleyerek konuyla ilgili açıklamalarda bulundular. 
     Albayrak, Sergen için Siirt Jet-Pa Spor Kulübü'nün düşündüğü fiyatın üzerine de çıktıklarını ve 1 milyon 600 bin dolar teklif ettiklerini kaydederek, ''Siirt Jet-Pa Spor Kulübü ile büyük ölçüde anlaştık. Şimdi de Sergen ile görüşeceğiz. Bu görüşmeden de olumlu bir sonuç alırsak, her şey netlik kazanacak. Bu da yarın belli olur'' dedi. 
     Sergen ise sadece ''Abdürrahim ağabey Transfer biter dedikten sonra zaten biter'' demekle yetindi. 
     Abdürrahim Albayrak ile Sergen, ödül töreni nedeniyle verilen kokteylde de birbirlerine yiyecek ikramında bulunarak medyaya poz verdiler. 
     






</TEXT>
</DOC>
