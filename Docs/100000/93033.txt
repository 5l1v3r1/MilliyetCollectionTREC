<DOC>
<DOCNO> 93033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/30/son/sontur13.html </URL>
<DATE> 2002/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Çakmakoğlu "Tek başımıza iktidar olursak sözümüzü tutarız" 
</HEADLINE>
<TEXT>

     Milli Savunma Bakanı Sabahattin Çakmakoğlu, hükümetin üç ortaklı olduğunu hatırlatarak, ''Tek başımıza iktidar olursak, o zaman bütün söylediklerimizi yerine getiririz'' dedi. 
     Tarihi Kırkpınar Yağlı Güreşleri'ni izlemek amacıyla geldiği bölgede Çerkezköy'de incelemelerde bulunan Çamakoğlu, MHP Çerkezköy İlçe Teşkilatı'nı ziyaret etti. 
     Çakmakoğlu, burada yaptığı açıklamada, partilerinin çalışmalarını vatandaşların şimdi daha iyi anladığını belirterek, şöyle konuştu 
     ''Şöyle düşünülmesi gerekiyor. Üç ortaklı bir hükümetiz. Demek ki partilerimizin ayrı ayrı görüşleri var. Bizim de kendimize göre görüşlerimiz var. Bu görüşlerimizin hepsini yapmamızın da imkanı yok. 
     Yapacağız desek de buna ortaklarımız müsaade etmez. O zaman yapamadıklarımızı, bize karşı eleştiri olarak kullanmak haksızlıktır. 
     İnşallah tek başımıza iktidar olursak o zaman bütün söylediklerimizi yerine getiririz. Biz hükümette olmasaydık. Bizim milletimizin hassasiyet gösterdiği konularda nasıl kararlar alınacağını görüyorsunuz. Mesela idam konusu. Biz terör suçluları hariç demeseydik, çoktan kaldırılmıştı. Kıyamet oradan kopuyor. Anadilde eğitim-öğretime hayır denen o ulusal belgede bizim imzamız var. Resmi dilimiz Türkçedir, eğitim dilimiz de Türkçedir. Günlük konuşulana bir şey demiyoruz. Ama günlük konuşma dilinin her hangi bir eğitim ve öğretim şeklinde olmasını da istemiyoruz. Bunun bölücü, ayrılıkçı maksatla kullanılmasını da istemiyoruz.'' ''Bizler dün öyle bugün böyle konuşmuyoruz. İçerde başka dışarda başka davranmıyoruz'' diyen Çakmakoğlu, ''Nereye imza attıysak arkasındayız. Biz idam cezasını kaldıralım demedik ki. İdam cezasını TBMM'de kapsamı belirtilmek suretiyle Meclis kaldırsın dedik'' şeklinde konuştu. 
     Daha sonra Türk Silahlı Kuvvetleri'nde kullanılmak üzere 6x6 lastikli zırhlı araç üreten HEMA Endüstri A.Ş. Fabirkası'na gelen Çakmakoğlu, fabrikada incelemelerde bulundu. HEMA Yönetim Kurulu Başkanı Mehmet Hattat, Çakmakoğlu'na bilgi verdi. Fabrikada üretilen zırhlı aracı inceleyen Çakmakoğlu, fabrika içinde oluşturulan HEMA Oteli'nin açılışını da yaptı. 
     Çamakoğlu'nun incelemelerine Tekirdağ Valisi Cemalettin Sevim, Çerkezköy Kaymakamı Saffet Karahisarlı da katıldı. 
     Çakmakoğlu, Edirne'deki Tarihi Kırkpınar Yağlı Güreşleri'ne katılmak üzere Çerkezköy'den ayrıldı. 
     





</TEXT>
</DOC>
