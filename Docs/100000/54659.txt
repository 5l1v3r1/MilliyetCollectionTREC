<DOC>
<DOCNO> 54659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/29/spor/spo11.html </URL>
<DATE> 2001/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu 
</HEADLINE>
<TEXT>

     Ülker kazandı 
     ERKEKLER Birinci Basketbol Ligi takımlarından Ülkerspor, Fenerbahçe ile yaptığı hazırlık maçını 87-67 kazandı. Sarı - Lacivertli kulübün Dereağzı’ndaki antrenman salonunda yapılan maçta Ülkerspor, ilk yarıyı da 45-36 önde kapadı. 
     
     Weeks’e deneme 
     BASKETBOL Erkekler 1. Ligi’nde Fenerbahçe, Hırvat Badzim’in yerine kadroya katmak istediği ABD’li Kenyon Weeks’i denemeye aldı. Sarı - Lacivertliler, Florida Üniversitesi mezunu ABD’li forvet ile beğenilmesi halinde sözleşme imzalayacaklar. 
     
     Sıkı koruma 
     10 hafta sonra ABD’nin Salt Lake kentinde başlayacak 2002 Kış Olimpiyatı’nda herhangi bir terörist olay yaşanmaması için çok sıkı güvenlik tedbirleri alınıyor. 40 milyon dolarlık ek güvenlik bütçesiyle spor alanlarının çevresi uçuşa bile kapanacak. 
     
     Murat şoku 
     TÜRKİYE Kupası’nda Gümüşhane Doğanspor’u penaltı atışları sonucunda eleyen İstanbulspor’da Murat’ın en az üç hafta sahalardan uzak kalacağı bildirildi. Y.Yozgat karşılaşmasında sol diz çapraz bağlarından sakatlanan genç futbolcunun yanı sıra sakatlığı süren Mehmet de yarın Galatasaray karşısında forma giyemeyecek. 
     
     Türkiye, 1’e 80 veriyor 
     2002 Dünya Kupası finallerinde yer alacak 32 takım için müşterek bahis oranları açıklandı. İngiliz bahis şirketi William Hill şampiyonluk için oynattığı bahislerde Türkiye’ye, G.Afrika, Ekvator ve Meksika’yla birlikte 1’e 80 veriyor. Favori gösterilen Arjantin 7’ye 2, en az şans tanınan ülke olan Suudi Arabistan da 1’e 250’lik oranlarla sıralanıyor. 
     
     Federasyon yetki istiyor 
     CEMAL ERSEN 

     FUTBOL Federasyonu, protokol krizinde Başkan Haluk Ulusoy’un aklanmasından sonra milli maçlarda, şeref tribünün düzenlenmesi yetkisinin kendilerine verilmesini isteyecek. Genel Sekreter Aydın Torunoğlu, "Yetkiyi kullanmak ve düzenlemeleri yapabilmek için gerekli girişimlerde bulunacağız. Genel Müdürlük’ten bu konuda olumlu yaklaşım bekliyoruz" ifadelerini kullandı. Genel Müdür Kemal Mutlu ise, "Bu yetki bize yasa ile verildi. Federasyon böyle bir değişiklik tasarısı getirirse gündeme alırız" dedi. 
     
     Lejyonerler 90 dakika 
     İTALYA’DA top koşturan Ümit Davala, İngiltere’de forma giyen Tugay ve Alpay, takımlarının kupa maçlarında 90 dakika boyunca başarıyla oynadılar. Ümitli Milan, 3-0’ın rövanşında Perugia ile 0-0 berabere kalarak tur atladı. Alpaylı Aston Villa, Sheffield Wednesday’a 1-0 yenilerek elendi. Tugaylı Blackburn Rovers ise Manchester City’i 2-0 mağlup ederek turun sahibi oldu. Bu arada sis nedeniyle dün gece ikinci kez ertelenen Juventus - Bayer Leverkusen Şampiyonlar Ligi maçı, UEFA’nın kararıyla bugün TSİ 16.00’da oynanacak. Emre ve Okan’ın kadroya alındığı Inter ise İtalya Kupası’nda 2-1 mağlubiyetin rövanşında Udinese ile TSİ 21.45’te karşılaşacak. 
     



 SPOR 
























</TEXT>
</DOC>
