<DOC>
<DOCNO> 66455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/07/son/sontur04.html </URL>
<DATE> 2002/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Afyon'da çadırlı yaşam başladı 
</HEADLINE>
<TEXT>

     Afyon'daki depremin ilk günlerini kamyon kasası, römork ve patpatlarda geçiren depremzedeler, çadır ihtiyaçlarının büyük oranda karşılanması ile bir ölçüde rahatladı. 
     Depremzedelere 12 bin adet çadır dağıtılırken, 8 bin adet çadıra daha ihtiyaç duyuluyor. Sultandağı, Bolvadin, Çay ve Çobanlar ilçelerinde çadırlar okul bahçeleri ve parklara, belde ve köylerde ise daha çok, yıkılan evlerin önlerine kuruldu. 
     Sultandağı, Çay ve Çobanlar'da, 20, 30, 40'ar adet çadırdan oluşan yeni alanlar oluşturuldu. Depremzedeler, kendilerine verilen battaniyelerin yanı sıra evlerinden çıkarabildikleri eşyayı çadırlara taşıdılar. Toplam 4 bin adet katalitik soba dağıtıldığı için ısınma sorunu ile karşılaşan depremzedelerin büyük bölümü çadırlarına soba kurdu. 
     Çay Sanayi Sitesi'ne yakın alana, ihtiyaç halinde kullanılmak üzere yüzü aşkın çadır kuruldu. Eber Beldesi'nde ise konteynerlerin yerleştirilmesine başlandı. 
     Çadır alanlarının bir bölümüne Telekom, ücretsiz ankesörlü telefonlar koydu. Tuvalet ihtiyaçlarını, okul tuvaletleri veya az hasarlı binalarda gideren depremzedeler, özellikle çadırların toplu olduğu alanlara seyyar tuvalet konulmasını istediler. 
     






</TEXT>
</DOC>
