<DOC>
<DOCNO> 67307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/12/son/sontur13.html </URL>
<DATE> 2002/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "Her zamankinden daha Milli Görüş'çüyüz" 
</HEADLINE>
<TEXT>

     SP Genel Başkanı Recai Kutan, her zamankinden daha fazla ''Milli Görüşçü'' olduklarını söyledi. 
     Kutan, partisinin grup toplantısında, gündemdeki siyasi gelişmeleri değerlendirdi ve partisine yönelik eleştirileri yanıtladı. 
     Ülkeyi bugün yaşanan vahim gelişmelere Hükümet ortaklarının getirdiğini savunan Kutan, ''Başkalarına saldırarak işin içinden çıkabileceklerini sanıyorlar'' dedi. 
     ''Bağımsızlık'' ve ''bölünmezlik'' diyenlerin ülkeyi sonu belli olmayan meçhul maceralara attığını ileri süren Kutan, ''Bu ne biçim Milliyetçi Hareket ki, ülkenin batmasına göz yumuyor, ülke ekonomisini iflas ettirecek, uluslararası güçlere teslim edecek kararların altına imza atıyorlar Evet iddia ediyorum demokraik geleneklerin dışında bir kamu düzeni, faşizmin ta kendisidir'' görüşünü ifade etti. 
     Geçmişlerinden rahatsızlık duymadıklarını ve ''hatasıyla sevabıyla geçmişlerine sahip çıktıklarını'' belirten Kutan, ancak bugün, ülkenin çıkarları ve milletin geleceğiyle meşgul olduklarını vurguladı. 
     ''Dedikodulara, haksız iddialara ayıracak vaktimiz yok'' diyen Kutan, konuşmasını şöyle sürdürdü 
     ''Bizim geçmişimizde şiddet, saldırganlık, kardeş kanı, şehit istismarı, asarız-keseriz yoktur. Geçmişinde hiçbir terör olayına bulaşmamış, her dönemde terörden uzak duranların, terör inlerinde işi olamaz. Ama yaşamdan, sevgiden, evlat acısından, insan haklarından bihaber olanlar, ülkenin Mehmetçiklerini kurtarmayı, ana-babaları evlatlarına kavuşturmayı anlayamazlar. 
     Hangi demokratikleşme sürecinden bahsediyorlar Geçen hafta Meclis'teki oylamada gördük bırakın tam demokrasiyi, hak ve özgürlükler konusundaki en ufak iyileştirmeye bile tahammül edemediler. Bu yol, doğru bir yol değil. Bakmasınlar, 11 Eylül'ün açtığı paranteze. Dünya demokrasiye, hak ve özgürlüklere doğru evrilecektir.'' Kutan, TCK 312 ve 159. maddelerde yapılan değişikliğe de değinerek, demokrasi konusunda ciddi bir adım atılmadığını söyledi. 
     Bazılarının bunun sorumlusu olarak MHP'yi gösterdiğini belirten Kutan, ancak MHP'ye rağmen ciddi adımlar atılabileceğini, atılmamasının sorumlusunun DSP ve ANAP olduğunu kaydetti. 
     
     Milli görüşe dil uzatanlar 
     Kutan, millet ile birlikte hak ve hukuk talebinde ısrarlı olmaya devam edeceklerini ifade ettiği konuşmasında, ''Dün bunu yapıyorduk, bugün de yapmaya devam ediyoruz'' görüşünü dile getirdi. 
     Dün, ''milli görüş'' dediklerini vurgulayan Kutan, ''Bugün de aynı yerdeyiz. Yanlışlıklara, haksızlıklara, hukuksuzluklara, milletin ekmeğinin çalınmasına, yolsuzluklara, aymazlıklara itiraz ediyoruz. 
     Bugün her zamankinden daha haklıyız, daha kararlıyız. Bugün her zamankinden daha Milli Görüşçüyüz'' diye konuştu. 
     Milletin yanında olduklarını belirten Kutan, şöyle devam etti 
     ''Milli Görüş'ün ne olduğunu anlamak istemeyen ve Milli Görüşe dil uzatan bazılarına da hiç şaşırmıyoruz. Dünya tarihi bu tiplerle doludur, insanlık tecrübesi bu tiplerin nice örneklerini tanımıştır. 
     Bugün milletin bu sıkıntılardan nasıl çıkacağına kafa yoruyoruz. 
     Bazıları bu soylu, samimi gayretlere köstek olmak istemektedirler. Bu en azından etik dışı bir davranıştır ama bunlara şaşmıyoruz. Her devirde, sonu hüsranla biten bu tip çırpınışlar olmuştur. Biz bunları tarihe havale ediyoruz. Eminiz ki, benzerleri gibi bunlar da tarihin çöp sepetinde yerlerini alacaklardır.'' 
     
     Fikir babası Erbakan'dır 
     Kutan'ın, İstanbul'daki İKÖ-AB ortak platformu toplantısını hatırlatarak, ''Bu toplantıda eksik de olsa D-8 espirisi vardır. Bu esprinin fikir babası Sayın Erbakan'dır'' sözleri, salonu dolduran milletvekilleri ve konuklar tarafından uzun süre alkışlandı. 
     






</TEXT>
</DOC>
