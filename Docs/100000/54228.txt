<DOC>
<DOCNO> 54228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/26/son/sontur14.html </URL>
<DATE> 2001/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell'ın Ankara ziyaretinde gündemde Afganistan ve Kıbrıs var 
</HEADLINE>
<TEXT>

     ABD Dışişleri Bakanı Colin Powell'ın 4-5 Aralık'taki Ankara ziyaretinin gündeminde, başta Afganistan olmak üzere, Kıbrıs ve Avrupa Güvenlik ve Savunma Politikası'na AGSP ilişkin son gelişmeler ile Rusya'nın NATO üyeliği konuları bulunuyor. 
     Diplomatik kaynaklardan edinilen bilgiye göre, çıkacağı Orta Asya turu çerçevesinde Türkiye'ye de gelmek istediği Cuma akşamı bildirilen Powell, Türk yetkililerle öncelikle Taliban sonrası Afganistan'da oluşturulmaya çalışılan yönetime ilişkin görüş alışverişinde bulunacak. 
     Afganistan'a 90 kişilik özel bir birlik gönderme kararı alan, ancak son gelişmeler ışığında kararın uygulamasını askıda tutan Ankara, Afganistan'ın geleceğinin planlanmasında söz sahibi olması gerektiğini düşünüyor. Powell'ın ziyareti sırasında bu talebin aktarılması ve Türkiye'nin de içinde bulunacağı bir barış gücü oluşturulması planlarının ele alınması bekleniyor. 
     
     Kıbrıs görüşmeleriyle aynı gün 

     Yaklaşık bir senelik görev süresi boyunca Ankara'ya ilk kez gelecek Powell ile yapılacak görüşmelerde masaya gelecek olan konulardan birisini de son günlerde tartışmaları yeniden alevlenen Kıbrıs oluşturuyor. 
     KKTC Cumhurbaşkanı Rauf Denktaş ve Güney Kıbrıs Rum Yönetimi lideri Glafkos Klerides'in 4 yıl aradan sonra ilk kez yüz yüze geleceği 4 Aralık akşamı Ankara'ya gelecek olan Powell'ın, 5 Aralık Çarşamba başlayacağı görüşmelerinde, Denktaş-Klerides görüşmesi ışığında Kıbrıs konusunu da gündeme getirmesi bekleniyor. 
     Diplomatik kaynaklar, Ankara'nın Kıbrıs konusundaki politikasının çok açık olduğuna ve çeşitli düzeydeki açıklamalarla birçok kereler kamuoyuna yansıtıldığına işaret ederek, Powell'a da aynı kararlılığın bir kez daha vurgulanacağını belirttiler. 
     
     AGSP ve Rusya 

     Diplomatik kaynaklar, konuk bakanın ziyareti çerçevesinde ele alınması beklenen diğer iki konuyu da AGSP ile son günlerde yeni bir boyut kazanan Rusya'nın NATO üyeliği olarak sıralıyor. 
     Türkiye, İngiltere ve ABD arasında yapılan AGSP görüşmelerinin dördüncü turu bugün Ankara'da yapılırken, güvenlik garantisi ve katılım konularındaki tıkanıklığın Powell'ın ziyaretinde de ele alınması öngörülüyor. 
     Colin Powell'ın ziyareti sırasında, Rusya'nın NATO üyeliğine ilişkin son önerisi olan 20'li format hakkında Ankara'nın nabzını yoklaması bekleniyor. 
     NATO ile mevcut işbirliğini, İttifak'ın karar mekanizmalarında yer almaması nedeniyle ''19 1 formatı'' olarak adlandıran Moskova, ''19 1'' mekanizmasının yeterli olmadığını, sorunların taraflar arasında tam bir eşitlik içerisinde ele alınabilmesi için daha üst düzey bir mekanizma olan, 20'li sistemi talep etmişti. 
     NATO Genel Sekreteri George Robertson da İngiltere Başbakanı Tony Blair'in Rusya'nın tezlerini destekler önerilerinin ardından Moskova'ya giderek temaslarda bulunmuştu. 
     NATO ile Rusya arasında ilişkilerin yoğunlaştırılmasına yönelik kararların, 2002 yılı Kasım ayında Prag'da yapılacak NATO zirvesinden önce alınması öngörülüyor. 
     İttifak kaynakları, 11 Eylül olaylarından sonra, terörizmle mücadele konusunda Moskova'nın sergilediği ''olumlu ve yapıcı'' tavrın, NATO-Rusya ilişkilerine ''daha sıcak bir ortam'' getirdiğini belirtiyorlar. 
     Ankara'nın, Rusya-NATO ilişkilerinin yeni bir boyut kazanmasına ilke olarak soğuk bakmadığı, ancak aday üyeliği sırasında NATO içinde ancak statüsünün sağladığı haklar çerçevesinde kalması gerektiğini düşündüğü belirtiliyor. 
     






</TEXT>
</DOC>
