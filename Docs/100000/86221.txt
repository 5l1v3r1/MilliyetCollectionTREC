<DOC>
<DOCNO> 86221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/26/son/soneko03.html </URL>
<DATE> 2002/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İkinci parti Hazine arazileri de satışa sunuluyor 
</HEADLINE>
<TEXT>

     Ekonomideki kara deliklerin kapatılmasında büyük umut bağlanan Hazine arazilerinde ikinci partisi de satışa sunuluyor. Devlet, bu satıştan 199.2 trilyon lira gelir bekliyor. 
     Bakanlar Kurulu'nca daha önce ilan edilen ikinci listedeki Hazine arazilerinin değer tespit çalışmaları da tamamlandı. İllerdeki değer tespit komisyonlarının raporlarını vermesinin ardından Hazine Taşınmaz Malları Satış Koordinasyon Kurulu toplanarak, ikinci partide ihale edilecek Hazine arazilerinin satış fiyatlarını belirledi. 
     Kurul kararı çerçevesinde ikinci listede, Ankara, Antalya, İstanbul, İzmir, Konya, Sakarya, Samsun, Karaman ve Kocaeli'nde bulunan 130 parça Hazine arazisi satışa sunulacak. 
     Toplam büyüklüğü 9 milyon 351 bin 98 metre kare olarak belirlenen bu arazilerin satışından Hazine'ye en az 199 trilyon 202 milyar 363 milyon 913 bin lira kaynak aktarılacak. 
     Böylece ikinci partide Monaco'nun 6 katı büyüklüğünde bir toprak parçası satışa çıkarılacak. 
     
     GÖZLER YİNE İSTANBUL'DA 

     İkinci parti satışta da lokomotif İstanbul olacak. Bu ilde toplam büyüklüğü 754 bin 145.9 metre kare olan 34 parça Hazine arazisi satılacak. Bu arazilerin tümüne alıcı çıkması halinde devletin kasasına 97 trilyon 210 milyar 804 milyon lira girecek. 
     İstanbul'da satışa çıkarılan Hazine taşınmazlarından en büyük kaynak Kartal-Soğanlık Mahallesinde bulunan arsadan sağlanacak. Bu araziye talipli çıkması halinde devlet 65 trilyon 635 milyar 544 milyon lira gelir elde edecek. 
     Bakırköy Kartaltepe mahallesindeki 8 bin 440 metre karelik alandan 5 trilyon 232 milyar lira, Tuzla Orhanlı köyündeki araziden 3 trilyon 997 milyar lira, Zeytinburnu Kazlıçeşme mahallesindeki araziden de 4 trilyon 909 milyar lira gelecek. 
     Ankara'da satışa çıkarılan 6 parça arazinin toplam büyüklüğü ise 1 milyon 522 bin 338 metre kareyi geçecek. Bu arazilerin toplam satış fiyatı ise 17 trilyon 260 milyar lirayı bulacak. En büyük satış geliri de Yenimahalle Alacaatlı köyündeki 6 milyar lira değer biçilen araziden gelecek. 
     İzmir'de de 2 milyon 595 bin 635 metre karelik 30 parça Hazine arazisi, 67 trilyon 542 milyar 392 milyon lira bedelle satışa sunulacak. Bu gelirin 8 trilyon 812 milyar 400 milyon lirası sadece Bornova Erzene mahallesinde bulunan araziden elde edilecek. 
     İkinci parti Hazine arazilerine ilişkin ihalede Antalya'da 15, Kocaeli'de 2, Konya'da 27, Sakarya'da 13, Samsun'da 1, Karaman'da da 2 parça arazi alıcılara teklif edilecek. 
     
     ARAZİLER ELDE KALIYOR 

     Bu arada Maliye Bakanlığı, büyük umutlarla ikinci parti Hazine arazilerini satışa sunarken, ilk partide ihaleye çıkarılan gayrımenkullerin büyük bölümü ise hala alıcı bekliyor. 
     Hazine arazilerinin satışının hızlandırılması ve atıl durumda bekleyen bu yerlerin değerlendirilerek ekonomiye kazandırılması amacıyla çıkarılan 4706 sayılı Kanunun ardından ilk partide satışa çıkarılan 70 parça araziden sadece 18'ine talipli çıktı. 
     Bunların 16'sını da 33 parça arazinin satışa çıkarıldığı Antalya'daki araziler oluşturdu. 3 büyük ilde ise ihale edilen ve 100 trilyon lira gelir beklenen 32 parça araziden sadece 2'si satılabildi ve buradan da devletin kasasına sadece 1 trilyon lira girdi. 
     İlk partideki arazilerin elde kalması üzerine bu defa satış fiyatları gözden geçirildi ve değerler düşürüldü. İstanbul Ayazağa'daki 70 trilyon liralık Hazine arazisinin satış fiyatı 60 trilyon liraya çekildi. Söz konusu araziler, yeni fiyatlarıyla tekrar ihaleye çıkarıldı. 
     Ancak ikinci ihalede de İstanbul ve İzmir'den birer arazi alıcı bulabildi ve buradan gelen para da yarım trilyona dahi ulaşmadı. 
     Ankara'daki arazilere ise yine hiç kimse talip olmadı. 
     





</TEXT>
</DOC>
