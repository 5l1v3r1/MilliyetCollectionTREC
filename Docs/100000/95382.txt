<DOC>
<DOCNO> 95382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/12/son/sontur25.html </URL>
<DATE> 2002/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit'ten sonrası Gürel mi 
</HEADLINE>
<TEXT>

     Başbakan Bülent Ecevit, İsmail Cem'in istifasıyla boşalan Dışişleri Bakanlığı koltuğuna üç gün önce Devlet Bakanı ve Başbakan Yardımcısı koltuğuna oturan Şükrü Sina Gürel'i atadı. Gürel'in hem Hüsamettin Özkan'dan boşalan başbakan yardımcılığı hem de Cem'den boşalan Dışişleri Bakanlığı görevlerini üstlenmesi, Ankara kulislerinde "Gürel, Ecevit'ten sonra DSP Genel Başkanlığı koltuğuna da mı oturacak " sorusunu gündeme getirdi. 
     Cem'in ve Özkan'ın DSP'den istifa ederek Derviş'le birlikte oluşturacakları yeni partide yeralmak istemeleri ve DSP'den gelen istifaların ardından Ecevit'in yaptığı atamalar da Ankara kulislerinde "veliaht belli oluyor" yorumlarına yol açtı. Ecevit, Gürel'e, hem Özkan'ın hem de Cem'in görevlerini verdi. Haftaya 57'inci hükümetin Kıbrıs'tan sorumlu Devlet Bakanı olarak giren Gürel, önce Hüsamettin Özkan'ın istifasıyla Devlet Bakanı ve Başbakan Yardımcısı oldu. Ardından üç gün sonra Cem'in istifasıyla Başbakan Yardımcısı ve Dışişleri Bakanı görevlerini üstlendi. Geçmişte aynı anda bu iki görevi DYP Genel Başkanı Tansu Çiller, SHP Genel Başkanı Murat Karayalçın ve CHP Genel Başkanı Deniz Baykal da yürütmüştü. 
     Kulislerde Başbakan Ecevit'in veliahtının Gürel olduğunun artık belli olduğu konuşulurken, Ecevit, Dışişleri Bakanı ve Başbakan Yardımcılığına atadığı Şükrü Sina Gürel ve veliahtlıkla ilgili şunları söyledi 
     "-Şükrü Sina Gürel, dış politikayla ilgili. O da AB'yi istiyor. Gürel bir siyaset bilimcisi olarak uzun yıllar birlikte çalıştığımız bir arkadaşımız. Ondan Türkiye'nin AB konusuda karşı çıkış vereceğini sanmıyorum. Bazı konularda direnebilir. Bu direnç haklı da olabilir. Ancak bunun AB'nin kapılarını kapayacağını sanmıyorum. 
     -Demokraside, padişahlık, veliahtlık gibi şeyler söz konusu olmaz. İsmet İnönü yabancı bir gazeteciyle röportajında, yabancı gazeteci, İsmet İnönü'ye "Yerinize kimi getirmeyi düşünüyorsunuz" diye sordu. İnönü de "Biz padişahlığı ortadan kaldırmış bir devletiz" diye yanıt verdi. Kendiliğinden oluşan birşeydir. Ben buna katkıda bulunabilirim. Şu veya bu şekilde. Fakat şu sırada partimin yapısının sürdürülme zorunluluğuyla karşı karşıyayız. Bunun gereklerini yerine getireceğim. O bakımdan yeni bir sıkıntıyla karşılaşmayacağımızı umuyorum." 
     





</TEXT>
</DOC>
