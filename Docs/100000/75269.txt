<DOC>
<DOCNO> 75269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/29/son/sondun07.html </URL>
<DATE> 2002/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat'ın karargahında çatışmalar başladı 
</HEADLINE>
<TEXT>

     Filistin lideri Yaser Arafat'ın karargahı çevresinde İsrail askerleriyle Arafat'ın korumaları arasında silahlı çatışma çıktığı bildirildi. 
     Arafat'ın üst düzey yardımcılarından Nebil Ebu Rudeynah, İsrail birlikleriyle Arafat'ın korumaları arasında karargahın içinde silahlı çatışma olduğunu, çatışmada çok sayıda kişinin yaralandığını söyledi. 
     Bu arada İsrailli bakan Raanan Cohen, hükümetin, Filistinlilerin terör saldırılarında artış olması nedeniyle yedek askerlerin bir bölümünü göreve çağırmayı kararlaştırdığını doğruladı. 
     Cohen, tüm gece boyunca süren hükümet toplantısının ardından yaptığı açıklamada, toplantıda alınan ana kararın, Filistin lideri Yaser Arafat'ın tamamen tecrit edilmesini öngördüğünü söyledi. 
     İsrailli bakan, İsrail Radyosu'na yaptığı açıklamada, kararın, ''terörizme destek veren herhangi bir Filistinli örgütün İsrail'in düşmanı sayılacağı'' yönündeki bir açıklamayı da içerdiğini belirtti. 
     Cohen, hükümet toplantısında Arafat'ın ''bir düşman'' olarak ilan edilip edilmemesinin tartışıldığını ve Filistin liderinin Batı Şeria'dan sınırdışı edilmesi yönünde önerilerde bulunulduğunu, ancak sonunda bu önerilerin onaylanmadığını kaydetti. 
     

     
</TEXT>
</DOC>
