<DOC>
<DOCNO> 60893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/06/son/sontur14.html </URL>
<DATE> 2002/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yurttan kış manzaraları... 
</HEADLINE>
<TEXT>

     Soğuk hava ve kar yağışı, tüm yurtta etkili olmaya devam ediyor. 
     Selçuk Üniversitesi'nde, S.Ü bölgede kar yağışının sürmesi nedeniyle, yarın yapılması gereken sınavların 3 gün ertelendiğini bildirildi. 
     Rektörlük, sınavların 9 Ocak 2002 Çarşamba gününden itibaren 2 gün ileriye kaydırılarak yapılmasını kararlaştırdı. 
     Antalya'nın Manavgat İlçesi'ne 10 yıl aradan sonra ilk kez kar yağdı. Sabahın erken saatlerinde başlayan ve 1 saat süren kar yağışı sonrası, özellikle portakal bahçelerinde ilginç görüntüler oluştu. 
     Manavgatlılar, karı sevinçle karşıladı. 
     Yaşamlarında ilk kez kar gören çocuklar, bol bol kartopu oynarken, büyükler de yaptıkları kardan adamları, işyerlerinin vitrinlerine ve otomobillerinin üzerine koydular. 
     Yetkililer, ilçede kar kalınlığının 2 santimetre olarak tespit edildiğini de belirterek, kar yağışı sonrası güneş açtığını ve bir günde iki mevsimin birarada yaşandığını bildirdiler. 
     Malatya 
     Malatya'da yoğun kar yağışı nedeniyle çok sayıda karayolu ve köy yolu ulaşıma kapandı. 
     Meteroloji yetkilileri, dün akşam saatlerinde başlayan ve aralıksız olarak devam eden kar yağışı nedeniyle kent merkezinde kar kalınlığının 26 santimetreye ulaştığını belirterek, kar yağışının bugün de devam edeceğini söylediler. 
     Kar nedeniyle Malatya-Sivas, Malatya-Adıyaman, Malatya-Hekimhan, Malatya Pütürge ve Hekimhan-Sivas Karayolu ile 300 köy yolunun ulaşıma kapandığı belirtildi. 
     Erzurum 
     Kar yağışı ve tipi nedeniyle Doğu Anadolu Bölgesi'nde 1832 köy yolu ulaşıma kapandı. 
     Köy Hizmetleri 10. Bölge Müdürlüğü yetkililerinden edinilen bilgiye göre, aralıksız süren kar yağışı ve kırsal kesimlerdeki tipi nedeniyle Erzurum'da 481, Erzincan'da 337, Muş'ta 284, Bingöl'de 227, Ardahan'da 173, Tunceli'de 130, Ağrı'da 118, Kars'ta 82 köy olmak üzere toplam 1832 köy yolu ulaşıma kapandı. 
     Meteoroloji yetkilileri, bölgede kar yağışının Çarşamba gününe kadar devam edeceğini, hava sıcaklıklarında düşüş beklendiğini kaydettiler. 
     Kayseri - Kırşehir - Nevşehir - Niğde 
     Kayseri kent merkezinde kar kalınlığı 27 santimetre, Erciyes Kayak Merkezi pistinde 1.5 metre, yüksek kesimlerinde de 2 metre 30 santimetreye ulaştı. 
     Kayseri ve çevresinde 2 günden beri devam eden yoğun kar yağışı ve tipi nedeniyle 450 köy yolu halen ulaşıma kaplı bulunuyor. Köy Hizmetleri İl Müdürlüğü yetkilileri, kar yağışının ve tipinin devam etmesi nedeniyle açtıkları yolların tekrar kapandığını, şu an 20 ekiple yolları ulaşıma yeniden açmaya çalıştıklarını belirttiler. 
     Karayolları 6. Bölge Müdürlüğü yetkilileri de Kayseri-Malatya, Kayseri-Kahramanmaraş, Kayseri-Ankara, Kayseri-Adana, Kayseri-Sivas karayollarının açık olduğunu, ancak bölgedeki kar yağışının devam ettiğini ve ekiplerin kar temizleme ve tuzlama çalışmalarını sürdürdüğünü, araçların zincirli olarak yollarına devam ettiklerini kaydettiler. 
     Yetkililer, bölgelerine bağlı Niğde-Çamardı, Niğde-Altunhisar ilçe yolları ile Kayseri'nin Erkilet beldesi-Boğazlıyan yollarının ulaşıma kapalı olduğunu bildirdiler. Kayseri-Erciyes Kayak Merkez arasının açık olduğunu belirten yetikililer, Kayak merkezi ile Develi arasının kar yağışı ve tipi nideniyle ulaşıma kapalı olduğunu kaydettiler. 
     Yetkililer, bölgelerine bağlı devlet yollarında 50 ekibin, kar temizleme ve tuzlama çalışmalarını sürdürdüğünü söylediler. 
     Öte yandan, Kırşehir'de 166, Niğde'de 146, Nevşehir'de de 74 köy yolu ulaşıma kapalı. Kırşehir, Nevşehir ve Niğde Köy Hizmetleri il müdürlüklerine bağlı 6'şar karla mücadele ekibi, köy yollarını ulaşıma açma çalışmalarına başladılar. 
     Yoğun kar yağışı nedeniyle bu sabah yapılması gereken İstanbul- Kayseri, Kayseri-İstanbul uçak seferleri iptal edildi. 
     Erkilet Havaalanı yetkilileri, yoğun kar yağışı nedeniyle İstanbul Atatürk Havaalanı'ndaki uçak seferlerinin iptal edildiğini, Erkilet Havaalanı'nda da pistlerin karla kaplı olduğunu, bu nedenle sabah İstanbul'dan saat 07.00'de Kayseri'ye, saat 09.20'de de Kayseri'den İstanbul'a hareket etmesi gereken uçak seferlerinin iptal edildiğini belirttiler. 
     Giresun 
     Giresin'un iç kesimindeki ilçeleri ile bağlantısını sağlayan ve Çarşamba gününden beri kar nedeniyle kapalı olan 2 bin 200 rakımlı Eğribel Geçidi, Tamdere Köyü mevkiinde, bir eve çığ düşmesi sonucu 25 büyük ve küçükbaş hayvan telef oldu. 
     Alınan bilgiye göre, Eğribel Geçidi Kanlıhan ve Asarcık mevkii arasında 20 ayrı noktaya çığ düştü. Tamdere Köyü'nde güvenlik nedeniyle boşaltılan bir eve düşen çığ sonucu ise ahırda bulunan 25 büyük ve küçükbaş hayvan telef oldu. 
     Bursa 
     Bursa'da, 375 köye ulaşım sağlanamıyor. Köy Hizmetleri İl Müdürlüğü'ne bağlı ekipler, köy yollarını açmak için yoğun çaba harcarken, Bursa'yı İstanbul, Ankara ve İzmir'e bağlayan şehirlerarası yollarda tuzlama çalışmaları aralıksız sürüyor. 
     Kar yağışı, Kütahya'da 150 Yalova'da 19 köy yolunun ulaşıma kapanmasına yol açtı. Soğuk ve yağışlı hava, Yalova'nın Altınova İlçesi'nde bulunan kivi bahçelerinde büyük zarara yol açarken, hatlardaki kopmalar yüzünden telefon görüşmelerinde aksamalar yaşanmasına da neden oluyor. 
     Bu arada, cuma gününden bu yana yapılamayan Bandırma-İstanbul arası hızlı feribot seferleri, bugün de iptal edildi. 
     Bitlis 
     Bitlis'in Hizan İlçesi'nden Van'ın Bahçesaray İlçesi'ne giden ve kar nedeniyle mahsur kalan 130 kişi kurtarıldı. 
     Alınan bilgiye göre, Hizan'dan Van'ın Bahçesaray İlçesi'ne 8 minibüs içinde giden ve çoğunluğu kadın ve çocuklardan oluşan yaklaşık 130 kişi, Hizan'ın Kalkanlı köyü yakınlarında yoğun kar yağışı ve tipi 
     nedeniyle mahsur kaldı. 
     Olayın Jandarma Komutanlığı ile Kalkanlı Köyü'ne bildirilmesi üzerine, bölgeye ekipler gönderildi. 
     Jandarma ve köylülerin yardımıyla, mahsur kalan yolcular, 10 kilometrelik uzaklıktan kızaklarla köye getirilerek kurtarıldı. 
     Köy Muhtarı Hikmetullah Çetin, yolcuların uzun süre kar ve tipide beklemediğini, bu nedenle herhangi bir olumsuzluk olmadığını belirterek, kar ve tipinin durmasıyla yolcuların Bahçesaray'a gönderileceğini söyledi. 
     






</TEXT>
</DOC>
