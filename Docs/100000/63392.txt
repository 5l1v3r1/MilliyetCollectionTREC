<DOC>
<DOCNO> 63392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/21/son/sondun07.html </URL>
<DATE> 2002/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da yarından itibaren tek-çift plaka uygulaması 
</HEADLINE>
<TEXT>

     İtalya'nın kuzey bölgelerindeki hava kirliliği oranının çok yüksek olması dolayısıyla yetkililer art arda önlemler almaya başladı. 
     Hava kirliliğini önlemek için kuzeydeki birçok bölgede Pazar günü motorlu taşıtların trafiğe çıkışına yasak getirilmesine karşın, bunun yeterli olmadığı görüldü. 
     Normalde alarm sınırı olarak gösterilen 1 metreküpte 70 mikrogramlık toz oranının Milano, Torino, Bergamo, Parma gibi kentlerde 350 mikrogramı bulduğu söyleniyor. 
     Lombardia bölgesi, hava kirliliğine karşı aldığı kararla yarından itibaren bölgedeki 61 belediyede tek-çift plaka uygulamasının başlatılacağını duyurdu. 
     Bazı büyük kentlerde Çarşamba ve Cuma günleri de motorlu taşıtların trafiğe çıkışının yasaklanması için girişimlerde bulunulduğu kaydedildi. 
     Vatandaşlar kendilerini korumak için maskelerle sokağa çıkarken, uzmanlar, özellikle çocuklar için önlem alınması gerektiğini vurguluyor. 
     Öte yandan, hava kirliliğinin bu kadar artmasına sebep olarak bölgede uzun zamandır yağmur yağmaması da gösteriliyor. Kiliselerdeki Pazar ayinlerinde, yağmur duası yapıldığı bildirildi. 
     Meteoroloji uzmanları ise hafta sonunda yağmur beklendiğini belirtti. 
     






</TEXT>
</DOC>
