<DOC>
<DOCNO> 95532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/13/son/soneko10.html </URL>
<DATE> 2002/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Karamürsel'de kalıcı konutların temeli atıldı 
</HEADLINE>
<TEXT>

     Devlet Bakanı Faruk Bal, 21. yüzyılın yöneten ve yönetilenlerin birlikte karar vereceği bir yüzyıl olacağını söyledi. 
     Bal, Kocaeli'nin Karamürsel İlçesi'ndeki hak sahipleri için inşa ettirilecek kalıcı konutların temel atma töreninde yaptığı konuşmada, deprem yaralarının devlet-millet işbirliği sayesinde hızla sarıldığını ve mevcut sorunların giderilmesi için de bütün imkanların kullanıldığını belirterek, ''21. yüzyılda yöneten ve yönetilenler birlikte karar verir. Bize göre, bu da devlet-millet işbirliğidir'' dedi. 
     Başbakanlık Proje Uygulama Birimi'nin Toplu Konut Projesi'ne ve Karamürsel'deki kalıcı konutların yapımındaki gecikmeye de değinen Bal, şunları kaydetti 
     ''Dünya Bankası, bütün dünya ülkelerindeki büyük projeleri mukayese etmiştir. Başbakanlık Proje Uygulama Birimi'nin toplu konut projesi, kalite, verimlilik ve yapılma hızı dolayısıyla dünya birincisidir. Karamürsel'deki kalıcı konutların temelinin atılması, gösterilen ilk arazinin heyelan bölgesi, ikinci arazinin özel mülkiyete ait olması ve kamulaştırma işinde, Dünya Bankası ile bizim yasalarımızda çıkan çelişki yüzünden gecikti.'' Faruk Bal, devletin afet sonrası çalışmalarında başarılı bulunduğunu da ifade ederek, şöyle devam etti 
     ''Afetin yaraları sarılmaktadır. Ama unutmamak ve ders almak lazımdır. Afetten sonra bazı çevreler devlet nerede sloganıyla, çalışmalarda moral bozmuştur. Şimdi, devletin nerede olduğuna bakalım. 
     Salgın hastalık ortaya çıkmamış ve bu durum Dünya Sağlık Örgütü'nce başarılı bulunmuştur. İşte devlet buradadır. 300 bin çadır kurulmuştur, 45 bin geçici konut yapılmıştır, 45 günde 60 bin konutun enkazı kaldırılmıştır. İşte devlet buradadır. Bir haftadır geziyor ve kalıcı işyerlerinin temelini atıyoruz. 5 bin 750 işyeri yapımına başlanılmıştır ve yılsonunda bitirilecektir. İşte devlet buradadır.'' 
     
     VALİ ATA'NIN KONUŞMASI 
     Kocaeli Valisi Erdal Ata da, yapılanların küçümsenmemesi gerektiğini, ancak halen sorunlar olduğunu söyledi. 
     Kalıcı konutlardaki altyapı ve prefabriklerin durumu hakkında bilgi veren Ata, şöyle konuştu 
     ''Kalıcı konutlardaki altyapı eksikliği bulunuyor. Prefabriklerin ne olacağına ilişkin halen kesin bir karar alınmadı. Deprem bölgesindeki belediyeler ekonomik sıkıntı içinde. Bunların vergi ve SSK prim borçları bir defaya mahsus affedilmelidir.'' Konuşmaların ardından, Bakan Faruk Bal ve Vali Erdal Ata, konut ve işyerlerinin temelini attı. Bal, daha sonra çocuklara tişört ve kitap dağıttı. 
     Kayacık Mahallesi'nin Düzmeşe mevkiinde 180 dönüm alanda inşa edilecek kalıcı konutlar, 3'er katlı 28 blok olacak. 99'ar metrekare büyüklüğündeki 556 konut, önümüzdeki yılın Mart ayına, 60 işyeri ise bu yılın sonuna kadar hak sahiplerine teslim edilecek. Bir alışveriş merkezinin de bulunacağı projenin toplam maliyeti 15 trilyon lira olacak. 
     





</TEXT>
</DOC>
