<DOC>
<DOCNO> 89183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/son/sondun06.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum Lobisi Türkiye'nin deniz helikopteri alımını engelliyor 
</HEADLINE>
<TEXT>

     ABD Kongresi'ndeki Rum lobisinin liderlerinden Senatör Paul Sarbanes, Türkiye'nin ABD'den 14 adet deniz helikopteri alımı projesini engellemek için programın finansmanında kullanılacak 300 milyon dolarlık Amerikan Eximbank kredisinin onayını geciktiriyor. 
     Eximbank kredisinin kesinleşmesi için, Senato Bankacılık Komitesi'nin başkanlığını yürüten Demokrat Partili Maryland Senatörü Yunan asıllı Sarbanes'in onayı gerekiyor. 
     Sarbanes, projeyi engellemek için krediyi şimdiye kadar Başkan George Bush yönetiminin çabalarına karşın onay vermedi. 
     Amerikan Eximbank, Sikorsky Aircraft şirketinin Türkiye'ye helikopter satışlarının finanse edilmesi amacıyla 1990 yılında Türkiye'ye 1.3 milyar dolar kredi açmıştı. Bu kredinin yaklaşık 1 milyar doları, Türkiye'nin daha önce iki parti halinde aldığı yaklaşık 100 Blackhawk helikopterinin finansmanında kullanılmıştı. Geriye kalan 
     300 milyon doların kullanım süresi ise geçen yaz sona erdi. Ancak 
     Türkiye'nin Deniz Kuvvetleri için almayı planladığı 8 adet Seahawk deniz helikopteri ve 6 adet Blackhawk genel maksat helikopterinin alımı için Türk ve Amerikalı yetkililer, bu 300 milyon dolarlık kredinin canlandırılmasının çalışılmasına karar verdi. 
     ABD yönetiminin direktifiyle, Eximbank bu konudaki çalışmaları yaptı. Ancak uzmanlar, kredinin onayı için Senato Bankacılık Komitesi Başkanı Sarbanes'in onayına ihtiyaç bulunduğunu belirttiler. 
     Uzmanlar, onayın bu hafta sonuna kadar gelmemesi durumunda kredinin sağlanmasıyla ilgili başka idari sorunların çıkabileceğine işaret ederken, Başkan Bush yönetiminin Sarbanes'i ikna etmeye çalıştığı öğrenildi. 
     





</TEXT>
</DOC>
