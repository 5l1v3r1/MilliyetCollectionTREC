<DOC>
<DOCNO> 65239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/31/son/sontur04.html </URL>
<DATE> 2002/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Telsim'e bir tokat da Telekom'dan... 
</HEADLINE>
<TEXT>

     GSM operatörü Telsim ile Türk TELEKOM arasındaki kira anlaşmazlığı Başbakanlık Yüksek Denetleme Kurulu raporlarına da yansıdı. 
     Başbakanlık Yüksek Denetleme Kurulu, Türk Telekom'un, 2000 yılı faaliyetlerine ilişkin raporunda, Telekom'un GSM 
     operatörlerine bina kiralamasıyla ilgili bir bölüme yer verdi. Raporda, "Telekom yatırımlarında yüzde 24 paya sahip olan binaların, GSM şirketlerine kiralama ücretleri incelendiğinde gerçekçi bir kiralama sisteminin bulunmadığı" belirtildi. 
     
     Telsim örneği 
     YDK raporunda yeralan bilgilere göre, Samsun Türk Telekom Başmüdürlüğü Telsim'e bir yazı göndererek, Samsun- Site Telekom Müdürlüğü'nde Telsim'e kiralanan toplam 252 metrekarelik alanın aylık metrekare birim fiyatının, Emlak Bankası ekspertiz raporlarına göre 4 milyon 137 bin 931 lira olduğunu bildirdi. Samsun Telekom Başmüdürlüğü kira tutarının Başmüdürlük Hesabına yatırılmasını talep etti. 
     Telsim ise, Samsun Türk Telekom Başmüdürlüğü'ne 8 Ekim 1999 tarih ve 9 MA-1101 sayılı bir yazı göndererek, 
     Samsun'da biçilen fiyatın fazla olduğunu öne sürdü, yeniden araştırılmasını istedi. Yazıda, Telsim Telekom'a ödediği diğer kira bedellerinin düşük olduğunu kanıtlamak için bir de liste gönderdi ve "İzmir Yenişehir santral binasının metrekare birim fiyatı 842 bin 100 lira" olarak gösterildi. 
     Buna göre Telsim'in İzmir Yenişehir'e ödediği kira aylık 319 milyon 660 bin lira oluyordu. 
     
     Aslında 440 milyon 
     Yüksek Denetleme Kurulu'nun Raporunda, İzmir Yenişehir santral binasında Telsim'e verilen yerin kirasının gönderilen listedeki gibi 842 milyon 100 lira değil, 1 milyon 157 bin 484 lira olduğu bildirildi. Raporda şöyle denildi 
     "İzmir Yenişehir santral binasında Telsim'e 380 metrekare yer kiralanmış olup metrekare birim fiyatı 1 Ocak 2001 tarihinde 1 milyon 157 bin 484 lira olup aylık tutarı 
     KDV hariç 440 milyon liradır. 
     İzmir İl Telekom Müdürlüğünce Telsim'e kesilen 14.6.2001 tarihli 140627 nolu fatura incelendiğinde KDV 
     bedelinin faturada yeralmadığı, kiralanan birden fazla yer olmasına rağmen, faturanın topluca kesildiği, faturada tek bir değer olduğu görülmüştür." Raporda, Türk Telekom'un bir istemine de yer verilerek "Yönetim kademelerinin karşılaştırma yapmasına olanak sağlamak için kiralanan her bir yerin faturada ayrı, ayrı gösterilmesi ve KDV değerinin faturaya yazılması temenni olunur" denildi. 
     






</TEXT>
</DOC>
