<DOC>
<DOCNO> 74021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/22/son/soneko15.html </URL>
<DATE> 2002/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
TİSK Başkanı "İş güvencesi yasası, 300 bin işçinin işine mal olur" 
</HEADLINE>
<TEXT>

     Türkiye İşveren Sendikaları Konfederasyonu TİSK Başkanı Refik Baydur, İş Güvencesi Yasası'nın Meclis'e girdiğinde Türkiye'de en az 300 bin işçi işinden olacağını iddia etti. 
     Baydur, Ostim Sanayici ve İşadamları Derneği OSİAD tarafından düzenlenen ''İş Güvencesi Yasa Tasarısı ve SSK Prim Artışları'' konulu toplantıda yaptığı konuşmaya, Ekonomik Sosyal Konsey'in son toplantısında Başbakan Bülent Ecevit'e ''Ben 39 yıldır sendikacılık yapıyorum, işveren konfedarasyonunda hizmet veriyorum. 4 tane işçi lideri bakanla çalıştım, bu kadar art niyetli, ben bu kadar önyargılı bir bakanla çalışmadım dedim'' sözleriyle başladı. 
     Refik Baydur, Avrupa Uyum Programı'nda hataların bulunduğunu kaydederek, bunların birincisinin İş Güvencesi Yasası olduğunu ifade ederken, Avrupa şartlarında iş güvencesinin bulunmadığını, iş güvencesinin Uluslararası Çalışma Örgütü'nün ILO 158 numaralı normu olduğunu ve bu normu da üye devletlerin kabul edip etmemekte özgür olduğunu söyledi. 
     Bu maddeyi ILO'ya üye dünyadaki 206 devletten 30'unun, AB'nde ise 5 devletin kabul ettiğini ifade eden Baydur, ''Bizim siyasilerimiz, 
     özellikle Çalışma Bakanımız bir gayret içindedir. Zorlamayla Avrupa Uyum Programı'na koydurmuştur. Şimdi de bu bizim Avrupa'ya karşı taahhüdümüz diyor. Hayır, bu Avrupa'ya karşı taahhüdümüz değildir'' diye konuştu. 
     İşçinin refahının öncelikle işyerinin refahına bağlı olduğunu belirten Baydur, işyeri yoksa ya da çökmüşse işçinin de refahının olamayacağını söyledi. 
     Baydur, Çalışma ve Sosyal Güvenlik Bakanı Yaşar Okuyan'ın iş güvencesini getirirken, 1936 yılında kabul edilen ve katı hükümleri bulunan İş Kanunu'na el atmadığını iddia ederken, ''dünyanın en yüksek kıdem tazminatını, ihbar tazminatını ödüyoruz'' dedi. 
     İşçi ve işvereni alakadar eden konularda tarafların çağrılmamasını eleştiren Baydur, ''Yüzde 12'ye varan çalıştırma külfetiyle karşı karşıyayız'' diye konuştu. 
     Avrupa'nın Türkiye'yi Orta Doğu ve Kafkasya'da söz sahibi oluşu ve çok geniş bir tüketim sahası oluşundan dolayı istediğini kaydeden Baydur, Avrupa'nın istediğinden fazlasını vermenin kraldan çok kralcı olmak anlamına geldiğini söyledi. 
     Baydur, Avrupa Uyum Programı'nda hak grevinin getirilmesinin de söz konusu olduğunu belirtirken, bunu Almanya, Belçika, Hollanda, Danimarka, İngiltere, İrlanda, İspanya, İsveç, Avusturya ve Finlandiya'da yasaklandığını, diğer ülkelerde de uygulanmadığını kaydetti. 
     Bu maddenin konuş nedenini Çalışma Bakanı'na sorduğunu ancak bilmiyorum yanıtını aldığını, daha sonra üst kademedeki siyasilere sorduğunu yine aynı yanıtı aldığını, en sonunda AB Genel Sekreterliği'ne sorduğunu ve ''İtalya'da böyle birşey hafif var'' yanıtını aldığını anlatan Baydur, ''Ancak İtalya'da böyle birşey yok. 
     Bir Başbakan Yardımcımız da mühim değil kalsın, uygulamayız dedi'' diye konuştu. 
     
     İş güvencesine karşı değiliz 
     Baydur, ''iş güvencesi olmasın'' demediklerini ancak bunun alternatifleri bulunduğunu kaydederek, Avrupa'da iş güvencesini kabul eden ülkelerde kıdem tazminatlarının ve ihbar tazminatlarının çok düşük olduğunu söyledi. 
     Refik Baydur, ''Bu kanun Meclis'e girdiğinde en az 300 bin işçi yeniden işinden olacaktır. Bunu söylediğim zaman Sayın Bakan gülüyor ama ben inandığımı söylüyorum. Ben bir işverenin işçi çalıştırma potansiyelinin ne olduğunu biliyorum'' dedi. 
     






</TEXT>
</DOC>
