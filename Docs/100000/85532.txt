<DOC>
<DOCNO> 85532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/son/sontur15.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Açık denizde kaçak operasyonu... 
</HEADLINE>
<TEXT>

     İçel'in Silifke İlçesi'nde düzenlenen operasyonda, Kıbrıs Rum Kesimi ya da İtalya'ya gitme hayaliyle yola çıkan, ancak açık denizde yakalanan kaçakların bulunduğu teknenin, birkaç saat içinde Ovacık Beldesi sahilinde olacağı bildirildi. 
     Jandarma ve Sahil Güvenlik ekiplerince, Yeşilovacık mevkiinde saat 04.00 sıralarında başlayan operasyonun ilk aşamasında, yurtdışına 
     tekneyle insan kaçakçılığı organizasyonu yaptığı belirlenen 5 kişi ile kaçakları çeşitli şehirlerden bölgeye taşıyan 4 şoför yakalandı. Sahil Güvenlik ekipleri de takibe aldıkları, içinde kaçakların bulunduğu belirlenen ''Hayri Reis'' adlı tekneyi yakaladılar. Yetkililer, alınan ilk bilgiye göre 243 kaçak bulunan teknenin, Ovacık mevkiindeki balıkçı barınağına yönlendirildiğini, 2-3 saat içinde de sahile yanaştırılacağını kaydettiler. Teknedekilerin, para karşılığı, Kıbrıs Rum Kesimi ya da İtalya'ya gitme umuduyla bu yola başvurduklarını söyledikleri ifade edildi. Öte yandan, 13 Mayıs Pazartesi günü de, Taşucu Beldesi yakınlarında, büyük bölümü İstanbul'dan otobüslerle bölgeye getirilen ve ''Burası İtalya'' denilerek bırakılan, 81'i Türk, 118'i Irak, 10'u Filistin olmak üzere Somali, Fas, Afganistan, İran Etiyopya uyruklu yabancıların da bulunduğu toplam 257 kişi yakalanmıştı. Kaçakların bir bölümü, ifadelerinde, tekneyle yurtdışına kaçmayı hedeflediklerini itiraf etmişlerdi. 
     





</TEXT>
</DOC>
