<DOC>
<DOCNO> 70599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/03/son/sontur18.html </URL>
<DATE> 2002/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel Okullar Sınavı için başvurular yarın başlıyor 
</HEADLINE>
<TEXT>

     Özel okullara 2002-2003 öğretim yılı için öğrenci yerleştirmek amacıyla 2 Haziran Pazar günü gerçekleştirilecek giriş sınavının başvuruları, 4-18 Mart 2002 tarihleri arasında yapılacak. 
     İstanbul İl Sınav Yürütme Kurulu tarafından düzenlenen 2002-2003 Öğretim Yılı Özel Okullar Sınavı, 2 Haziran Pazar günü gerçekleştirilecek. 
     Bu nedenle yarın başlayacak Özel Okullar Sınavı başvuruları, 18 Mart Pazartesi günü mesai bitiminde sona erecek. 
     Sınav kılavuzları ve başvuru formları da yarından itibaren İstanbul, Ankara, İzmir, Bursa, Şanlıurfa, İçel ve Zonguldak illerindeki sınavla öğrenci alan özel okul müdürlükleri, Özel Dershaneler Birliği ÖZDEBİR üyesi dershaneler, özel okul bulunmayan illerde ise İl Milli Eğitim Müdürlükleri'nden 2,5 milyon lira karşılığında temin edilebilecek. 
     Özel Okullar Sınavı ile bu yıl, İstanbul'da 47, Ankara'da 1, Bursa'da 1, İzmir'de 3, Şanlıurfa'da 1, İçel Tarsus'ta 2 ve Zonguldak'ta 1 olmak üzere toplam 56 özel okul öğrenci alacak. 
     Sınav için 30 bin adet başvuru formu ve kılavuz hazırlanırken, sınava 15-18 bin arasında öğrencinin girmesi bekleniyor. 
     Bu arada, sınav sonuçlarının Temmuz ayının son haftasında açıklanması bekleniyor. Sınavla, toplam 56 okula, 2 bin 749 öğrenci yerleştirilecek. 
     Okul kayıtları ise 5 Ağustos 2002 tarihinde başlayacak. 
     






</TEXT>
</DOC>
