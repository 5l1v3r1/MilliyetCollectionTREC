<DOC>
<DOCNO> 60851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/06/son/sondun02.html </URL>
<DATE> 2002/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu sefer kaza...15 yaşındaki pilot uçakla gökdelene çarptı 
</HEADLINE>
<TEXT>

     ABD'nin Florida Eyaleti'ne bağlı Tampa kentinde 15 yaşındaki bir pilotun izinsiz kullandığı küçük uçak, 40 katlı gökdelene çarptı. Kazada pilot dışında ölen olmadı. Hafta sonu nedeniyle gökdelenin boş olması terör eylemi kuşkularının azalmasına neden oldu. 
     Charles Bishop adlı 15 yaşındaki pilot tarafından kullanılan 4 kişilik 2000 Cessna 172R tipi uçağın, Saint Petersburg-Clearwater Havaalanı'ndan uçuş izni almadan havalandığı belirtildi. 
     Havaalanından yetkililerin haberdar edilmesi üzerine uçağın yanına gelen sahil muhafazaya ait helikopterlerin, inmesi için verdiği sinyallere aldırmayan Bishop'ın, Bank of America adlı bankaya ait 40 katlı gökdelenin 20. katına çarptığı kaydedildi. 
     Yetkililer, olayda 1 kişinin öldüğünü açıklarken, ölen kişinin pilot olduğu yolundaki haberleri henüz teyit etmediler. Kaza nedeniyle binada bulunanlar arasında yaralananlar olup olmadığının ise henüz bilinmediği ifade edildi. 
     Anneannesi tarafından Ulusal Havacılık adlı uçuş okuluna getirilen Bishop'ın, uçuş öğretmenlerini atlatarak uçağı havalandırdığı kaydedildi. Bishop'ın, 2 yıldan beri uçuş dersleri aldığı bildirildi. 
     Olayın duyulması üzerine yakındaki Homestead Hava İkmal Üssü'nden iki F 15'in, güvenlik önlemi olarak havalandığını kaydeden Kuzey Amerika Havacılık ve Uzay Savunma Komutanlığı yetkilileri, uçakların kazadan önce olay yerine varıp varmadıkları konusunda yorumda bulunmadı. 
     Öte yandan, Beyaz Saray Sözcüsü Scott McClelland, Oregon Eyaleti'ne bağlı Portland kentinde yaptığı açıklamada, olayın terörizmle ilişkisi bulunduğuna dair bir işaret olmadığını ve ABD Başkanı George Bush'a bu konuda brifing verildiğini belirtti. 
     Beyaz Saray yetkililerinin, olaydan sonra Homeland Güvenlik Müdürü ve Federal Havacılık yönetimi ile temasa geçtikleri ifade edildi. 
     






</TEXT>
</DOC>
