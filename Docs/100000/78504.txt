<DOC>
<DOCNO> 78504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/15/son/sonspo17.html </URL>
<DATE> 2002/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmet Dursun "Biz Boşat ve yardımcılarına yenildik" 
</HEADLINE>
<TEXT>

     Beşiktaşlı futbolcu Ahmet Dursun, Fenerbahçe'ye oynadıkları futbolla değil, hakemin verdiği kararlarla yenildiklerini iddia etti. 
     Ahmet Dursun, ''www.ahmetdursun.org'' adresindeki internet sitesinde yaptığı açıklamada, bu tür maçlarda her sonucun alınabileceğini ve normal karşılanacağını ifade ederek, ''Maçı sahada kazanır ya da kaybederseniz bu dediklerim geçerli olur. Biz maçı sahada oynadığımız futbolla değil, hakemin verdiği kararlarla kaybettik. Aslında biz Fenerbahçe'ye değil, adeta hakem Muhittin Boşat ve yardımcılarına yenildik'' dedi. 
     Fenerbahçe yenilgisiyle şampiyonluk şanslarını mucizelere bıraktıklarını ifade eden Ahmet Dursun, Fenerbahçe maçında, Ali Eren oyun dışı kalıncaya kadar golü arayan, daha istekli ve arzulu oynayıp pozisyonlara girmeye çalışan takımın Beşiktaş olduğunu söyledi. 
     Ahmet Dursun, şunları kaydetti 
     ''Ali Eren'in Serhat ile girdiği pozisyon sonrası biz Serhat'a bir kart beklerken, hakemin Ali Eren'e kart göstermesiyle şoke olduk, gözlerimize inanamadık. Hakeme herhangi bir şey söylemeye kalktığımızda iki lafından biri atarım ha oluyordu. İşin komiği, hakem üzerindeki şaibeyi temizlemek ve maçı dengede bitirmek için Fenerbahçeli futbolculara da komik kartlar gösterdi. O kartları da çok saçma bulduk. Kısacası maçı çığrından çıkardı ve berbat bir yönetim gösterdi.'' Beşiktaşlı taraftarlara, son dakikaya kadar boğazları yırtılırcasına kendilerini destekledikleri için teşekkür eden Ahmet Dursun, ''Bu yenilgiyi hiç hak etmediler. Onlara güzel bir galibiyet hediye etmeyi çok isterdik. Ama olmadı. Artık yapabileceğimiz tek şey tüm maçlarımızı kazanarak rakiplerimizin kaybetmesini beklemek olacak. 
     Bu dakikadan sonra yapabileceğimiz pek fazla şey yok. Bunun mucizelere bağlı olduğunu biliyoruz, ama bazen mucizelere inanmak lazım'' şeklinde görüş belirtti. 
     





</TEXT>
</DOC>
