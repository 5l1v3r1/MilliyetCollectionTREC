<DOC>
<DOCNO> 59942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/31/spor/spo00.html </URL>
<DATE> 2002/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
RALLİ ZAMANI 
</HEADLINE>
<TEXT>

26 Şubat’ta Antalya’nın Kemer ilçesinde start alacak Türkiye Rallisi için çalışmalar tüm hızıyla sürüyor. Dünya takvimine alınan yarışa büyük döviz akışı bekleniyor 
     MURAT AĞCA 

     Gece gündüz çalışma 
     DÜNYA Ralli Şampiyonası ve Formula 1’e ev sahipliği haklarını elde etmesiyle bir anda uluslararası motorsporları takviminin baş köşesine oturan Türkiye’nin, ilk ciddi sınavı için geri sayım başladı. Kenya Safari Rallisi’nin yerine takvime alınan ve 26 Şubat - 2 Mart’ta düzenlenecek eski adıyla Anatolian yeni adıyla Türkiye Rallisi için Antalya Kemer’de hummalı çalışmalar gece - gündüz aralıksız sürüyor. 
     
     Sürprizlere hazırlık 
     KEMER bölgesine yaklaşık 15 bin kişinin akın etmesinin ve milyonlarca dolar gelir getirmesinin beklendiği, ülke tanıtımı açısından da büyük önem taşıyan rallide, dev pilotlara ev sahipliği yapacak parkurun yeniden inşaası için federasyon, Köy Hizmetleri ve Kemer Belediyesi el ele verdi. Ortalama 1400 metredeki toplam 200 kilometrelik dağlık parkurun gerektiğinde sürpriz kar koşullarına da hazırlanmasına çalışılıyor. 
     
     Rezervasyon tamam 
     RALLİYE altı dünya takımının araç ve pilotlarıyla birlikte Türkiye’den de 20 civarında katılımın olması bekleniyor. Şimdiden bölgedeki üç bin oda için rezervasyonlar tamamlandı. Seyircilerin etaplara ulaşım ve güvenliği, etap zeminlerinin hazırlanması, işaretleme ve levhalama çalışmalarını takiben 23 Şubat sabahı tüm parkur, dünyanın en hızlı pilotlarının antrenman yapması için hazır hale gelecek. 
     
2003 Dünya Ralli Şampiyonası Takvimi Tarih Ülke Ralli 22 - 26 Ocak Monaco Monte Carlo Rallisi 05 - 09 Şubat İsveç Uddeholm İsveç Rallisi 26 Şubat - 02 Mart TÜRKİYE Türkiye Rallisi 09 - 13 Nisan Yeni Zelanda Yeni Zelanda Rallisi 07 -11 Mayıs Arjantin Arjantin Rallisi 04 - 08 Haziran Yunanistan Acropolis Rallisi 18 - 22 Haziran Güney Kıbrıs Kıbrıs Rallisi 23 - 27 Temmuz Almanya Adac Rallisi 06 - 10 Ağustos Finlandiya Neste Rallisi 03 - 07 Eylül Avustralya Telstra Rallisi 01 - 05 Ekim İtalya San Remo Rallisi 15 - 19 Ekim Fransa Korsika Rallisi 22 - 26 Ekim İspanya Katalunya Rallisi 05 - 09 Kasım İngiltere Galler Rallisi      
     
DÜNYA RALLİ ŞAMPiYONASI NEDİR      SERHAN ACAR 

     Her yıl, dört ayrı kıtada yer alan toplam 14 ülkede, ocak ayından başlayarak kasım ayına kadar yapılan yarışmaların tümüne katılan ve en yüksek puanı alan sürücünün Dünya Ralli Şampiyonu ilan edildiği bir organizasyondur. 
     Şampiyona, motorsporlarının en üst seviyesinde yer alan global bir spor olup dünyanın önde gelen 7 otomobil üreticisinin yanı sıra birçok üst düzey pilot ve takım katılmaktadır. 2002’de bu markalar Peugeot, Ford, Citroen, Skoda, Hyundai, Subaru ve Mitsubishi olmuştur. 
     Ancak 2002’de bu sayı 6 olarak belirlenmiştir. Mitsubishi takımı 2003 yılında sadece birkaç yarışmaya katılma kararı almış, ancak bu ülkeler arasında Türkiye’nin bulunduğunu resmi olmayan şekilde açıklamıştır. 
     Ralliler, dünyanın dört bir tarafında akla gelebilecek her türlü hava ve yol şartında insanın ve makinanın sınırlarını test edecek şekilde yapılır. 
     Her WRC sürücüsünün arkasında büyük bir WRC takımı vardır. Dünya Ralli Şampiyonası’nda yarışabilmek büyük bir bağlılık ve yatırım gerektirmektedir. Ve inanın, bu spora gönül verenler için buna değer... 
     Takımlar, birbirleriyle en çok satan popüler otomobil modelleriyle yarışmakta ve yıllık 50 milyon sterlin civarında harcama yapmaktadırlar. 400 bin sterlinlik bir WRC aracın direksiyonunda oturmak hiç de kolay değildir ama tarifsiz bir heyecandır. 
     Sadece bir WRC otomobile sahip olmak sizi bir WRC sürücüsü yapmaz, ya da tam gaz gitmek size unvanlar kazandırmaz. Birinci sınıf bir WRC sürücüsü sezgileri güçlü, cesur, teknik ve stratejik anlamda yetenekli olmalıdır. Aynı zamanda hırslı, kusursuz, konsantrasyonu yüksek ve copilotuna sarsılmaz bir güvenle bağlı olmalıdır. Tabii her ikisinin de biraz çılgın olması kaçınılmazdır. 
HAFTAYA Otomobil üreticilerinin katılım amacı      
     
Devletten destek sözüBakan Mehmet Ali Şahin, hükümet olarak üzerlerine düşeni yapacaklarını söyledi 
     DEVLET Bakanı ve Başbakan Yardımcısı Mehmet Ali Şahin, Dünya Ralli Şampiyonası ve Formula 1’in Türkiye takımı açısından büyük şans olduğunu belirterek, "Destek için hükümet olarak üzerimize düşeni yapacağız" dedi. Şahin, TOMSFED Başkanı Mümtaz Tahincioğlu’nun ralli organizasyonu ve Formula arazisiyle ilgili sorunları aktardığı kabulde, çözüm için hemen harekete geçileceğini müjdeledi. 
     2003’TEKİ organizasyonların başarıyla yapılabilmesi için hükümet, federasyon ve organizatörlere görevler düştüğünü söyleyen Bakan Şahin, sözlerini şöyle sürdürdü "Hükümetimizin organizatör firmaya teminat mektubu vermesi, organizasyon için gerekli parayı Hazine’nin garanti etmesi gerekiyor. Ayrıca Formula 1 pisti için Kurtköy’deki arazinin tahsisi ile ilgili çalışmayı yapacağız". 
     
Şampiyonlar taçlandı      DÜNYA Otomobil Federasyonu’nun FIA geleneksel sezon sonu töreniyle yıl boyu zirveye çıkan şampiyonlar, ödüllerine kavuştu. Monaco’daki muhteşem galada gözler, pist ve parkurların en hızlı isimleri Michael Schumacher ile Marcus Gronhölm’ün üzerindeydi. Prens Albert’in de katıldığı gecede ödül alan diğer isimler arasında Junior Dünya Ralli şampiyonu Daniel Sola, seri üretim Dünya Ralli Şampiyonu Karamjit Singh, Formula 3000 şampiyonu Sebastien Bourdais de yer aldı. 
     
Türkiye hız kazanıyor      MÜMTAZ TAHİNCİOĞLU 

     2002 yılının bu son gününde sizlere mutlu yıllar dilerken, uğurladığımız yılın motor sporlarında Türkiye için bir dönüm noktası olması nedeniyle, bitmesini hiç istemediğimizi ifade etmeliyim. En büyük iki projemizin gerçekleştiğini görmek, Formula 1 ve Dünya Ralli Şampiyonası’na Türkiye’nin ev sahipliği yapacak olması bizler için çok önemliydi. Göreve geldiğim günden beri ben ve ekibimin çok çalışması sonucu ulaştığımız bu noktada sizlerle bu haklı gururu paylaşmamız için bizi destekleme kararı alan Milliyet yayın grubuna teşekkür ediyoruz. Her hafta Salı günleri sizlerle buluşacak olmanın heyecanı ile diyoruz ki 2003 kesinlikle bizim yılımız olacaktır. 
     3 yıl önce, Dünya Rallisi’ni Türkiye’ye getirmek için yola çıktığımızda bizlere kimse inanamamış olsa da çok çalıştık. 30 yılı aşkın süredir Türkiye’de bu spora emeği geçmiş olan herkesin başarıda bir payı olduğuna inanıyor, bizleri destekleyen tüm kurum, kişi ve firmalara öncelikle teşekkürlerimizi sunuyoruz. 
     Bugün Dünya Ralli Şampiyonası, uluslararası spor organizasyonlarının en büyüklerinden biri haline gelmiştir. Uluslararası televizyonlar, yazılı basın, internetteki etkileyici ve istikrarlı reklam eşdeğeri ile WRC Dünya Ralli şampiyonası ve dolayısı ile Türkiye’nin ilgi odağı haline geleceğine baştan beri inanıyorduk. 
     Türkiye 2003 yılında takvime kesinlikle hak ederek girmiş, ancak bu sadece sportif başarı ile gelmemişti. Tüm uluslararası ilişkilerde olduğu gibi lobi faaliyetlerinin ne kadar önemli olduğunu bir kez daha anlamış olduk. Dünya devleri arasından Kanada, Japonya, Meksika ve Amerika gibi ülkeleri ekarte ederek girdiğimiz bu şampiyonada maalesef bizlere verilen tarih, yerine geçtiğimiz Kenya - Safari rallisinin tarihi olan 27 şubat - 2 Mart olacaktı. iklim şartları ve doğanın tüm zorluklarına rağmen verilen bu tarihi ret etme şansımız yoktu. Uğruna çok büyük çabalar harcanan bu organizasyonun elde ettiği başarı ve fırsatı değerlendirebilmek için önümüzde çok kısa bir dönem bulunmaktadır. 
     En basit yönü ile bu organizasyon Eurosport ve bunun dışında yayınlanan birçok kanal ile beş gece üst üste olmak üzere 186 farklı ülkede beş gün boyunca toplam 150 dakika yayınlanacaktır. Dünya Otomobil Federasyonu’na FIA kayıtlı 250 - 400 medya mensubunun yer vereceği bu organizasyonun ülkemizin tanıtımı adına şu ana kadar yapılan organizasyonlar içinde en önemlisi olduğu unutulmamalıdır. 
     Bu projenin sportif ve teknik yönleri için federasyonumuz hazır olmakla beraber, rallinin bir dünya şampiyonası yarışı olması nedeniyle öncelikle devletimizin desteğine ihtiyaç duyulmaktadır. Bunların dışında şu ana kadar devletten maddi anlamda destek talep etmeyen federasyonumuzun, ralli için özel sektörden veya kurumlardan temin etmesi gereken toplam bütçe 1.5 milyon dolar tutarındadır. 
     Bu organizasyonda tüm ülke bir vücut olmalı ve ayağımıza gelen fırsatı iyi kullanmalıyız. Yalnızca 2 aydan az bir zamanımız kaldı. Medyamıza bu konuda çok iş düşüyor. Medyanın gücü ile toplum bilincini oluşturmak ve organizasyona sahip çıkmak için çok geç değil. Bu kısa sürede böylesine önemli bir organizasyonun evsahipliğini en iyi şekilde yapabilmemiz için seferberlik ilan etmemiz gerekmektedir. 
     Biz sınırlarımızı belirledik ve şimdi sıra dünyayı sarsmaya geldi. Hepsinden önemlisi başaracağımıza inanmalıyız. çünkü ben sizlere güvenerek yola çıktım ve sizin adınıza Türkiye için söz verdim. Bu sözden geri dönülmesi de mümkün değildir. 
     Hepinize motorsporları ile dopdolu bir yeni yıl dilerim. 
     



 SPOR 

























</TEXT>
</DOC>
