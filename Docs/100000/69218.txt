<DOC>
<DOCNO> 69218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/24/guncel/gun14.html </URL>
<DATE> 2002/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Keseceği boğanın altında kaldı 
     FERHAT TOSUN Kocaeli DHA 

     GÖLCÜK’TE, boğa kesmek üzere, Gölcük Belediye Mezbahası yanında oluşturulan kurban kesim yerine giden Levent Arslankaya 40 , yakınlarının yardımıyla boğayı yere yatırmak istedi. Ancak boğa düşerken kaçamayan Arslankaya hayvanın altında kaldı. Ayak kemiklerinde beş yerde kırık meydana geldiği bildirilen Arslankaya’nın ayağı ameliyat sonrası alçıya alındı. Boğanın çok güçlü olduğunu belirten Arslankaya, "Bir daha kendi başıma bu işe kalkışmam. Bana çok büyük ders oldu" dedi. 
     
     Deprem çocukları yaşlıları sevindirdi 
     DHA 

     KANAL D ile Almanya’daki bazı TV ve yardım kuruluşlarının girişimleriyle Gölcük’ün Saraylı köyünde yaptırılan ve depremde anne ve babalarını kaybeden çocukların barındığı Çocuk Köyü’nün minik sakinleri, dün, Gölcük Belediyesi’nin yaptırdığı huzurevi sakinlerine bayram ziyaretine gitti. Yaşları 10 ile 12 arasında değişen küçüklerin ziyaretiyle buruk bir mutluluk yaşayan yaşlılar, "Bizi ziyarete daha sık gelin" temennisinde bulundular. Bazıları ise ziyaret karşısında duygulanarak gözyaşlarını tutamadı. 
     
     Bayram’ı çöp yanına bıraktılar 
     İSMAİL AKDUMAN Samsun DHA 

     SAMSUN’DA, Kurban Bayramı’nın ilk gecesi çöp toplayan çocuklar, çöp bidonlarının yanında, karton kutu içine konulmuş bir bebek bulunca polise haber verdiler. Samsun Doğum ve Kadın Hastalıkları Hastanesi’ne götürülen erkek bebeğin, iki günlük olduğu belirlendi. Muayene edilen bebeğin sağlık durumunun iyi olduğu belirtildi. Hemşireler, Kurban Bayramı’nın ikinci günü bulunan bebeğe "Bayram" adını verirken, polis vicdansız annebabayı aramak için çalışma başlattı. 
     
     Büyükerman el öptürmedi 
     ESKİŞEHİR DHA 

     BAĞIMSIZ Eskişehir Milletvekili Mail Büyükerman, Vali Vekili Sinan Acar’la birlikte ziyaret ettiği 0 - 6 yaş grubu Yunus Emre Çocuk Yuvası’nda zarf içinde çocuklara birer milyon lira dağıttı. Büyükerman elini öpmek isteyen çocuklara el öptürtmeyerek, "El öpe öpe bu hale geldik. Öpüşmekle mikrop bulaşır. Öpüşme ve sarılma işini siyasiler oy almak için çıkarmıştır. Artık çocuklardan başlayarak öpüşmeyi kaldırmanın zamanı geldi" dedi. Vali Vekili Sinan Acar ise çocukların elini öpmesine izin verdi. 
     



 GÜNCEL 























</TEXT>
</DOC>
