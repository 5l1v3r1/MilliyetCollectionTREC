<DOC>
<DOCNO> 86035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/25/spor/spo20.html </URL>
<DATE> 2002/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Intertoto’ya veda      FUTBOL Federasyonu, Kulüpler Birliği’nin isteği üzerine yeni sezonda UEFA Intertoto Kupası’na temsilci gönderilmeyeceğini açıkladı. Kupanın haziranda başlaması ilgiyi azaltırken, formsuzluğa yol açtığı gerekçesiyle kulüpler 1995 - 96 sezonundan itibaren düzenlenen organizasyona sıcak bakmıyordu. 
     
Sanal toto      SPOR Toto Teşkilatı, internet, gsm şebekeleri, televizyonlar, çağrı merkezleri gibi araçlar üzerinden oyun ve müşterek bahis oynatma konusunda ihale hazırlıklarını tamamladı. Teşkilat Müdürü Mehmet Boslu, "24 Haziran’daki ihaleden sonra yıllık 15 milyon dolar olan ciromuzu 250 milyon dolara çıkarmayı hedefliyoruz" dedi. 
     
Maradona’ya izin yok      DÜNYA Kupası finalleri için Japonya’ya gitmek isteyen Maradona’nın vize başvurusu, Japon makamları tarafından geri çevrildi. Uyuşturucu kullandığı gerekçesiyle bu isteği reddedildiği öğrenilen Dünyaca ünlü yıldız, "Oraya gidemeyeceğim. Japonlar beni istemiyor. Ancak bunu olay yapmaya gerek yok" yorumunda bulundu. 
     
Maxim en iyisi      BEYAZ Rusya Federasyonu, Gaziantepsporlu Maxim’i ülke dışında oynayan en başarılı forvet seçti. Federasyon Başkanı G.Federov, kulübe ve Maxim’e kutlama mesajı gönderdi. Bu arada teknik direktör sorununu çözmemesine rağmen yönetim, Darıca Gençlerbirliği’nden Murat Özkan’la beş yıllık ön anlaşma yaptı. 
     
Hedef Duro      BURSASPOR, Bouazizi’nin Gaziantepspor’la anlaşmasının ardından savunmadaki boşluğu doldurmak için harekete geçti. Teknik Direktör Nejat Biyediç, Boşnak defans oyuncusu Samir Duro’yu takibe aldı. Biyediç’in, birkaç gün içinde Bosna’ya gidip, milli oyuncuyla birlikte Bursa’ya döneceği öğrenildi. 
     
Gürcistan’ı devirdik      KASTAMONU’DA dün başlayan 4. Avrupa Gençler Hentbol Şampiyonası Eleme Grubu maçlarında Türkiye, erkeklerde Gürcistan’ı 35 - 31 yendi. Karşılaşmanın ilk yarısı 18 - 18 berabere tamamlandı. Bayanlarımız ise Çek Cumhuriyeti’ne 29 - 20 yenildi. 
     
Rijkaard’a ölüm tehdidi      HOLLANDA’NIN eski ünlü futbolcusu Frank Rijkaard, ölümle tehdit mektubu aldı. Hafta başında Rijkaard’ın adresine, içinde bir kurşun bulunan bir mektup gönderildiği açıklandı. Ünlü yıldıza, çalıştırdığı Sparta’dan ayrılmazsa, ailesinin de tehlike içinde olduğu mesajı gönderildiği öne sürüldü. 
     
Hentbolda komedi      KASTAMONU’DA dün başlayan Avrupa Gençler Hentbol Şampiyonası Grup Eleme maçlarında rezil olmaktan son anda kurtulduk. Milli Takım’ın kadrosunda bulunan altı sporcunun yaşları büyük olduğu tesadüfen farkedildi. Bunun üzerine altı hentbolcu kadrodan çıkarıldı ve yerlerine Ankara’dan apar - topar yeni isimler Kastamonu’ya çağrıldı. 
     



 SPOR 


























</TEXT>
</DOC>
