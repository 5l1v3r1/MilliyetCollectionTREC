<DOC>
<DOCNO> 95651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/14/yazar/guclu.html </URL>
<DATE> 2002/07/14/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Yeni oluşum programını açıklasa da... 
</HEADLINE>
<TEXT>

     Türkiye Cem, Özkan ve Derviş’in başını çektiği yeni oluşuma kilitlenmiş durumda. Geleceğe açılan bir umut penceresi olarak görülüyor. Ne getirir ne götürürü söylemek için çok erken. Beklemek galiba en iyisi... 
     Başkentteki arkadaşlarımızın Cem Özkan Derviş üçlüsüyle yaptıkları röportajlardan öğreniyoruz ki, partileşme yolunda önemli adımlar atılıyor. Yine bu arada öğreniyoruz ki, kurulacak partinin program çalışmaları da hızla tamamlanıyor... 
     Benim bu aşamada en çok merak ettiğim konu programda eğitime ve gençliğe ne denli önem verileceği. Diğer partiler gibi on milyonlarca genci görmemezlikten gelip Cem Uzan’a mı bırakacaklar yoksa onlara kucak mı açacaklar Hep birlikte göreceğiz.. 
     Cem Özkan Derviş üçlüsünün uzunca süren iktidarları döneminde eğitime ve gençliğe pek önem verdikleri söylenemez. Gençlerin düzenlediği birkaç toplantıda atılmış siyasi nutukların ötesinde kafalarında bir proje olduğu da şüpheli. Ama bu bundan sonra da böyle devam edecek anlamına gelmemeli. Çünkü adı üstünde yeni bir oluşum... 
     
     Gençler oy için sabırsız 
     Önümüzdeki seçim kampanyasının sadece AB üzerinde yoğunlaşacağını sananlar çok önemli bir yanılgıya uğrarlar. Bu seçimin en önemli argümanlarından biri de gençlik olacak. Seçmen yaşı bir önceki seçimde son dakikada 18’e indirilmişti. Ama gençler bunun farkına varamadığı için ancak beşte biri gidip seçmen kütüklerine kaydını yaptırmıştı. Oysa şimdi hepsi yasal seçmen konumunda ve oy sandığının önlerine konulmasını sabırsızlıkla bekliyorlar. 
     Son yıllarda pek çok ülkede seçim propagandasını gençlik üzerine oturtan partiler iktidara geldiler. Hala da en önemli seçim malzemesi gençlik. Çünkü gençliği mutlu olmayan bir ülkenin anne babaları da mutsuz oluyor... 
     Geçtiğimiz hafta İngiltere’de en çok tartışılan konulardan birisi de Başbakan Blair’in gençlere verdiği vaatlerin tam aksi hareket etmesiydi. Blair, iktidara geldiğinde eğitim kalitesini yükselteceğini ve sayıları giderek artan genç işsizlere iş vaat etmişti. 
     Ekonomik canlanmaya paralelel olarak işsizlik konusundaki sıkıntılar biraz azalır gibi olduysa da bardağı taşıran son damla, çocuklarını o kalitesini yükseltmeye söz verdiği devlet okulları yerine özel kolejlere göndermesi oldu. Halkın ve özellikle gençlerin bu duruma isyanı şiddetli oldu. Blair gelecek öğretim yılında çocuklarını devlet okullarına alırsa hiç şaşırmamak gerekir... 
     
     Açıklasınlar öğrenelim 
     İktidarıyla, muhalefetiyle siyasi partiler bu konuda inandırıcılıklarını önemli ölçüde yitirdiler. Gençler üzerine en fazla titreyen parti öteden beri MHP oldu. Ama onlar da iktidara geldiklerinde gençler için fazla bir şey yapamadılar... 
     Tayyip Erdoğan’ın oylarını bu kadar yükseltmesinin altında da gençlere verdiği önem yatıyor. Belediye başkanlığı döneminde yol, su, kanalizasyon için harcayacağı paraları yüz binlerce gence burs olarak dağıtmasının altında yatan uzun vadeli amaç buydu... 
     Gençlere ve eğitime oynayan kazanıyor. Olası bir erken seçimde bunu çok net göreceğiz. Bu yüzden yeni oluşumcuların böylesi bir heyecan ortamında bu iki önemli konuyu unutmamalarında yarar var... 
     Gençler ve eğitim için ne yapacaklarını tek tek öğrenmek istiyoruz. Açıklasınlar ki öğrenelim. Kafalarında yoksa bile bir an önce ellerini çabuk tutsunlar ki arkadan nal toplamasınlar. 
     İktidarın ve yeni oluşumcuların, çok önem verdiklerini her vesile ile dile getirdikleri AB ile ilişkilerde de eğitimi ve gençleri hep ihmal ettiklerini hatırlatmakta yarar var. Son iki yıldır bırakın yeni hakların kazanımını, kazanılmış hakların kullanılmaması için adeta çaba gösterildi. Örnek mi istiyorsunuz Öğrenci değişim programları Socrates, Leonardo de Vinci, Erasmus... 
     
     







Mangal üstünde boru... 


Mülkiyeli şair... 


Çiller’in öncelikleri 


Tık’ kanatları 


Ya siz 


Yeni oluşum programını açıklasa da... 


Ben, kendim ve gerçeklerim... 


Kıssadan hisse 


Yeni parti ancak yeni fraksiyon olur 


Çağdaş azınlık partisi 


Sarmalar, dolmalar ve kadınlar 


65’e şükredin 


Bedeli ağır olacak bir kargaşanın başındayız 


Yeni Oluşum halk’ı hatırlar ise başarılı olur 


Çağdaş Makul Mutlak ille de çoğunluk 


</TEXT>
</DOC>
