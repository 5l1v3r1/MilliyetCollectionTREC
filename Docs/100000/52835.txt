<DOC>
<DOCNO> 52835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/17/son/sontur15.html </URL>
<DATE> 2001/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Karakoyunlu "Mumcu'nun konuşması kendisini bağlar..." 
</HEADLINE>
<TEXT>

     Devlet Bakanı Yılmaz Karakoyunlu, ANAP Genel Başkan Yardımcısı Erkan Mumcu'nun İzmir'de yaptığı konuşmanın tümüyle kendi görüşleri olduğunu ve sadece kendisini bağladığını belirterek, ''Bu konuşma içeriğinden ANAP'a yöneltilecek bir sorumluluk çıkarmak, fevkalade zorlama bir siyasi tavır yanlışlığı olur'' dedi. 
     Karakoyunlu, yaptığı yazılı açıklamada, Mumcu'nun İzmir konuşmasının tümüyle kendi görüşleri olduğunu ve sadece kendini bağlayan nitelikte değerlendirilmesi gerektiğini kaydetti. 
     Karakoyunlu, ''Bir milletvekilimizin genel başkan yardımcısı sıfatını taşımış olması, bütün konuşmalarının parti görüşü gibi değerlendirilip yorumlanması anlamına gelmez. Anavatan Partisi'nin görüşlerinin belirtilmesi gerekiyorsa bunun parti görüşü olarak açıklanmasının yolları ve yöntemleri vardır'' dedi. 
     Erkan Mumcu'nun ''kişisel görüşlerini içeren açıklamasının bu yöntemlerle ilgisi olmayan bir açıklama'' olduğunu kaydeden Karakoyunlu, şöyle devam etti 
     ''Kalkınmanın tarihsel tartışması, ta Cumhuriyet'in ilk yıllarına dayanır ve her aşama 'Topyekün kalkınma' esasına dayanan değerleri içermektedir. Bu kalkınmanın kentsel veya kırsal başlama noktasından daha önemli olan niteliği kalkınmanın bütün yurttaşları kapsayan en gerçekçi ve uygulanabilir hedeflere dayandırılmasıdır. 
     Yüce Atatürk, 'Köylü milletin efendisidir' derken, Cumhuriyet'in bütün politikalarının en ücra köşeye kadar götürüleceğinin gereğine ve sorumluluğuna işaret etmiştir. Bu gerek ve sorumluluk, bütün ölçüleri ile idrak edilmiş ve uygulamaya koyulmuştur. 
     Modern köy ve modern köylü kavramı, ANAP'ın temel felsefesindeki en önemli hedefidir. Bu hedef dikkatle ve özenle benimsenmiş ve uygulanmıştır. ANAP iktidarları sırasında yolsuz, elektriksiz, çeşmesiz, köprüsüz, telefonsuz köylü kalmamıştır. Bu gerçeğin görülmemiş olmasını da ikinci bir talihsizlik olarak niteliyorum.'' ''Ekonominin rayına oturduğu, siyasete ve siyasetçiye güvenin tazelendiği ve gelişmeye başladığı bir ortamda, bu konuşmanın talihsiz niteliği ile gereksiz tartışmalara sebebiyet verdiğini'' kaydeden Karakoyunlu, şunları kaydetti 
     ''Sağduyulu siyasetçilerimizin bu gereksiz tartışmalara fazlaca itibar etmeyeceğini de temenni ederim. 
     Hükümete yönelik kısmi tepkileri popülize etmeyi amaçlayan konuşmayı tasvip etmiyorum. Radikal hedeflerin popülize edilmiş ifadelerle takdim edilmesi radikal olma iddiasını da gölgeleyebilir. 
     Erkan Mumcu arkadaşımız, 24 aya yakın bir süre Sayın Ecevit Hükümeti'nde önemli bakanlık görevi üslenmiştir. Keşke bu konuşmayı o görevleri yüklendiği dönemin sorumlulukları içinde, kabinede, bu talihsiz ifadelerle değil, tespit ettiği gözlemlerin ciddiyeti ile tartışmaya açmış olsaydı. 
     Bu konuşma içeriğinden ANAP'a yöneltilecek bir sorumluluk çıkarmak, fevkalade zorlama bir siyasi tavır yanlışlığı olur.'' 
     






</TEXT>
</DOC>
