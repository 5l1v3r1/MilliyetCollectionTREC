<DOC>
<DOCNO> 63169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/20/dunya/dun01.html </URL>
<DATE> 2002/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Jiyan’ın uçağında CIA böcekleri 
</HEADLINE>
<TEXT>

Çin devlet Başkanı Jiyan Zemin için ABD’de yapılan Boeing 767 tipi VİP uçağında 27 adet dinleme cihazı bulundu 
     DIŞ HABERLER SERVİSİ 

     Çin’in ABD’den, Devlet Başkanı Jiyan Zemin’in kullanımı için satın aldığı Boeing 767 tipindeki VİP uçağında "böcek" tabir edilen toplam 27 adet uydu bağlantılı dinleme cihazı bulundu. 
     İngiliz Financial Times gazetesinin Çinli askeri yetkililere dayanarak verdiği habere göre, geçen ağustosta ABD’den alınan ve eylülde deneme uçuşu yapılan Boeing 767’de çeşitli statik sesler belirlendi. Bunun üzerine, inceleme yapan Çin karşı casusluk servisi uçakta dinleme sistemleri buldu. 
     
     Ziyarete limon sıktı 
     ABD - Çin ilişkilerini geren olay, ABD Başkanı George W. Bush’un gelecek ay Çin’e yapacağı resmi gezinin öncesine rastlaması bakımından da "talihsiz bir gelişme" olarak kayıtlara geçti. Bush, eski Başkan Richard Nixon’dan 30 yıl sonra Çin’e resmi ziyarette bulunan ilk ABD Başkanı olmaya hazırlanıyor. 
     ABD’de yapılan uçakta bulunan, çok gelişmiş teknoloji ürünü ve verilerini uydu yoluyla aktaran bu sistemler, tuvaletlerde, Jiang Zemin’in yatağının başucunda, kabin donanımının altında ve kayıt cihazları gibi yerlerde bulundu. Uçağın, Boeing’in Seattle’daki fabrikasında üretildikten sonra Teksas’taki San Antonio Uluslararası Havaalanı’na VİP donanımının yapılması için gönderildiği belirlendi. Gazeteye açıklama yapan Boeing yetkilisi ise uçakta bu tür dinleme sistemlerinin bulunduğuna dair bilgisi olmadığını söyledi. 
     



 DÜNYA 











</TEXT>
</DOC>
