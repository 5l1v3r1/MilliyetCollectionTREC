<DOC>
<DOCNO> 75090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/son/sondun24.html </URL>
<DATE> 2002/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'a yeni yaptırımlar geliyor 
</HEADLINE>
<TEXT>

     Irak'a uygulanacak yeni yaptırımlar konusunda Moskova'da ABD ile Rusya arasında yapılan görüşmelerde ''kayda değer ilerleme'' sağlandı. 
     Dışişleri Bakanlığı, iki gün süren görüşmelerde yaptırımlara yeni bir çerçeve çizme yolunda önemli gelişmeler sağlandığını bildirdi. 
     Bakanlık, Moskova'da üzerinde anlaşma sağlanan metnin, BM Güvenlik Konseyi'ne sunulacağını, üyelerin görüşleri doğrultusunda metinde değişiklikler yapılabileceğini ve metnin yeni bir kararın temelini oluşturabileceğini kaydetti. 
     BM ambargosuna konu olan ürünlerin listesinin yeniden gözden geçirilmesi, teorik olarak mayıs sonuna kadar tamamlanacak. Güvenlik Konseyi, mayıs sonunda Irak'a uygulanacak yeni yaptırımları karara bağlayacak. 
     1996 yılının sonlarında yürürlüğe konulan ''gıda karşılığı petrol'' programı, mayıs sonunda bitiyor. 
     Amerikalılar ve Ruslar, bu programın yerini alacak ''akıllı yaptırımlar'' paketi için görüşüyorlar. 
     






</TEXT>
</DOC>
