<DOC>
<DOCNO> 52262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/14/son/soneko13.html </URL>
<DATE> 2001/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD Başkanı "Şeffaflık, yolsuzlukları önlemenin tek yolu..." 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, şeffaflık ve hesap verebilmenin Türkiye'de kamu sektörünü kemiren yolsuzlukların ve toplumsal kirlenmenin önüne geçmenin tek yolu olarak görüldüğünü bildirdi. 
     KalDer'in ev sahipliğini yaptığı ''10. Ulusal Kalite Kongresi'' Lütfi Kırdar Kongre ve Sergi Sarayı'nda başladı. 
     Oturumların TÜSİAD tarafından desteklendiği kongrenin bu yılki ana temasını ''Sivil Toplum Kuruluşları ve İyi Yönetişim'' oluşturuyor. 
     Tuncay Özilhan, açılış konuşmasında ilki 1992 yılında düzenlenen kongrenin ve 1993 yılında verilmeye başlanan kalite ödülünü KalDer ile birlikte Türkiye'nin gündemine getirirken, ''Toplam Kalite Yönetimi'' anlayışının ve kalite bilincinin yerleşmesinin kuruluşlarda ve şirketlerde bu alandaki uygulamaların önünün açılmasını amaçladıklarını vurguladı. 
     ''Geçen 10 yıla dönüp baktığımızda bu amaç doğrultusunda çok büyük adımlar atmış olduğumuzu mutlulukla görüyoruz'' diyen Özilhan, özellikle ''Sivil Toplum Kuruluşları ve İyi Yönetişim''i ana tema olarak seçilen bu kongrenin penceresinden baktıklarında kalite kongresi ve kalite ödülünün, sivil toplum kuruluşlarının toplumsal gelişmeye yapabilecekleri katkı açısından çarpıcı bir örnek haline geldiğini dile getirdi. 
     
     Sistemin işleyişi... 
     Özilhan, dünyadaki gelişmelere bakıldığında gerek küreselleşmenin etkileri, gerekse bilgi toplumuna doğru hızla gelişen dünyaya ayak uydurma zorunluluğunun idari yapıların gözden geçirilmesini ve karar süreçlerinde katılım boyutunun öne çıkarılmasını zorunlu hale getirdiğini söyledi. 
     Sivil toplum örgütlerinin toplumsal yapılanma içindeki yerleri ve iyi yönetişimin gereklerinin AB içinde de son yıllarda sıkça tartışıldığına dikkat çeken Özilhan, şöyle devam etti 
     ''Kuşkusuz bütün bunlardan daha önemli bir şey var. Bugün Türkiye'nin içinde bulunduğu kriz ortamı bir dizi yapısal reformu toplumun gündemine getirdi. Çünkü gördük ki ancak bu reformları yapıp sistemin işleyişini kökünden değiştirirsek krizlerin tekrar etmesinin önüne geçebiliriz. 
     İşte bu zorunluluk, sivil toplum örgütleri ve iyi yönetişim temasının önem kazanmasına neden oldu. Çünkü reformları yapabilmek, yaşatabilmek için toplumsal uzlaşmaya ve geniş katılıma ihtiyaç var. 
     Bunu da ancak sivil toplum örgütlerinin süreçlere daha fazla dahil olmasıyla ve bu süreçlerin yönetiminde iyi yönetişim ilkelerinin egemen kılınmasıyla sağlayabiliriz. 
     Tabii Türkiye'de bir konunun önemli olması, gündemin birinci sırasına yükselmesi için yeterli bir gerekçe oluşturmuyor. Reformlar açısından hayati önem taşıyan böyle bir konunun ülke gündeminde henüz yeterli yeri işgal edebildiğini söylemek mümkün değil. Bizler bu doğrultuda elimizden geleni yapıyoruz. Sizin de bildiğiniz gibi burada asıl eksiklik kamu otoritesinin bu alanda yeterince adım atmıyor olmasından kaynaklanıyor.'' 
     
     'Yolsuzluklar haksız rekabete yol açıyor' 
     TÜSİAD Başkanı Özilhan, bugün birçok ülkede devletin hukukun üstünlüğü ve katılımcı demokrasi etrafında, meşru bir yönetim, istikrarlı siyasi kurumlar, sorumlu ve hesap verebilir bir bürokrasi ve istikrarlı bir piyasa ekonomisi oluşturmak üzere yeniden yapılandığını, bu yeniden yapılanmanın da aynı zamanda devletin yurttaşlarıyla bambaşka bir ilişki içine girmesi, yönetim zihniyetini kökünden değiştirmesi anlamına geldiğini belirtti. 
     Bu yeni zihniyeti tanımlayan unsurları anlatan Özilhan, Devletin temel eğitim, sağlık, yargı, savunma gibi ana görev alanlarına çekilmesi, ana yükümlülüğünün bireylerin refahını, fırsat eşitliğini, adil bölüşümü sağlamak ve ülkenin güvenliği ile vatandaşın temel hak özgürlüklerini güvence altına almayı kavrama olduğunu kaydetti. Yeni dünya düzeninde merkezi yönetimin öneminin azaldığını, yerinden yönetimin önem kazandığına işaret eden Özilhan, ''Bütün bunları, vatandaşına hesap verme bilinci içinde ve bu bilincin sorumluluğu ile hareket eden ve karar süreçlerine toplumu katan bir yapı içinde gerçekleştirecek'' diye konuştu. 
     Özilhan, burada şeffaflığı ve hesap verebilirliğin altını tekrar tekrar çizmeyi hissettiğini belirterek şöyle konuştu 
     ''Çünkü şeffaflık ve hesap verebilme, örneğin Türkiye'de kamu sektörünü kemiren yolsuzlukların ve toplumsal kirlenmenin önüne geçmenin tek yolu olarak görülüyor. Şeffaflık ve hesap verebilme düzeyinin geri olduğu ülkelerde ekonomik performans da düşük oluyor. 
     Yolsuzluklar haksız rekabete yol açıyor. Kaynaklar verimsiz kullanılıyor. Yatırımlar pahalılaşıyor. Bozulan rekabet ortamı ve artan maliyetler yabancı sermaye girişini azaltıyor ve büyüme yavaşlıyor.'' 
     
     Sivil toplumun katkısı 
     Sivil toplumun katkısını ve iyi yönetişimi sadece ekonomik göstergeler açısından da değerlendirmemek gerektiğini vurgulayan Özilhan, bu kavramların önem kazanmasıyla birlikte bebek ölümlerinin azalmasından yaşam beklentisinin artmasına, eğitim kalitesinin yükselmesinden, sosyal güvenlik sisteminin gelişmesine kadar yaşam kalitesini ilgilendiren pek çok alanda iyileşme sağlamanın mümkün olduğunu belirtti. 
     ''Türkiye'nin dünya liginde ön sıralarda yer alması hepimizin arzusu. Bu atılımı gerçekleştirmek için yapılması gerekenler belli. 
     Bize düşen vakit kaybetmeden ve geri plana düşmeden kendimizi değişen dünyanın gereklerine göre yeniden yapılandırmak'' dedi. 
     Tuncay Özilhan, bu süreçte dünyadaki iyi yönetişim uygulamlarından faydalanmak, yönetişim kavramını rehber olarak kullanmak ve sivil toplum kuruluşlarının karar süreçlerine katılımlarını sağlamanın, önümüzü açacak reformları hayata geçirmede bize yol göstereceğini kaydetti. 
     






</TEXT>
</DOC>
