<DOC>
<DOCNO> 93678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/04/son/sondun31.html </URL>
<DATE> 2002/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanlıların yüzde 22'si Türklerle ilişkileri çok kötü buluyor 
</HEADLINE>
<TEXT>

     Yunanistan genelinde yapılan bir kamuoyu araştırmasının, Yunanlıların yüzde 1.8'inin Türkiye ile Yunanistan arasındaki ilişkilerin ''çok iyi'' olduğuna inandıklarını ortaya koyduğu bildirildi. 
     Atina'da yayımlanan Ethnos gazetesinde yer alan, MRB Hellas SA araştırma şirketinin 14-26 Haziran arasında yaptığı, 18 yaşın üzerindeki 2000 kişiyi kapsayan araştırma, Yunanlıların yüzde 22.2'sinin, Yunanistan'ın Türkiye ile ilişkilerinin ''çok kötü'' 
     olduğuna inandıkları sonucunu verdi. 
     Aynı soruya, ankete katılanların yüzde 22'si ''oldukça iyi'' yanıtı verirken, yüzde 50.5'lik kesim ''pek iyi değil'' şeklinde yanıtladı. 
     Araştırma ayrıca, Yunanlıların yüzde 49.2'sinin Kıbrıs sorununun önümüzdeki 12 ay içerisinde çözülmesinin ''mümkün olmadığına'', yüzde 3.9'unun ise ''mümkün olduğuna'' inandıkları sonucunu verdi. 
     Kıbrıs Rum Kesimi'nin siyasi sorunun çözülmesiyle bağlantısız olarak AB'ye girmesinin ne kadar kesin olduğu sorusuna ise Yunanlıların yüzde 47.3'ünün ''mutlak'' gözüyle baktıklarının kaydedildiği araştırmada, aynı soruya yüzde 9.4'lük kesimin ''kesin değil'' cevabını verdiği, yüzde 23.8'in ise ''pek kesin değil'' şeklinde yanıtladığı belirtildi. 
     





</TEXT>
</DOC>
