<DOC>
<DOCNO> 74984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/ekonomi/aeko.html </URL>
<DATE> 2002/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı Holding kendi telekomunu kuracak 
</HEADLINE>
<TEXT>

Sabancı Holding Bilgi ve Telekomünikasyon Daire Başkanı Çağatay Özdoğru, en geç üç yıl sonra telekomda belli alanlarda servis hizmeti verecek şirket kuracaklarını ifade etti 
     EYLEM TÜRK 

     Türkiye’nin en büyük iki grubundan Koç Holding’in özelleştirilmesi planlanan Türk Telekom’a ilgisi devam ederken, Sabancı Holding’in stratejisinde ise telekom artık yer almıyor. 
     Sabancı Holding Bilgi ve Telekomünikasyon Daire Başkanı Çağatay Özdoğru, "Türk Telekom özelleşse biz alamayacakmışız gibi veya özelleştirme olamayacakmış gibi düşünüyoruz" dedi. 
     Özdoğru, "Türk Telekom stratejimiz içinde kesinlikle değil. Telekom büyük bir şirket. Eğer şartları uygun olursa düşüneceğiz ama bugün itibariyle Türk Telekom özelleşirse biz talibiz, almak istiyoruz’ gibi bir görüşümüz yok" diye konuştu. 
     
     2004’te hazır olacağız’ 
     Mevcut stratejilerinde Türk Telekom’u bir kenara koyduklarını söyleyen Özdoğru, bu sektörde iddialı olmak istediklerini de belirtti. Türk Telekom’la hiçbir ilişki kurmadan kendilerinin, en iddialı telekom şirketinin nasıl olacağı üzerinde çalıştıklarını belirten Özdoğru, şöyle konuştu 
     "Bu sene sonunda bunun ilk temel taşını oluşturacak şirketi kuracağız. Telekomda topyekün değil ancak bazı alanlarında faaliyet gösterecek. 2004 başında lisanslarını ve izinlerini almış her türlü hizmeti sunabilecek bir şirket olacak. İki, en geç üç yıl sonra bazı alanlarda Türk Telekom’la rekabet edebilecek bir şirket yaratabiliriz." 
     
Turk.Net yeniden yapılandırılıyor      Sabancı Grubu’nun konsantre olacağı sektörler arasında perakende ve finansın yanı sıra bilgi teknolojisi ve telekomun da olacağını anlatan Özdoğru, bu nedenle Daire Başkanı olduğu "Bilgi ve Telekomünikasyon Grubu" nun kurulduğunu söyledi. 
     Grubun kısa süre önce faaliyete başladığını ifade eden Özdoğru, "Şu anda dört kişiden oluşan çekirdek bir kadromuz var. 
     Turk.Net şirketini yeniden yapılandırma çalışmalarına başladık. 2002 için şirkete agresif hedefler verdik. Bu çalışmaları çok yakından takip ediyoruz. Kaynakların israfına bakıp bunları nasıl optimize ederiz buna bakıyoruz" dedi. 
     
     En iddialı grup olacağız’ 
     Grubun hedeflerini kısa ve orta vadeli olarak ikiye ayırdıklarını belirten Özdoğru, "Kısa vadede Turk.Net’i k rlı bir şirket haline getirmek istiyoruz. 2003’e en azından üç dört şirketi olan, yatırım yapılacak alanlara yatırımlarını yapmış olan bir grup olarak girmek istiyoruz. 2004’e ise en iddialı gruplardan birisi olarak girmeyi planlıyoruz" diye konuştu. 
     
Cepte sanal operatör olacak      Mobil telefon konusunda oyunun renginin biraz değişeceğini belirten Özdoğru, "Biz bu alanda farklı hizmetlerle öne çıkmak istiyoruz" dedi. Bu konuda Turk.Net’in geliştirdiği projeler bulunduğunu kaydeden Özdoğru, şöyle konuştu "İnternet portalı ile cep telefonu ortamını yakınlaştırmaya çalışıyoruz. Turk.Net müşterisinin, cep telefonunundan da aşağı yukarı aynı hizmeti almasını sağlamaya çalışıyoruz. Bu ilişki sağlandığında biz büyük ihtimalle mobil operatör olacağız. Sanal olsa da mobil operatörleri biz olacağız. Biz hizmet satmak istiyoruz, sadece telefon ettirme savaşına girmenin avantajlı olduğunu düşünmüyoruz." 
     
Girişimci sermaye için kapımız açık’      Türkiye’de "risk sermayesi" olarak anılan şirketlere, Sabancı Grubu’nda "girişimci sermaye" dediklerini söyleyen Özdoğru, "Bu alanda faaliyet gösterecek bir girişim sermayesi şirketi kurma kararı aldık. Kurulması yaz aylarını bulur" dedi. Henüz kurulma safhasında olan şirketin faaliyet alanıyla ilgili kriterleri belirleyeceklerini kaydeden Özdoğru, kapılarının herkese açık olacağını söyledi. 
     Özdoğru ayrıca bilişim sektörü ile ilgili olarak da, sektörün geçen yılki cirosunun bir önceki yıla göre yarı yarıya düştüğünü kaydetti. 
     



 EKONOMİ 















</TEXT>
</DOC>
