<DOC>
<DOCNO> 51355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/09/ekonomi/eko03.html </URL>
<DATE> 2001/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
TNT’den sürpriz evlilik 
</HEADLINE>
<TEXT>

Koç Holding ile Hollandalı TNT Post Group’un ortaklığı ile kurulan TNT Lojistik, Türkiye’nin en büyük dağıtım şirketlerinden birini satın alıyor 
     EYLEM TÜRK 

     Dünya lojistik sektörünün önde gelen firmalarından TNT Post Group ile Koç Holding’in ortaklığı ile kurulan TNT Lojistik, yine bu alanda faaliyet gösteren yerli bir firmayı satın alıyor. 
     20 Kasım’da kamuoyuna duyurulacak olan birleşme ile şirketin 180 olan personel sayısının 850’ye çıkacağını söyleyen TNT Lojistik Genel Müdürü Murat Menemenli, "Satın alacağımız şirketin çok kuvvetli bir dağıtım ağı var. Güçlü bir müşteri portföyü var. Bizde de bilgi ve teknoloji var. Dolayısıyla bu açıdan başarılı bir operasyon olacak. Şu anda bürokratik işlemler devam ediyor" dedi. 
     Şirketin ortağı TNT Post Group’un Londra, Frankfurt, New York ve Amsterdam borsalarına kote olması nedeniyle satın alacakları şirketin adını açıklayamayacağını belirten Menemenli, "Satın alacağımız şirket lojistik sektöründe çok başarılı bir şirket. Bu anlaşmayla Türkiye’ye yabancı sermaye gelecek. Çünkü ödeyeceğimiz paranın yarısını yabancı ortağımız verecek. Bu ortamda Türkiye’ye yabancı sermaye gelmesi çok önemli" diye konuştu. 
     Menemenli, alacakları firmanın ismini açıklamazken, sektörde bu firmanın Kargotek olduğu konuşuluyor. 
     TNT Lojistik’in faaliyetine geçtiğimiz yıl başladığını hatırlatan Menemenli, "İşe başladığımızda beş kişiydik. Şimdi 180 kişi olduk. Krize rağmen işçi çıkarmak yerine eleman alıyoruz" dedi. 
     
     PTT’nin P’sine talip 
     Menemenli, bu arada gelecekte, PTT’nin P’sine talip olmayı hedeflediklerini söyledi. Yabancı ortaklarının Hollanda Posta İdaresi’nin en önemli hissedarı olduğunu hatırlatan Menemenli, "Avrupa Birliği’nde 2007 yılında posta tekeli tamamen kalkıyor. Türkiye de bununla ilgili olarak o tarihte bazı kararlar alabilir. Biz de bu konuyla ilgili en önemli adaylardan biri olabiliriz" dedi. 
     
Liz Claiborne’u Balship taşıyacak      Bu arada geçtiğimiz günlerde Bax Global ile işbirliği anlaşması imzalayan Balnak Holding de, ortak kurdukları "Bax Global Balship" şirketiyle yeni projeler için kolları sıvadı. Tımberland ve General Electric için açılan ihalelere teklif veren şirketin yabancı ortağı Bax Global, dünyanın en büyük tekstil firmalarından Liz Claiborne’un tüm dünyadaki taşıma işini üstlendi. 
     Böylece Türkiye’den de 10 milyon dolarlık alım yapan şirketin taşımalarını da yeni kurulan Bax Global Balship şirketi üstlenecek. Şirket önümüzdeki yıl bu alımın yüzde 20 artarak 12 milyon dolara çıkacağını tahmin ediyor. 
     
DHL’den her yıl ihracat zirvesi      Uluslararası hava taşımacılığı sektöründe faaliyet gösteren DHL, Türk ihracatına, gönderilenlerin üzerine koyduğu etiketlerle verdiği desteğe bu hafta düzenlediği "İhracat Zirvesi"yle devam etti. İhracattaki çıkış yollarının tartışıldığı zirvenin ihracat politikalarına yönelik olarak, sektöre büyük katkı sağladığını söyleyen 
     DHL Türkiye Genel Müdürü Michel Akavi, bu toplantının her yıl yapılacağını kaydetti. İhracata yönelik her türlü çalışmanın yanında yer alacaklarını anlatan Akavi, ihracat için seferberlik içine girdiklerini belirtti. Kalıcı ihracat politikalarının Türkiye için hayati önem taşıdığına dikkat çeken Akavi, DHL’in ihracatla ilgili taşımalarında yüzde 18 artış olduğunu kaydetti. 
     



 EKONOMİ 


















</TEXT>
</DOC>
