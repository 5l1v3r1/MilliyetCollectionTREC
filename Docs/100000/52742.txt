<DOC>
<DOCNO> 52742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/17/spor/spo06.html </URL>
<DATE> 2001/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
2008’E UYGUN ADIM 
</HEADLINE>
<TEXT>

Türkiye ve Yunanistan, 2008 Avrupa Futbol Şampiyonası’nı ortaklaşa düzenlemek için protokol imzaladı. İki ülke güçlü rakipler karşısında zor bir mücadeleye girişti 
     TÜRKİYE ve Yunanistan futbol federasyonları 2008 Avrupa Şampiyonası için ortak adaylık başvurusunu dün İstanbul’da imzaladılar. 2. Başkan Ata Aksu ile Yunan Federasyon Başkanı Vasilis Gagatzis’in imza koydukları protokol 19 Kasım’da UEFA’ya iletilecek. Tarihi bir ana tanıklık ettiklerini ifade eden Aksu, "Bu anlaşma iki ülke halkının yakınlaşması için çok önemli" dedi. 
     GAGATZİS ise bu protokolün işlerlik kazanmasından çok memnun olduğunu söyledi. Bu ilk başvurunun ardından Türk ve Yunan yetkililerden kurulu adaylık komitesi, protokolün detayları üzerinde çalışmalarını sürdürecek. Hazırlanacak dosyalar da önümüzdeki yıl UEFA’ya teslim edilecek. Euro 2008’e ev sahipliği yapacak ülke veya ülkeler ise 2003 yılında açıklanacak. 
     
Çetin rakipler      BELÇİKA ve Hollanda tarafından düzenlenen Euro 2000 ile başlayan ortak organizasyon fikri, giderek tüm dünyada yankı buldu. 2002 Dünya Kupası’na da ilk kez iki ülke, Japonya ve Güney Kore ev sahipliği yapacak. Euro 2008 için Türkiye ile Yunanistan’ın muhtemel rakipleri de ortaklık yoluna gitti. İsviçre - Avusturya’nın yanı sıra Norveç, İsveç, Danimarka ve Finlandiya da İskandinav birliği olarak adaylığa hazırlanıyor. İskoçya da aday olacağını açıkladı. 
     



 SPOR 


























</TEXT>
</DOC>
