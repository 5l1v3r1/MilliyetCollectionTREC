<DOC>
<DOCNO> 76205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/03/son/soneko17.html </URL>
<DATE> 2002/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Kurula atamalarda yetki Bakanlar Kurulu'nda kalsın" 
</HEADLINE>
<TEXT>

     Devlet Bakanı Kemal Derviş Başbakanlığa gönderdiği yazıda, Kurullara yapılacak atamaların, ilgili bakan yerine Bakanlar Kurulu yetkisinde kalmasını istedi. 
     Edinilen bilgiye göre Devlet Bakanı Derviş, 24 Kasım 2000 tarihinde TBMM Başkanlığına intikal eden ve Cumhurbaşkanı ile Başbakan'ın yetkilerine sınırlama getiren ''Bazı Kanunlarda Değişiklik Yapılmasına Dair Kanun'' tasarısı konusundaki teknik sıkıntıları dile getirmek üzere, Başbakanlığa dün 1.5 sayfalık bir yazı gönderdi ve sıkıntılara ilişkin gerekçeler sıraladı. 
     Söz konusu tasarı mevcut durumda, ''ilgili bakanın teklifi üzerine, Başbakan'ın onayı ile atanacak görevliler'' arasında, idari ve mali özerkliğe haiz Kurulların başkan ve üyelerini de kapsıyor. 
     Yetkililer, burada ''Kurul'' ibaresinin, Din İşleri Yüksek Kurulu, Afet İşleri ve Anıtlar Yüksek Kurulu gibi kurulları kapsamak üzere konulduğunu, ancak bu özerk üst kurulları da kapsıyor gibi anlaşıldığı için, bir teknik sıkıntı bulunduğunu ifade ettiler. 
     Tasarıda, Kurul ve Kurum başkanının müşterek kararla, ilgili bakanın teklifi üzerine Başbakan onayıyla, idareci grup kapsamındakilerin de ilgili bakan tarafından atanacağı belirtiliyor. 
     Bu ibare, kurulları da kapsıyor gözüktüğü için, bu kurulların özerkliğine ters düşüyor, yani teknik bir çelişki oluyor. 
     Bu nedenle Derviş, Başbakanlığa gönderdiği 1.5 sayfalık yazıyla, bu gerekçelerin dikkate alınarak tasarıda değişiklik yapılmasını istedi. 
     Tüm bu gelişmelerin ardından, TBMM Genel Kurulu'nda görüşülmesi beklenen tasarı konusunda, verilecek önerge değişikliğiyle bu hususun düzeltilmesi bekleniyor. 
     






</TEXT>
</DOC>
