<DOC>
<DOCNO> 97826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/ekonomi/eko07.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Tansaş yenileniyor 
</HEADLINE>
<TEXT>

Yeni stratejiler doğrultusunda yenilediği mağazalarla cirosunu artıran Tansaş, yabancı ortaklığa sıcak bakıyor 
     Tansaş’ın yeni stratejileri doğrultusunda geliştirdiği mağazacılık konseptinin İstanbul’daki ilk örneği olan Kartal mağazası dün açıldı. Tansaş Genel Müdürü Servet Topaloğlu, Tansaş’ın 2002 - 2005 yıllarını kapsayan yeniden yapılanma stratejisi kapsamında şu ana kadar 20 mağazayı yenilediklerini belirterek, yıl sonunda bu sayıyı 40’a çıkartacaklarını söyledi. 
     
     Gıdada iddialıyız’ 
     Topaloğlu, yenilenen mağazaların Tansaş’ın cirosunu yüzde 30 artıracağını, 40’a yakın mağazanın yenileme maliyetinin ise 4 milyon dolar olduğunu ifade etti. 
     2002’nin yeniden yapılanma yılı olduğuna değinen Topaloğlu, şöyle konuştu "Tansaş’ın 2005’e kadar olan stratejisinin en önemli faktörü müşteri beklentilerine uygun mağazacılık ve gıdada koşulsuz müşteri memnuniyeti. Gıdada iddialıyız. Ayrıca, özel markalı ürünlerin sayısını 30’dan 100’e çıkartacağız. Gıda dışı ürünlerin ise az ve öz olması taraftarıyız." Topaloğlu, Tansaş’ın hedeflediği yeni konsepte göre, hipermarket, sanal market ve küçük mağaza modellerini terkederek, mağazaların mini, midi, maksi ve exclusive olmak üzere 4 formatta olacağını kaydetti. 
     Topaloğlu, "Yabancılarla birleşme hedefimiz var. Ama önce ev ödevlerimizi yapmalıyız. Şu anda Tansaş’la görüşme isteği var, ama biz planlarımızı tamamladıktan sonra olsun istiyoruz" dedi. 
     



 EKONOMİ 





















</TEXT>
</DOC>
