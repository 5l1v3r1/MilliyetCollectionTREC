<DOC>
<DOCNO> 67517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/14/ekonomi/eko06.html </URL>
<DATE> 2002/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya’daki Türklere Escort PC 
</HEADLINE>
<TEXT>

Escort Computer, Almanya’daki Türk şirketi Ses AG ile 18 bin adet bilgisayar ihracatı için anlaşma yaptı. Bilgisayarlar, Ses AG’nin Türklere yönelik kampanyasında satılacak 
     AYFER YILDIZ Köln 

     Escort Computer, Almanya’nın en büyük Türk telekomünikasyon şirketi olan Ses Media Communications AG ile yaklaşık 14 milyon dolarlık ihracat anlaşması imzaladı. Almanya’ya ihraç edilecek 18 bin adet bilgisayar, Ses AG tarafından düzenlenen Almanya’da Bilgisayarsız Ev Kalmayacak’ kampanyasında satılacak. Escort Computer Yönetim Kurulu Başkanı İbrahim Özer, Köln’de gerçekleştirilen imza töreninde yaptığı konuşmada, anlaşmanın ihracat planlarının bir parçası olduğunu söyledi. 
     Özer, daha önce de bir Ortadoğu ülkesiyle 12 bin adet bilgisayar satışını öngören bir ihracat anlaşması yaptıklarını, geçen hafta da Gana’ya 1 milyon dolarlık bir ihracat teklifi verdiklerini söyledi. 
     Almanya’da 400 bin Türk hanesi üzerinde yaptıkları araştırmaya göre, 50 bin Türk hanesinde bilgisayar, 42 bin Türk hanesinde de internet bağlantısı bulunduğunu ifade eden Ses Media Communications AG Genel Müdürü Tamer Delibaş da, kampanyanın maliyetinin 50 milyon mark olduğunu söyledi. 
     
     Herkes Türk müşteri peşinde 
     1997 yılında kurulan Ses Grubu, Almanya’daki Türklere yönelik iletişim hizmetleri de veriyor. Şirket bu konuda 1998’de Alman telekom şirketi o.tel.o ile anlaştı. Ancak şirket 1999’dan sonra Türklere yönelik avantajlı pazarlama yöntemlerini bırakması sonucu Türkler aboneliklerini iptal edince o.tel.o 2000’de iflas etti. Ses AG daha sonra Deutsche Telekom ile anlaştı ve şirket Türk pazarının yüzde 69’una sahip oldu. İstatistiklere göre bir Alman ayda ortalama 40 marklık görüşme yaparken, bir Türk 147 marklık görüşme yapıyor. 
     



 EKONOMİ 




















</TEXT>
</DOC>
