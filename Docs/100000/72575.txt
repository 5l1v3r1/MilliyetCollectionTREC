<DOC>
<DOCNO> 72575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/son/sonspo08.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Adana Sağırsporlu futbolcular "mecburen" voleybolcu oldu 
</HEADLINE>
<TEXT>

     Adana Sağırspor Kulübü'nün futbolcuları, Sağırlar Futbol Ligi'nin bu sezon iptal edilmesi üzerine, spor yaşamlarını voleybolcu olarak sürdürüyorlar. 
     İşitme Engelliler Federasyonu Adana İl Temsilcisi Halit Yürük, geçen yıllarda futbolda grup birinciliği ve Türkiye üçüncülükleri bulunan Sağırspor'un, voleybola da yabancılık çekmediğini ifade ederek, ''Sağırspor, futboldaki başarısını voleybolda da gösterecek'' dedi. 
     Yürük, İşitme Engelliler Federasyonu'nun ekonomik nedenle 2002 faaliyet programında yer alan futbol ligini iptal etmek zorunda kaldığını hatırlatarak, şunları söyledi 
     ''Adana Sağırspor, genelde futbola ağırlık veren bir kulübümüz. 
     Federasyon, bu sezon ekonomik nedenlerle futbol ligini iptal etti. 
     Sanıyorum 2003 sezonunda, futbol maçları bir merkezde yeniden yapılacak. Böylece tasarruf sağlanacak. Bu olumsuzluktan etkilenmemek için futbolcuların tamamı şimdi voleybola dönerek kısa bir hazırlıktan sonra Mersin'de grup şampiyonu oldular. Sağırspor'un, 16-17 Mart tarihleri arasında Isparta'da yapılacak olan yarı final maçlarında da dereceye girerek finallere gideceğini umuyorum.'' Yürük, Adana Sağırspor'un yüzme, masa tenisi, güreş ve atletizm dallarında da faaliyet göstermesi için gerekli desteği sağlayacaklarını sözlerine ekledi. 
     






</TEXT>
</DOC>
