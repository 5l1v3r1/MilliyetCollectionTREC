<DOC>
<DOCNO> 50694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/05/son/sondun05.html </URL>
<DATE> 2001/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumsfeld "Harekatın tamamlanması yıllar almayacak" 
</HEADLINE>
<TEXT>

     ABD Savunma Bakanı Donald Rumsfeld, Afganistan'daki askeri harekatın her geçen gün daha etkili olduğunu belirterek, ''harekatın tamamlanmasının yıllar almayacağını'' söyledi. 
     Bölge ülkelerini gezisi kapsamında Hindistan'da bulunan Rumsfeld, Savunma Bakanı George Fernandes ile görüşmesinden sonra düzenlenen ortak basın toplantısında, ''Meşru savunmaya yönelik askeri operasyon yapıyoruz'' dedi. 
     Rumsfeld, teröristlerin vurabileceği her muhtemel hedefi savunmak imkansız olduğu için, ''en iyisinin savaşı onlara götürmek olduğunu'' söyledi. 
     Bombardımanın etkinliğinin her geçen gün arttığını kaydeden Rumsfeld, ''Afganistan'daki operasyonun yıllar alacağını düşünüyor muyum Hayır. Mümkün olan en kısa sürede bitecek'' dedi. 
     Rumsfeld ve Fernandes'in görüşmede, artan askeri işbirliği, Afganistan'ın geleceği ve Hindistan'ın nükleer santral ve silahlar için gerekli teknolojiye getirilen kısıtlamaların kaldırılması teklifinin ele alındığı bildirildi. 
     Donald Rumsfeld, Fernandes ile genel olerek terörizm konusunu ele aldıklarını söyledi, ancak Keşmir'in tartışma konusu olup olmadığından söz etmedi.ABD Savunma Bakanı gezisi çerçevesinde daha önce Rusya, Özbekistan, Tacikistan ve Pakistan'da temaslarda bulunmuştu. 
     






</TEXT>
</DOC>
