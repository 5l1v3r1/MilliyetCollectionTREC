<DOC>
<DOCNO> 94345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/spor/spo01.html </URL>
<DATE> 2002/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgili çıtayı yükseltti 
</HEADLINE>
<TEXT>

Beşiktaş Başkanı, yeni hedeflerini UEFA Kupası’nda en azından yarı final oynamak olarak belirledi. Kamp sonrasında takıma yeni takviyelerin yapılması da kesinleşti 
     ORHAN YILDIRIM 

     Rotayı belirledi 
     BEŞİKTAŞ Başkanı Serdar Bilgili, yeni sezon öncesinde Siyah - Beyazlı takımın hedef çıtasını yükseltti. Bilgili, yeni transferlerle birlikte kadronun çok güçlendiğini dile getirip, "Yepyeni bir başlangıç içindeyiz. Yeni kadro, yeni bir teknik heyet ve yeni hedefler. Şampiyonluğun en güçlü adayı olmamızın yanı sıra Avrupa içinde planlarımız var. UEFA Kupası’nda, bu sezon, en azından bir yarı final oynayacağımızı düşünüyorum" dedi. 
     
     Transfer sözü 
     YÖNETİM olarak gereken özveriyi gösterdiklerini dile getiren Bilgili, kamp sonrasında Lucescu’nun istediği bölgelere takviye yapacaklarını da müjdeledi. Beşiktaş Başkanı, "Transferde acele edip, hata yapmak istemiyoruz. Avrupa’daki kulüpler, kadrolarını 15 Temmuz’da sayısal olarak düşürecekler. Biz de temas içinde olduğumuz kulüp ve oyuncularla anlaşacağız. Transferi bitirmedik, sadece beklemeye çekildik" diye konuştu. 
     
     Nouma için atak 
     AYLARDIR, Beşiktaş’ın transfer gündeminde yer alan Pascal Nouma için de, yeni bir teklif hazırlandı. Başkan Serdar Bilgili, Fransız golcüye garanti para ödemelerinin mümkün olmadığını açıkladı. Bilgili, "Pascal Nouma’nın özel bir durumu var. Daha önceki hatalarına fırsat veremeyiz. Bu yüzden kendisine, maç başına para teklif edeceğiz. Bu konu biraz uzadı. Yapacağımız teklif son olacak" yorumunu yaptı. 
     
Yönetimde karar günü      BEŞİKTAŞ’IN, İspanya sevdası yeniden alevlendi . Real Madrid’in iki başarılı ismi Conceiçao ve Savio için yeşil ışık yakması üzerine, yönetim yeniden düğmeye bastı. Siyah - Beyazlılar’ın, bugünkü yönetim kurulu toplantısında, iki futbolcu için son kararı vereceği bildirildi. 
     EĞER yönetimden "Görüşelim" kararı çıkarsa, Asbaşkan Yıldırım Demirören’in transfer temaslarını yürüteceği açıklandı. Hatırlanacağı gibi Conceiçao ve Savio, daha önce yapılan ilk görüşmelerde, Beşiktaş’ın teklifine olumlu yanıt vermişti. Ancak, Real Madrid son anda pürüz çıkarmıştı. 
     
Beşiktaş taşınıyor      BEŞİKTAŞ, kamp yerini bugün Charmey’e bir saat mesafedeki Bex’e taşıyor. Siyah - Beyazlılar, 14 Temmuz’a kadar çalışmalarına burada devam edecek. Çarşamba günü Delle’de 2. Lig takımlarından Souchaux ile, cumartesi günü ise İsviçre’nin Freiburg kentinde Luzern takımıyla hazırlık maçı yapılacak. 
     
     Beşiktaş günlüğü 
     Yeniler idmanda 
     BEŞİKTAŞ’IN denemek üzere kampa getirdiği iki Brezilyalı futbolcu Allan Maksimento ile Juninho Sezar dün takımla birlikte ilk çalışmalarını yaptılar. Teknik Direktör Lucescu, iki futbolcuya biraz süre vereceğini dile getirip, "Tek bir antrenmanla kapasiteleri çözmemiz mümkün değil" dedi. 
     
     Şanssız Kaan 
     AUXERRE ile oynanan hazırlık maçında sol ayak parmağından sakatlanan Kaan Dobra’nın 10 gün takımdan ayrı kalacağı açıklandı. Kulüp doktoru Ayhan Optur, yapılan muayeneler sonrasında, yıldız futbolcunun parmağındaki sakatlığın ileriye dönük sorunlar yaratabileceğini bildirdi. Bu gelişme üzerine Kaan Dobra’nın 10 gün ayrı çalışmasına karar verildi. 
     
     Luce izin vermedi 
     TEKNİK Direktör Lucescu, futbolcularının izin talebini geri çevirdi. Rumen teknik adam, tempo düşürmelerinin imkansız olduğunu dile getirip, oyuncularına "Biraz sabredin" dedi. Öte yandan Almanya’nın Wolfsburg takımının altyapısından gelen Mehmet Eser, kulübünün bonservisini bedava bırakmaması üzerine dün kamptan ayrılmak zorunda kaldı. 
     
     



 SPOR 






















</TEXT>
</DOC>
