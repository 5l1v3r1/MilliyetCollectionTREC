<DOC>
<DOCNO> 53608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/22/son/sonspo12.html </URL>
<DATE> 2001/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Profesyonel sporcu oruç tutabilir mi 
</HEADLINE>
<TEXT>

     Profesyonel sporcuların oruç tutmalarının sakıncalı olduğu açıklandı. 
     Beşiktaş Teknik Direktörü Christoph Daum'un oyuncularından oruç tutmamalarını istemesiyle gündeme gelen ''Profesyonel sporcular oruç tutabilir mi '' sorusuna İstanbul Üniversitesi İstanbul Tıp Fakültesi Spor Hekimliği Ana Bilim Dalı Başkanı Prof.Dr. Abidin Kayserilioğlu, açıklık getirdi. Kayserilioğlu, ''Bana göre profesyonel spor yapan kişiler oruç tutmamalı, sakıncalı'' dedi. 
     Kayserilioğlu, orucun sporcuların performansını etkileyeceğini belirterek, ''Oruç tutan sporcuda su, iyon ve enerji verici madde noksanlığı olacaktır, bu yanlıştır'' diye konuştu. 
     
     Metabolizma bozulur 
     Oruç tutan bir sporcunun akşam çok fazla yemek yiyeceğini, gündüz yerine gece antrenman yapmayı tercih edeceğini kaydeden Abidin Kayserioğlu, şöyle konuştu 
     ''Böyle olunca da vücudun gece, gündüz durumuna göre farklı olan metobolizmaları bozuluyor. Gece sahura kalkmak da profesyenel sporcular için zararlıdır, uyku bozuluyor, mide dinlenemiyor.'' 
     
     'Baygınlıklar olabilir' 
     Prof.Dr. Abidin Kayserilioğlu, vücudun iyon ve sıvı ihtiyacının karşılanamaması durumunda, profesyonel sporcularda aktivite halinde baygınlıkların dahi yaşanabileceğini söyledi. 
     Antrenmanda vücudun terleyeceğini ve ısısının 36.5 dereceden yukarılara çıkacağını anlatan Kayserilioğlu, ''Bu ısının düşmesi için terleme gereklidir. Kaybedilen su yerine konamadığında kusma, yorgunluk ve daha kötü şeyler olabilir'' dedi. 
     Kayserilioğlu, doğabilecek bütün sağlık sorunlarının yanı sıra sporcunun veriminin düşeceğini, futbol veya harhangi bir profesyonel spor teknik adamının da bunu her zaman göz önünde bulunduracağını hatırlattı. 
     Profesyonel sporcuların da insan olduğunu ve inanca saygı gösterilmesi gerektiğini dile getiren Prof.Dr. Kayserilioğlu, ''Profesyonel sporcular, faal olmadıkları dönemlerde oruçlarını kaza yapabilir'' şeklinde konuştu. 
     Sağlıklı yaşam için spor yapan kişileri de uyaran Abidin Kayserilioğlu, oruçlu oldukları dönemlerde insanların kendilerini fazla zorlamamalarını, ifatardan hemen sonra da idman yapmamaları gerektiğini ifade etti. 
     
     'Verim düşer...' 
     Basketbol Milli Takımı Doktoru Prof.Dr Burhan Uslu, oruç tutan bir sporcunun vücut direncini kıracağını ve veriminin düşeceğini söyledi. 
     Oruç tutma zamanında besin alınamadığını kaydeden Uslu, ''Sporcular belirli aralıklarla besin almalıdır. Antrenman sırasında enerji kaybı olur, bu yerine konulmadığında vücut direnci düşer ve grip gibi hastalıklara daha kolay yakalanabilirsiniz'' diye konuştu. 
     Burhan Uslu, Galatasaray'da kulüp doktorluğu yaptığı dönemde futbolcuların maç günlerinde oruç tutmadığını, bu nedenle de fazla sıkıntı yaşamadıklarını sözlerine ekledi. 
     






</TEXT>
</DOC>
