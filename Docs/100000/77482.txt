<DOC>
<DOCNO> 77482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/10/spor/spo04.html </URL>
<DATE> 2002/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İstifaya ret 
</HEADLINE>
<TEXT>

Teknik Direktör Briegel’in ayrılma isteğini Başkan Özkan Sümer, "Hata sadece sizde değil" diyerek kabul etmedi. Alman hoca sezon sonuna kadar görevde 
     Bedel ödemeye hazırım’ 
     ÜST üste gelen kötü sonuçlarla küme düşme korkusu yaşayan Trabzonspor’da, Teknik Direktör Briegel’in istifa teklifi, kabul edilmedi. Başkan Sümer ile yapılan toplantıda başarısız sonuçlardan tedirginlik duyduğunu dile getiren Alman hocanın, "Bir teknik adamın en önemli güvencesi saha sonuçlarıdır. Eğer benden memnun değilseniz, kendi adıma bedel ödemeye hazırım. İstifa edebilirim" dedi. 
     
     Herkes hata yaptı’ 
     BAŞKAN Sümer ise kötü sonuçlarda bir çok etkenin olduğunu Briegel’e hatırlatarak, "Yönetimin hatalarının yanında, hakemlerin tutumu, sizin yanlışlarınız ve futbolcularımızın olumsuzlukları oldu. Tüm bunlar birleşince başarısız bir tablo ortaya çıktı. Tüm sorumluluğu size yüklemeye hakkımız yok. Bu nedenle istifa isteğinizi kabul etmiyoruz" cevabını verdi. 
     
     Sümer ağır konuştu 
     TRABZONSPOR Başkanı Özkan Sümer, iç ve dış düşmanlarının kendilerini imha etme planını uyguladıklarını iddia etti. Sümer, hakem hatalarıyla kaybettikleri puanların tesadüf olmadığını belirterek, "İmha planı etap etap ilerliyor. Bu konuda son oyun da Antalyaspor maçında sahnelendi. Ne yazık ki kurulan tuzağa bir kısım oyuncumuz da düştü. Antalya’da yaşananlar bir maçlık plan değil" dedi. 
     
     Hami’nin kartı sorun oldu 
     ANTALYASPOR maçında sarı kart görmesine rağmen, ismi hakem raporunda yer almayan Hami için yönetim ne yapacağını şaşırdı. Profesyonel İşler Sorumlusu Caner Çuvalcıoğlu raporda yer almayan bu kartın ileride sorun yaratabileceğini söyleyince, yönetim Futbol Federasyonu’na, "Hami sarı kart görmüştür" şeklinde bir yazı yazmaya karar verdi. Beş sakat oyuncunun yanında, dört futbolcunun da cezalı duruma düşmesi teknik heyeti zor durumda bıraktı. 
     
     ÖZÜR 
     CEMAL ERSEN 

     GAZETEMİZİN dünkü nüshasında yer alan "Trabzon ipten döndü" başlıklı haberde futbol müsabaka talimatının yanlış yorumlanmasından doğan bir hata yapılmıştır. BordoMavili ekipte beşinci futbolcunun atılması halinde hükmen yenik sayılması, talimata göre küme düşürülme gerekçesi sayılmamaktadır. Bu yanlış yorumlamayı düzeltir, okuyucularımızdan özür dileriz. 
     
     



 SPOR 
























</TEXT>
</DOC>
