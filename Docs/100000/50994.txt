<DOC>
<DOCNO> 50994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/07/guncel/gun02.html </URL>
<DATE> 2001/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar adalete takıldı 
</HEADLINE>
<TEXT>

Haberleşme hürriyetini ihlal eden ve haksız rekabete yol açan Uzan Grubu ve yayın kuruluşları hakkında çok sayıda suç duyurusunda bulunuldu. Yargılama süreci yakında başlayacak... 
     İSTANBUL Milliyet 

     Özel telefon görüşmelerini yasalara aykırı şekilde dinleten ve yayın organlarında şantaj amaçlı kullanarak suç işleyen Uzan Grubu’nun yürüttüğü iftira ve karalama kampanyalarına karşı trilyonluk tazminat davaları açan Doğan Grubu, yasadışı telefon dinleyenlerin cezalandırılması amacıyla da hukuk mücadelesi başlattı. Doğan Grubu avukatları, haberleşme hürriyetini ihlal eden Uzan Grubu ve sahibi oldukları yayın kuruluşları hakkında çok sayıda suç duyurusunda bulundu. Ayrıca asılsız ve yanıltıcı haberlerle Türk Ticaret Kanunu’na TTK aykırı davranan sanıkların cezalandırılması için 10 ayrı şahsi ceza davası açtı. 
     Açılan haksız rekabet’ davalarında, bir yıla kadar hapisleri istenen sanıkların gerçekdışı yayınlarla kişilik haklarını karaladığı, ticari itibarı sarsarak kendilerine çıkar sağladıkları vurgulandı. Ve "İftira dolu yayınların Türk Ticaret Kanunu’na aykırı davranarak haksız rekabet oluşturduğu açıktır" denildi. Uzanlar’ın ve sorumlu yayıncılarının TTK’nın 64 1, 57 1 ve 2 maddeleri ve Türk Ceza Kanunu’nun TCK 80. maddesi gereğince bir yıla kadar hapisle cezalandırılmaları istendi. 
     Küçükçekmece Asliye Ceza Mahkemeleri’nde açılan haksız rekabet’ davalarında sanık olan Cem Cengiz Uzan ve Hakan Uzan başta olmak üzere sahibi oldukları Star Gazetesi, Star TV, Kanal 6, Kral ve Teleon televizyonları ile Radyo Ritmo Latino, Joy FM, Lokum FM adlı radyoların sorumlu yöneticilerinin yargılanmalarına önümüzdeki günlerde başlanacak. 
     
     Yasadışı dinleme 
     Bu arada avukatların başvurusu üzerine, yasadışı kaydedilen görüşmeleri yayınlayarak "Haberleşme Hürriyetinin İhlali" suçunu işleyenler hakkındaki soruşturmalar ise sürüyor. Uzan Grubu ve sorumlu yayıncıların soruşturma sonucunda açılacak davalarda, TCK’nın 159 2 maddesi gereğince 3 yıla kadar hapisle cezalandırılmaları isteniyor. Avukatlar, suç duyurusunda, kişilik haklarının ihlal edildiğini vurgulayarak, sanıkların konuşmalarda geçen hususları, montaj ve yorumlarla çarptırarak kamuoyuna sanki kanunsuz bir iş yapılıyormuş havası verdiklerini kaydetti. 
     



 GÜNCEL 
























</TEXT>
</DOC>
