<DOC>
<DOCNO> 84825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/19/ekonomi/eko07.html </URL>
<DATE> 2002/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Endekste ilk destek 10,300’lerde 
</HEADLINE>
<TEXT>

Kısa vadeli göstergelerin aşırı satımlara ulaşması desteklerde tutunmayı sağlayabilir 
     Zeynep Candan AKTAŞ 

     Nisanda 12,676’ya yapılan atağın ardından yaklaşık bir aydır 11,000’lerin üstünde yaşanan sıkışma haftanın son günü desteklerin aşağı kırılması ile sonuçlandı. İki ay önce test edilen 10,454 puanı görerek bir miktar toparlanan endekste kısa vadeli göstergeler aşırı satım bölgelerine ulaştı. Uzun vadeli göstergelerde de satış baskısının izlenmesi destek arayışlarının devam edebileceğini düşündürüyor. Ancak kısa vadelilerin aşırı satımlara ulaşmasıyla 10,300’ün üstünde tutunma çabaları izlenebilir. 
     
     Düzeltme devam ediyor 
     Son durumda endeksin uzun vadeli düzeltmesi halen devam ediyor. Burada bir değişiklik yok. 15,000 seviyeleri yukarı yönde kırılmadıkça düzeltmenin devam edeceği varsayımı halen geçerli. Ancak endeksin içinde olduğu simetrik görünüm konusunda zaman açısından bir problem ortaya çıkacak gibi görünüyor. Çünkü 2000 Eylül’ünde 10,300’lerde oluşan dibin oluşum süresi yaklaşık beş ay. 
     Ocak ayından beri yaklaşık dörtbuçuk aydır devam eden düzeltmede bu hafta yaşanan aşağı kayma ile hedeften biraz uzaklaşıldığını söyleyebiliriz. Yine de halen 10,300 seviyesi çok önemli bir destek görünümünde. Bu nedenle 10,300’ün üstünde kalınıp kalınmayacağı izlenmeli. 
     Diğer taraftan, yılbaşından bu yana ekonomide yakalanan iyileşme eğilimi, enflasyonda düşüş eğilimi ve buna bağlı olarak faizlerdeki düşüş piyasalarda bir rahatlama sağlamıştı. Ancak yaklaşık 15 gündür siyasette oluşan gerginlik havası birden bütün bu gelişmelerin bir kenara atılmasına ve yeniden piyasalarda karamsar bir hava oluşmasına neden oldu. Faizlerde yeniden yükselme ile birlikte dövizde bir yükseliş yaşandı. 
     
     Dirençler 11,200 - 11,500’de 
     Bütün bunlara rağmen endeksin 10,000’lerin altında bulunduğu dönemler Krize giren ekonominin üstüne eklenen bir dünya savaşı olasılığı piyasaların 7,000’leri test etmesine neden olmuştu ile bugünkü durum karşılaştırıldığında oldukça ciddi gelişmeler mevcut. Gelinen noktada bütün bu gelişmelerin bir tarafa atılması bir ülke ekonomisi için çok da anlamlı değil. 
     Önümüzdeki hafta için endeksin destekleri 10,300 ve 10,000’de iken dirençler 11,200 ve 11,500 seviyelerinde bulunuyor. 
     Bol kazançlı haftalar dileğiyle. 
     



 EKONOMİ 
















</TEXT>
</DOC>
