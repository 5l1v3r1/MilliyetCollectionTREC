<DOC>
<DOCNO> 65382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/01/son/sondun15.html </URL>
<DATE> 2002/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika ahlaklı politikacı arıyor 
</HEADLINE>
<TEXT>

     Belçika'nın Flaman Liberal Partisi'nin VLD , senatör Jean-Marie Dedecker'in parti üyeliğini, ''yetkiyi suiistimal'' gerekçesiyle 3 ay askıya almasından sonra, parlamenterlere yönelik bir ''kontrol ve ceza mekanizması'' oluşturulması gündeme getirildi. 
     Dedecker, geçen ay başında, Adalet Bakanlığı'ndan özel izin alarak ''dünyanın bir numaralı canisi'' olarak nitelendirilen, çok sayıda çocuğu kaçırmak, pazarlamak, tecavüz etmek ve öldürmek suçlarıyla tutuklu bulunan Marc Dutroux'yu hücresinde ziyaret etmişti. Senatör, ''şoförü'' olarak tanıttığı bir gazeteciyi de hücreye sokmuş ve Dutroux ile röportaj yapılmasını sağlamıştı. 
     Parti üyeliği, bugünden itibaren 3 ay süreyle askıya alınan Dedecker, Belçika Milli Judo Takımı'nın eski antrenörü olarak tanınıyor ve bir ''oy kaynağı'' görülüyor. 
     Belçika'da, ''siyasi ahlak'' tartışmalarını yeniden başlatan bu olayı değerlendiren sosyologlar, kamuoyunun artık partilere değil bireylere oy verdiğini, bu nedenle politikacıların ''bireysel reklam arayışında'' olduklarını ve bu amaçla ''basını kullandıklarını'', ''medyanın da bu durumu suiistimal ettiğini'' belirtiyorlar. 
     Siyasi parti temsilcileri, ''bugün gelinen noktanın üzücü olduğunu'' ifade ederken, ''özeleştiri'' yapıyor ve ''partilerin, oy uğruna, siyasi eğitim görmemiş insanları aday göstermek hatasını işlediğini'' söylüyorlar. 
     ''Eğitimli, yetenekli ve ahlaklı politikacı'' ihtiyacı içinde olduklarını belirten siyasi partiler, disiplin arayışını derinleştirmekte kararlı olduklarını ifade ediyorlar. 
     Siyasi partiler, ortak bir büro oluşturarak, milletvekili ve senatörlerden kaynaklanacak sorunları çözecek temel ilkeleri tekrar belirlemeyi kararlaştırdılar. 
     Muhalefetteki Hıristiyan Demokrat Parti PSC de Parlamento'ya bir yasa tasarısı sunarak, yetkilerini suiistimal ettiği belirlenen parlamenterlerin maaşlarının bir yıl süreyle yüzde 50 kısıtlanmasını önerdi. 
     Yeşiller grubu da ''siyasetin reklam aracı olarak kullanılmaması'' için yasal öneriler getireceğini bildirdi. 
     






</TEXT>
</DOC>
