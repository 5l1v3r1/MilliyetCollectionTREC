<DOC>
<DOCNO> 78046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/12/son/sontur02.html </URL>
<DATE> 2002/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan "Ecevit meclisten ve milletten özür dilemelidir" 
</HEADLINE>
<TEXT>

     AK Parti Genel Başkanı Recep Tayyip Erdoğan, Başbakan Bülent Ecevit'in, Milli Eğitim Bakanı Metin Bostancıoğlu hakkında TBMM'de soruşturma komisyonu kurulmasına ilişkin sözleriyle ilgili olarak, ''Başbakan Ecevit, tüm milletvekillerinden, hatta milletten özür dilemelidir'' dedi. 
     Erdoğan, partisinin il ve merkez ilçe teşkilatı binasının açılışını yapmak üzere Şanlıurfa'ya geldi. Havaalanında çok sayıda partili tarafından karşılanan Erdoğan, gazetecilerin, Başbakan Ecevit'in, Milli Eğitim Bakanı Bostancıoğlu hakkında Meclis'te soruşturma komisyonu kurulması kararı alınmasının ardından ''Bu soruşturmanın hedefi laik Cumhuriyet'tir'' sözlerini hatırlatması üzerine, şunları söyledi 
     ''Başbakan Ecevit'in açıklamasını demokrasi açısından çok sakıncalı buldum. Bu açıklamayı kınıyorum. Başbakan Ecevit, Meclis çatısı altındaki değişik siyasi partilere mensup 230 milletvekilinin ortaya koyduğu iradeye karşı maalesef saygın olmayan bir ifade kullanmıştır. Çünkü, 230 milletvekili burada hiçbir zaman laik Cumhuriyet'e karşı değil, Milli Eğitim Bakanlığı içindeki ortaya konulan delilleri, belgeleri görerek burada soruşturmanın yapılmasının gereğine inandıkları için önergeye kabul oyu vermişlerdir.'' Başbakan'ın parlamento üyelerine karşı saygısız davrandığını savunan Erdoğan, şöyle devam etti 
     ''Başbakan Ecevit, tüm milletvekillerinden hatta milletten özür dilenmelidir. Herhangi bir memur görevinde yanlışlık yaptığı zaman veya hakkında soruşturma açıldığında soruşturmanın selameti açısından açığa alınıyorsa, burada da bakan hakkında böyle bir soruşturma önergesi kabul edildiğine göre, bakan istifa etmelidir. Eğer bakan istifa etmiyorsa, Başbakan, bakanını istifaya çağırmalı ya da görevden almalıdır. Eğer Milli Eğitim Bakanı istifa etmez veya görevden alınmazsa bu hükümet her zaman şaibe altında kalacaktır. Millet şu andaki yürütmeye şüpheyle bakacaktır.'' 
     





</TEXT>
</DOC>
