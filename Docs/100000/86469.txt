<DOC>
<DOCNO> 86469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/spor/aspo.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
"Final olacak" 
</HEADLINE>
<TEXT>

Brezilya Teknik Direktörü Scolari, Türkiye ile oynayacakları ilk maçın gruptaki sıralamayı belirleyeceğini söyledi "Galip gelen turun kapısını aralar" dedi 
     MEHMET DEMİRCAN 

     Milliyet’e konuştu 
     DÜNYA Kupası finallerindeki rakibimiz Brezilya Milli Takımı, Güney Kore’de ilk kez kapılarını Milliyet’e açtı. 3 Haziran’daki karşılaşma öncesi adeta A Milli Takımımız’ı ezberleyen Teknik Direktör Felippe Scolari, şampiyona önceki mükemmel bir form yakaladıklarını söyledi, "Ancak Türkiye’nin de gücünü biliyoruz. Bana göre maçı kazanan takım ikinci turun kapısını aralar" diye konuştu. 
     
     Hepsi birer yıldız’ 
     TÜRKİYE’NİN çok kaliteli yıldızlara sahip olduğunu belirten Scolari, "Takımınızı incelerken herkes ilgimi çekti. Bütün futbolcular iyi bir görüntü çiziyor" dedi. Brezilya Milli Takımı’nın hocası, Türkiye’nin son yıllarda büyük bir gelişme kaydettiğini vurguladı, "Bu yüzden çok dikkatli olmalıyız. Her rakibi ciddiye alıyoruz. İlk turda kötü bir sürpriz yaşamak istemiyoruz" ifadelerini kullandı. 
     
     Sakatımız kalmadı’ 
     SIKINTILI günleri geride bıraktıklarını da sözlerine ekleyen Scolari, "Hiç sakat futbolcum yok. Kamp umduğumdan iyi geçiyor. Takımın morali de çok iyi. Bunlar bir araya geldiğinde başarı da gelmek zorunda" diye konuştu. Favori olmalarının stres yaratabileceğini ancak bunu aşabileceklerini söyleyen tecrübeli çalıştırıcı, "Dünyanın en iyisi ekibimiz. Futbolcularımın hepsine kefilim" dedi. 
     
Sambacılar rahat      BREZİLYA Milli Takımı’nın yıldız oyuncuları ilk turu rahatlıkla geçeceklerini iddia ettiler. Türkiye maçı öncesi görüşlerini açıklayan Lucio, "Türk futbolcuların hepsini tanıyorum. Özellikle Hakan’ı çok beğeniyorum. Bu maçla ilgili eski takım arkadaşım Yıldıray’la iddiaya bile girdik" derken, Roberto Carlos, "Türkiye’ye karşı kesinlikle kaybetmemeliyiz" diye konuştu. 
     HAKAN Şükür hakkında yorum yapmaktan kaçınan Ronaldo, sadece Dünya Kupası’nı düşündüğünü belirtirken, bir diğer yıldız Rivaldo, "Kendimizi ispat etmek zorundayız. İlk hazırlık dönemi rahat geçti ama şimdi her şey yolunda" ifadelerini kullandı. Cafu da "Takım içinde her şeyin yüzde 100 olduğunu söyleyemem. Rakiplerimiz kadar biz de endişeliyiz" açıklamasını yaptı. 
     



 SPOR 


























</TEXT>
</DOC>
