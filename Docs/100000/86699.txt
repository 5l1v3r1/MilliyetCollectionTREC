<DOC>
<DOCNO> 86699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/yazar/cem.html </URL>
<DATE> 2002/05/29/ </DATE>
<TIME>  </TIME>
<AUTHOR> İpek CEM  </AUTHOR>
<HEADLINE>
Siyasi öfke değil, siyasi duyarlılık 
</HEADLINE>
<TEXT>

     Siyasi olaylara yaklaşımımızdaki öfkeli hırçınlıktan kurtulabilsek, konuları daha sağlıklı biçimde çözümleyebileceğiz. 
     Toplum olarak terapiye ihtiyacımız olabilir. Herkes hırçın, öfkeli, kızgın. Taksi şoföründen siyasetçiye, bakkaldan ev kadınına hepimiz tepkiliyiz. Ekonomik anlamda da zor bir dönemden geçtiğimiz hatırlanırsa, bu belki anlayışla karşılanabilir. Ancak sorunları ve çözümleri belli kamplara aidiyet çerçevesinde ele almaktan vazgeçemezsek, toplum olarak da ilerlememiz gecikiyor. 
     
     Kamplaşan düşünceler 
     Bugünlerde gündem maddeleri arasında 1 hükümetin geleceği, 2 ekonominin akıbeti, 3 AB ilişkileri, 4 siyasi oluşumlar, 5 uluslararası gelişmeler gibi konular ön planda. Aslında bu konulardan hiçbirini birbirinden bağımsız olarak düşünmek olası değil. Çünkü bir alanda yapılan seçimler diğer alanlara yansıyor. Uluslararası ilişkiler iç dengelere, iç dengeler de dış siyasete etki ediyor. 
     Düşüncelerin kamplaşması çok korkutucu bir şey Benim düşüncem herkesinkinden üstün ve bu düşünceyi savunmak adına, başkalarına çamur atmak da dahil her şeyi yaparım’ diye düşünen kesimler oluştu ülkemizde. Ekonomi dediğinizde, dış politika veya AB’den bahsettiğinizde, hangi kampla konuştuğunuza göre standart bazı cevaplar alıyorsunuz. Türban gibi daha nazik konularda da bu böyle. Ezberlenmiş bazı cevaplar var - her kampın iki kıyısında da durum böyle. Bu cevaplar hemen karşınıza çıkıyor. 
     Birbirini dinlemek veya anlamak için çok fazla çaba sarf etmeye gerek görmeyen bir toplumuz. Ya bendensin, ya da yanlış yoldasın’ görüşü hakim. Her ne kadar mevcut koalisyonun bir uzlaşma kültürü oluşturduğu söylense de, aslında koalisyonda temsil edilen partiler de kendi kamplarının ötesinde esneklik göstermekten uzaktalar. Mevcut söylemlere sarılmak ve iletişimsizliği sürdürmek işin gerçekliği olsa da, istikrar şemsiyesi altında yapılanlar veya yapılmayanlar savunulabiliyor. 
     
     Zincirleri kırabilmek 
     Aslında kibrit kutusu büyüklüğünde bu düşünce hapsine kendimizi mahkum eden yine biziz. Daha sonra da her yaptığımız davranışı ve söylediğimiz sözü, bu kutunun santimetrekaresi içindeki manevra kabiliyeti çerçevesinde kurguluyoruz. Öfke ve nefrete sarılmak, siyaseti, hatta ekonomik öncelikleri bu boyutta değerlendirmek, duyarlı olmaktan elbette daha kolay. 
     Türkiye gerçek uzlaşma noktasına çözüm önerilerini önyargısız dinleyebildiği ve kamplaşan sürüler mantığıyla hareket etmediğinde ulaşacak. Bu yaklaşım hem bireyler, hem de siyasi oluşumlar açısından önemli. Zira, bir yanda siyasetin sağ ve solda birbirine yaklaştığı iddia edilirken, öte yanda, ülkenin ciddi meseleleri ile ilgili bazı köprüler atılmış durumda. 
     Siyasi görüşlerimizi, karşı tarafı sindirmek’ amacıyla değil de, kendimizi daha iyi anlatmak ve gerektiğinde dinleyebilmek anlayışıyla ifade edebilsek, herhalde söylediklerimizin değeri de artacaktır. Siyasi öfke yerini siyasi duyarlılığa bıraktığında, çok farklı bir ülkede yaşıyor olacağız. 
     
     







Üçlü koalisyon 


Pembeyle erguvan karışımı bodur zakkumlar ve Yuvarlakçay'daki çınar 


Kısa bilanço... 


Ecevit’in formülü 


Siyasi öfke değil, siyasi duyarlılık 


Önümüz kesilirse Tayyip öne çıkar 


TSK ve sağduyu 


Burs ve yurt sorunu neden çözülmüyor 


Avrupalı patronların İstanbul seferi 


Kitapların zaman tüneli 


Yeni bir dünya kurulurken Türkiye... 


Hangisi daha milliyetçi hareket 


Büyük yarış 


Yeni bir başbakan 


Türk seçmeni üzerine çeşitlemeler 


Gidelim buralardan 


Herkesin malı kendine 


Tarım şehri Konya sanayi şehri oluyor ...hatta oldu bile 


</TEXT>
</DOC>
