<DOC>
<DOCNO> 73663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/son/sontur07.html </URL>
<DATE> 2002/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Şemsiyeleri hazırlayın, yağmur geliyor... 
</HEADLINE>
<TEXT>

     Balkanlar ve Orta Akdeniz'den 22 Mart Cuma günü gelecek yeni bir yağışlı hava, Marmara ve Kıyı Ege'den başlayarak, hafta sonunda ve yeni haftanın ilk günlerinde bütün yurtta etkili olacak. Hava sıcaklıkları, hafta sonunda 6-8 derece azalacak. 
     Devlet Meteoroloji İşleri Genel Müdürlüğü'nden yapılan ''Meteorolojik Uyarı''ya göre, halen doğu bölgelerde görülen yağışlara ilave olarak bugün, yurdun Kuzeybatı kesimleri yağışlı geçecek. 
     Yağışlar yarın da yurdun kuzey, iç ve doğu bölgelerinde devam edecek. 
     Ancak Cuma günü öğleden sonra, Balkanlar ve Orta Akdeniz'den gelecek yeni bir yağışlı havayla birlikte yağışlar, Marmara ve Kıyı Ege'den başlayarak etkisini artıracak. Etkili ve sürekli beklenen yağışların, hafta sonunda ve yeni haftanın ilk günlerinde bütün bölgelerde devam edeceği tahmin ediliyor. 
     Yağışlar genellikle yağmur, yer yer sağanak, hafta sonunda hava sıcaklığının 6-8 derece azalmasıyla birlikte kuzeybatı kesimlerinde karla karışık yağmur şeklinde olacak. 
     Rüzgar, Cumartesi günü yurdun güney, iç ve doğu bölgelerinde lodos, kuzeybatı kesimlerde karayelden zaman zaman fırtına şeklinde esecek. 
     Cuma günü Marmara ve Kıyı Ege'den başlayacak ve hafta sonunda bütün yurtta devam edecek etkili yağış ve fırtına nedeniyle ilgililerin ve vatandaşların tedbirli olmaları da istendi. 
     






</TEXT>
</DOC>
