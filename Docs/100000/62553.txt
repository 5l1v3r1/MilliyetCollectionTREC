<DOC>
<DOCNO> 62553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/16/son/sondun12.html </URL>
<DATE> 2002/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Viyana ile Prag arasında nükleer santral gerginliği 
</HEADLINE>
<TEXT>

     Avusturya'da koalisyon hükümeti ortağı Özgürlükçüler Partisinin FPÖ , Çek Cumhuriyeti'ndeki Temelin Nükleer Enerji Santrali'nin kapatılması için referandum kararı alması, Viyana ile Prag arasında siyasi bir krize neden oldu. 
     Çek Cumhuriyeti Başbakanı Milos Zeman, referandum kararını içişlerine müdahale olarak değerlendirdi ve referanduma öncülük eden Özgürlükçüler Partisi'nin FPÖ eski lideri Jörg Haider'i ''post faşist'' olarak niteledi. 
     Zeman'ın bu sert tepkisini iki ülke dışişleri bakanlıklarının protesto notaları izledi. Viyana'daki Çek Büyükelçisi'ni Dışişleri Bakanlığı'na çağıran ve protesto notasını veren Avusturya Dışişleri Bakanı Betina Ferrero-Waldner, Zeman'ın sert tepkisini kesinlikle kabul etmediğini belirtti ve ''Temelin Nükleer Enerji Santrali'nin açılmasına hayır diyoruz. Aynı şekilde Çek Cumhuriyeti'nin AB üyeliğini veto etmek isteyenlere de hayır diyoruz'' açıklamasıyla, Viyana ile Prag arasındaki gerginliği yumuşatmaya çalıştı. 
     Koalisyon hükümetinin büyük ortağı Halk Partisi de ÖVP iki ülke arasındaki gerginliği yumuşatmaya çalışırken, hükümetin küçük ortağı, aşırı sağ eğilimli Özgürlükçüler Partisi FPÖ Çek Cumhuriyeti hükümetine yönelik hakaretlerini sürdürüyor. 
     FPÖ lideri ve Başbakan Vekili Suzanne Riess-Passer, partisinin eski liderini ''post faşist'' olarak niteleyen Çek Başbakanı Zeman'ı, ''totaliter rejim dönemindeki gibi insanları zorla susturmaya çalışmakla'' suçladı. 
     İki ülke arasındaki gerginliğe neden olan Temelin Nükleer Enerji Santrali sık sık arızalandığı için, Avusturya santralin tamamen kapatılmasını veya uluslararası normlara göre güvenlik testinden geçirilmesini ve onarılmasını talep ediyor. 
     Avusturya Koalisyon hükümetinin ortağı Özgürlükçüler Partisi ise bir adım daha ileri giderek, Temelin Nükleer Enerji Santrali'nin tamamen kapatılmasını istiyor, aksi takdirde Çek Cumhuriyeti'nin AB'ye tam üyeliğini veto edecekleri tehdidinde bulunuyor. 
     Çek Cumhuriyeti'ndeki nükleer enerji santrali, Avusturya'daki hükümet ortakları arasında da büyük bir gerginliğin doğmasına neden oldu. 
     Hükümetin büyük ortağı Halk Partisi ÖVP , Çek Cumhuriyeti hükümetinden ''santralin güvenli olarak işletileceği yolunda güvence aldığını'' belirterek, AB içinde Çek Cumhuriyeti'ne karşı veto hakkını kullanmayacağını açıklıyor. İkinci ortak Özgürlükçüler Partisi ise santralin tamamen kapatılmasında ısrar ediyor. 
     Ülkenin siyasi tarihinde ilk kez komşu bir ülkede bulunan nükleer enerji santralinin kapatılması için halkın referanduma çağrılması da hükümet ile muhalefet partileri arasında sert tartışmalara yol açtı. 
     Özgürlükçüler Partisi'nin FPÖ eski lideri Jörg Haider'in öncülük ettiği referandum, dün saat 8 00'de başlatıldı. Avusturya'da 21 Ocak'a kadar sürecek oylamada, asgari 100 bin kişinin Temelin Nükleer Enerji Santrali'nin kapatılmasına ''evet'' oyu kullanması halinde, konu parlamentoda tartışılarak oylamaya sunulacak. 
     






</TEXT>
</DOC>
