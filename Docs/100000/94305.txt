<DOC>
<DOCNO> 94305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/ekonomi/eko03.html </URL>
<DATE> 2002/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye, emekli ve memura ilacın ucuzunu’ içirecek 
</HEADLINE>
<TEXT>

Devlet ilaç harcamalarından tasarruf amacıyla "eşdeğer ilaç" uygulamasına geçiyor. Doktorlar reçeteye marka yazamayacak, eczacılar en ucuz ilacı satacak 
     HARUN GÜREK Ankara 

     Devletin ilaca harcadığı para dört katrilyon liraya ulaştı. Maliye Bakanlığı bunun üzerine, memur ve emeklilerde "ucuz ilaç" olarak da bilinen uygulamaya geçişi hızlandırma kararı aldı. Uygulamanın ağustos ayından itibaren uygulamaya geçilmesi planlanıyor. 
     Eşdeğer ilaç uygulamasına geçilebilmesi için etken maddesi ve biyoyararlılığı aynı olan ilaçların belirlenmesi gerekiyor. Buna yönelik çalışma Sağlık Bakanlığı tarafından 3 yıldır sürdürülmesine karşın tamamlanamadı. Bu yüzden niyet mektubu ile IMF’ye de taahhüt edilmesine karşın eşdeğer ilaç uygulamasına geçilemedi. 
     Sağlık Bakanlığı’nın çalışmayı en erken 2002 sonunda tamamlayacağı belirtilirken sağlık harcamaları hızla artan Bağ-Kur, en çok kullanılan 600 ilacın eşdeğerini belirleyerek, iki ay önce uygulamaya geçti. Emekli Sandığı ise kendi olanaklarıyla çalışmayı başlattı ve Türk Eczacılar Birliği ile birlikte şu ana kadar 2 bin 700 ilacın eşdeğerini belirledi. Emekli Sandığı’nın pahalı olan yerine daha ucuz olanının alınması halinde ilaç harcamasını yüzde 25 azaldığını belirlemesi üzerine Maliye Bakanlığı hem memurlarda hem de emeklilerde eşdeğer ilaç uygulamasına geçmeyi kararlaştırdı. 
     
     Ağustos’ta başlıyor 
     Uygulamanın önümüzdeki aydan itibaren başlaması bekleniyor. Uygulamaya geçilmesi ile birlikte doktorlar reçetelere artık ilaç markası yazamayacak. Reçetelere ilaç markası yerine etken maddesi yazılacak. Eczacılar da aynı etken maddeli ilaçlar içinden ucuz olanını hastaya verecek. Ucuz ilaç uygulamasındaki gecikme nedeniyle üç kuruluşun ilaca bu yıl fazladan yapacağı ödemenin 1 katrilyon lirayı bulacağı hesaplanıyor. 
     



 EKONOMİ 



















</TEXT>
</DOC>
