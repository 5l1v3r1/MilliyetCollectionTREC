<DOC>
<DOCNO> 56017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/son/soneko02.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İş Bankası Genel Müdürü "Aşırı iyimserliğe yer vermeyelim" 
</HEADLINE>
<TEXT>

     İş Bankası Genel Müdürü Ersin Özince, son haftalarda piyasalarda yaşanan olumlu havadan memnuniyet duyulması, ancak aşırı iyimserliklerden de kaçınılması gerektiğini belirtti. 
     Koç Üniversitesi İşletme Kulübü öğrencileri tarafından düzenlenen sohbet toplantısına katılan Özince, İş Bankası'nın kuruluşu ve yapısıyla ilgili bilgi verdi, öğrencilerin sorularını yanıtladı. 
     İş Bankası modelinin bankacılığın da ötesinde genç Türkiye Cumhuriyeti'nin başardığı önemli olgulardan biri olduğunu anlatan Özince, İş Bankası'nın Türkiye'de en büyük öz varlığa sahip kuruluş olduğunu vurguladı. 
     Özince, bankanın kolektif sermayeye sahip ve halka açık bir kurum olmasının da önem taşıdığını belirterek, İş Bankası'ndaki kamu payının binde 7 olduğunu söyledi. 
     Bir öğrencinin, ''yabancı yatırımcılarla ortaklık girişimleri olup olmadığını'' sorması üzerine Özince, İş Bankası'nın en çok yabancı ortağı olan kuruluşlardan biri olduğunu kaydetti. 
     Ersin Özince, Aria'ya ilişkin, ''2.5 milyar öderken kriz olacağı belli değildi, şimdi pişman mısınız'' sorusuna şu karşılığı verdi 
     ''Krizde üzülmesi gerekenler sadece 2.5 milyar verenler değil, hepimiz üzülmeliyiz. Ayrıca biliyorsunuz, Aria Türkiye pazarından çekiliyor diye haberler çıktı. Nereye gidecek Böyle demografik yapısı olan, nüfusunun yüzde 50'sinin 20 yaşlarda olduğu başka bir ülke var mı Varsa da oralarda hangi oyuncular var Ama İtalyan ortak Türkiye'deki pozisyonundan memnun olmadığını söyledi, üçüncülükten... 
     Tabii, reklamlarımızda söylüyoruz, en iyi olan kazansın.'' 
     
     Balık tutacağım 
     Emekli olduktan sonra ne yapmayı planladığını soran bir öğrenciye, balık tutmayı çok istediğini anlatan Özince, İş Kuleleri'nin kaça mal olduğu sorusunu da ''Emsallerinin tümünden daha ucuza mal oldu'' diye yanıtladı. 
     Özince, İş Bankası'nın eleman yenilemesi yaptığını ve bankanın sürekli elaman aldığını da belirtti. 
     4. Asliye Hukuk Mahkemesi'nin Roaming ile ilgili Aria'nın lehine 
     kararının hatırlatılması üzerine de Özince, şöyle konuştu 
     ''Aria ile ilgili konuları çok çok iyi bilmiyorum, ama Roaming olsa da olmasa da yoluna devam etmek zorunda. Çünkü Roaming olsa dahi yeni operatörler 5 yıl içinde nüfusun yüzde 80'ini kapsayacak yatırımı yapmakla mükellefler. Onu alsanız da almasanız da o yatırımı yapmak zorundasınız.'' Kamu bankalarının özelleştirilmeleri sürecinde İş Bankası olarak bir girişimleri olup olmadığına ilişkin Özince, bugün için böyle bir düşünceleri olmadığını ancak mutlaka değerlendireceklerini söyledi. 
     Özince, ''Çünkü kamu bankaları büyük ve köklü müesseselerdir. 
     Onların özelleştirilmesi muhakkak ki bankacılık sektöründeki bütün sermayedarları ilgilendirir. O büyüklükte kamu bankalarının özelleştirilmelerini muhakkak değerlendiririz'' diye konuştu. 
     
     Aşırı iyimserlik 
     Ersin Özince, piyasalarda yaşanan ılımlı havanın hatırlatılması ve geleceğe ilişkin projeksiyonlarının sorulması üzerine şunları kaydetti 
     ''Bu konuda hiç aceleci olmamaya mahkumuz, yani bu rehabilitasyonun daha zaman alacağı açıktır. Olumlu ya da olumsuz, ki olumluya doğru gidişini yadsımıyorum ve mutlaka olumluya gitsin diye hep birlikte gayret ediyoruz, etmeliyiz. En doğru yapılacak iş de budur. Dolayısıyla bazı olumlu gelişmeleri gördükçe memnun olmalıyız ama aşırı iyimserliklere yer vermemeliyiz. Türkiye'nin verimliliğini artıramazsak, Türkiye'yi uluslararası rekabette güçlü konuma getiremezsek sonuçta biz yine başarılı olmuş olmayız. İki yakamızı bir araya getirmek yetmemeli, hedefimizi yüksek tutmamız lazım. 
     Dolayısıyla biraz daha sabırla çalışmamız, borçla yetinmememiz, ekonomimizin hep artı vermesi, daha çok üretmek ve daha çok çalışmamız lazım.'' 
     






</TEXT>
</DOC>
