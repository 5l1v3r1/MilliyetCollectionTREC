<DOC>
<DOCNO> 57787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/18/son/sonspo13.html </URL>
<DATE> 2001/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen İtalya'ya iddialı gitti 
</HEADLINE>
<TEXT>

     Basketbolda, Erkekler Avrupa Ligi'nde İtalya'nın Benetton Treviso takımıyla yarın deplasmanda karşılaşacak olan Efes Pilsen, İtalya'ya geldi. 
     Efes Pilsen Antrenörü Oktay Mahmuti, A.A. Muhabirine yaptığı açıklada, Benetton Treviso takımıyla zor bir deplasman maçı yapacaklarını belirterek, ''Ancak, buraya galibiyet için geldik. 
     Elimizden geleni yapacağız'' dedi. 
     Son maçlarda, özellikle Olympiyakos ve Fenerbahçe karşısında kötü oynamadıklarını vurgulayan Mahmuti, ''Olympiyakos maçını talihsiz bir şekilde kaybettik. Ancak, Fenerbahçe maçını kazanarak moral bulduk. 
     Amacımız yarınki maçta, mücadeleci kimliğimizi sahaya yansıtıp, iyi savunma yaparak, rakibe kolay sayı bulma imkanı vermemek. Daha iyi bir şut yüzdesiyle hücum edersek, burada istediğimiz galibiyete ulaşırız'' diye konuştu. 
     Mahmuti, Avrupa Ligi'nde arka arkaya kaybettikleri maçların oyuncularında biraz moral bozukluğuna yol açtığını ifade ederek, konuşmasına şöyle devam etti 
     ''Sporda galibiyetler de mağlubiyetler de vardır. Dünleri unutarak yarınlara bakmak lazım. Şimdi tek düşüncemiz Benetton Treviso maçını kazanmak.'' Kerem'in elinde hafif bir sakatlığının bulunduğunu kaydeden Mahmuti, ancak bu oyuncunun yarınki maçta forma giyebileceğini söyledi. 
     Bu arada Efes Pilsen'in bu akşam, maçın oynanacağı salonda yapması gereken antrenmanın yeri zorunlu olarak değiştirildi. 
     Efes Pilsen Genel Menejeri Engin Özerhun, aynı salonda bu akşam İstanbul Büyükşehir Belediyesi Erkek Voleybol Takımı'nın, Sisley Treviso ile Avrupa Şampiyonlar Ligi maçı olduğu için, kendilerinin bir lisenin spor salonunda antrenman yapacaklarını söyledi. 
     






</TEXT>
</DOC>
