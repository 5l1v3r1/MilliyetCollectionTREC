<DOC>
<DOCNO> 92707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/son/sontur20.html </URL>
<DATE> 2002/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Somalili kaçaklar "Bize büyük bir tekne çarptı" 
</HEADLINE>
<TEXT>

     Muğla'nın Datça İlçesi ile Yunanistan'ın İstanköy Kos Adası açıklarında batan balıkçı teknesinden kurtarılan Somalili kaçakların, ifadelerinde, ''teknenin Yunan Adası tarafından gelerek projektörlerini yakan büyük bir teknenin çarpması sonucu battığını'' iddia ettikleri öğrenildi. 
     Kazadan ''Mira'' adlı tekne tarafından kurtarılan 2'si kadın 6 Somali uyruklu kaçağın, Bodrum İlçe Jandarma Komutanlığı'ndaki sorguları sürüyor. 
     Kaçakların, ifadelerinde, ''Sabah henüz şafak sökmemişken, Yunan adası tarafından projektörlerini yakmış halde Türk Sahil Güvenlik botlarından daha büyük boyda bir tekne, üzerimize doğru geldi. Hızla çarpıp, tekrar ada yönüne doğru gitti. Projektörleri yandığı için tekneyi ayrıntılı göremedik'' iddiasında bulundukları öğrenildi. 
     Jandarma yetkilileri, kaçakların ifadelerinin alınmasının ardından Bodrum Cumhuriyet Başsavcılığı'na gönderileceklerini, daha sonra da sınır dışı edilme işlemlerinin yapılacağını belirttiler. 
     Öte yandan, denizden çıkarılan 6 ceset, Bodrum'a getirildi. Cesetlerin, 3'ünün erkek, 2'sinin kadın ve diğerinin de 13-14 yaşlarında kız çocuğu olduğu bildirildi. 
     Morga kaldırılan cesetlere, savcılık talimatıyla otopsi yapılacağı kaydedildi. 
     Tekneden kaybolan 6 kişi ile ilgili arama-kurtarma çalışmaları ise 2 Sahil Güvenlik Ege Deniz Bölge Komutanlığı'na ait 2 bot ve bir helikopterle sürdürülüyor. 
     





</TEXT>
</DOC>
