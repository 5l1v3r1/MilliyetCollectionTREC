<DOC>
<DOCNO> 62078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/13/son/sonspo04.html </URL>
<DATE> 2002/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağaoğlu "Trabzonspor'a bilinçli olarak zarar veriliyor.." 
</HEADLINE>
<TEXT>

     Trabzonspor'un 11 günlük Antalya kampı bugün sona erdi. 
     Trabzonspor Kulübü Başkan Yardımcısı Ahmet Ağaoğlu, futbolcuların kamp süresi içinde yoğun bir çalışma temposu gösterdiklerini belirterek, ''İyi bir kamp dönemi geçirdik. Lig başlayana kadar kadar eksikliklerimizi tamamlayarak, lig maçlarına hazır olacağız. 
     Sakatlıkları süren Bushi, Jarro ve Da Silva da lig başlayana kadar bir aksilik çıkmazsa hazır duruma gelecekler'' diye konuştu. 
     Futbolcuların günde 3 idman yaptığını ve aşırı yorulduklarını ifade eden Ağaoğlu, ''Futbolcuların birbirleriyle ilişkilerini kamuoyuna taşımak ve tartışma ortamı yaratmanın Trabzonspor'a bilinçli olarak zarar vermeye yönelik olduğunu düşünüyorum. Kamp içindeki bazı olaylar çok büyütüldü'' diye konuştu. 
     Denenmek için Brezilya'dan getirdikleri Anderson'un yetenekli bir oyuncu olduğunu kaydeden Ağaoğlu, bu futbolcunun kendi ihtiyaçlarına cevap veremeyeceğini gördüklerini ve bu nedenle gönderildiğini bildirdi. 
     Yönetim olarak transfer çalışmalarını sürdürdüklerini de ifade eden Ağaoğlu, şunları söyledi 
     ''Transfer, diğer takımlarda olduğu gibi bizim de gündemimizden hiç düşmez. İhtiyaç duyduğumuz mevkiilere, şartlar uygun olduğu zaman transfer yapabiliriz. Transfer çalışmalarımızın şimdilik üstü küllenmiş gibi gözüküyor ancak altı yanıyor.'' Öte yandan bu akşam Trabzon'a gelecek bordo-mavili takımın futbolcularının, yarın izin yapacakları bildirildi. 
     






</TEXT>
</DOC>
