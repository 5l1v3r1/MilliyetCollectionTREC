<DOC>
<DOCNO> 93736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/04/son/sontur06.html </URL>
<DATE> 2002/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP Genel Başkan Yardımcısı'ndan Ecevit yorumu... 
</HEADLINE>
<TEXT>

     MHP Genel Başkan Yardımcısı Şefkat Çetin, Başbakan Bülent Ecevit'in, ''Benden sonra ne olur'' sorusunun cevabını netleştiremediğini savunarak, ''Sayın Başbakan, 'ben karar verdikten sonra ne olur' sorusunun cevabını arıyor. Başbakan, alacağı kararla partisine, hükümete ne olur sorusunu bu süre içinde tartacaktır. Karara kadar da devlet işlerinin sürmesi için çalışacaktır'' dedi. 
     Çetin, ''DYP'nin tetiklemesi'' ile ''57. Hükümet dışında başka bir hükümet formülü oluşturulabilir mi '' yönünde bir kampanya başlatıldığını öne sürdü. Çetin, bu çerçevede, Başbakan Bülent Ecevit'in sağlık durumunun eleştirildiğini, aile mahremiyetine dil uzatıldığını, nezakete yakışmayan argümanlar kullanıldığını ifade etti. 
     Her insanın hasta olabileceğini kaydeden Çetin, ''Başbakanlık'ı bırak'' şeklinde, Ecevit'e yönelik bir taarruz başlatıldığını söyledi. 
     Çetin, Ecevit'in, ''Ben bırakırsam, kaos olur'' sözünü anımsatarak, Ecevit'e bu bilgiyi kimin verdiğini sordu. Çetin, ''Eğer bilirsek, bu kanallarla tartışırız'' dedi. 
     Ecevit'in, ''görevi bırakmaya hazırım'' dediği anda MHP'nin de ülkeye hizmet vermeye hazır olduğunu söyleyen Çetin, Ecevit'in görevini sürdürmeye karar vermesi halinde de başbakanlık sorununun tartışmaya açılmayacağını vurguladı. 
     Nisan 2004'ün, seçim için belirlenen hedef olduğunu ancak ekonomik göstergelere göre seçim tarihinin belirlenebileceğini ileri süren Çetin, ''kardeş kavgaları yaşanan'' Türkiye'de, 57. Hükümet'in, ''sosyal barışın harcı'' olduğunu anlattı. 
     
     ''EKMEĞİNE YAĞ SÜRERSİNİZ'' 
     Türkiye'nin, AB üyeliği sürecine de değinen Çetin, ANAP Genel Başkanı, Devlet Bakanı ve Başbakan Yardımcısı Mesut Yılmaz ve partisinin, ''AB'yi, kendi hedef kitlesinin motivasyon aracı olarak kullanma stratejisini'' benimsediğini öne sürdü. Çetin, MHP'nin AB karşıtı olmadığını savundu. 
     Türkiye'de, Kürtçe yasağı olmadığını, yasak olmayan bir şeyi serbest bırakmanın ise Türkiye'ye hakaret olduğunu öne süren Çetin, ''Kürt diye bilinen vatandaşlar da bizim gibi birinci sınıf vatandaşlardır. Cumhurbaşkanı, başbakan, bakan, genelkurmay başkanı, spor kulübü başkanı olabiliyorlar. Türkiye Cumhuriyeti vatandaşıyım diyen herkes birinci sınıf vatandaştır'' diye konuştu. 
     Ana dilde öğrenim yasağı olmadığını ifade eden Çetin, okul çağına gelene kadar ana dilin zaten öğrenildiğini söyledi. Çetin, ''Olmayan bir yasağı var sayarak, kaldırırsanız, adamların ekmeğine yağ sürersiniz. Türkiye'de, Kürtçe kaset, yayın var'' dedi. 
     Türk kavramının, antropolojik ve ırki bir kavram değil, kültürel bütünleşmenin bir işareti olduğunu belirten Çetin, kimseye, ''senin kökenin ne '' diye sorulmadığını söyledi. 
     





</TEXT>
</DOC>
