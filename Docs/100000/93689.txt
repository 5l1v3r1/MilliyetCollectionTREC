<DOC>
<DOCNO> 93689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/04/son/soneko07.html </URL>
<DATE> 2002/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracatı tekstil sürüklüyor... 
</HEADLINE>
<TEXT>

     Makine halısı, sentetik iplikler, sentetik, örme ve pamuklu mensucat ile pamuk ipliği, bu yılın ilk beş ayında, GAP bölgesi ihracatının lokomotifi oldu. 
     Bölgeden yılın ilk 5 ayında, yüzde 2'lik artışla 137 milyon 63 bin dolarlık makine halısı, sentetik iplikler, sentetik, örme ve pamuklu mensucat ile pamuk ipliği ihraç edildi. 
     Geçen yılın aynı döneminde bu ürünlerin ihracatı 134 milyon 289 bin dolar olarak gerçekleşmişti. 
     Güneydoğu Anadolu İhracatçı Birlikleri verilerine göre, 2002 Ocak- Mayıs döneminde yüzde 48.9'luk artışla 43 milyon 324 bin dolarlık makine halısı, yüzde 17.1 oranında düşüşle 35 milyon 377 bin dolarlık sentetik iplikler, yüzde 18.4'lük düşüşle 16 milyon 13 bin dolarlık örme mensucat, yüzde 198.8'lik artışla 15 milyon 273 bin dolarlık sentetik mensucat, yüzde 48.2'lik düşüşle 13 milyon 546 bin dolarlık pamuk ipliği ve yüzde 15.4'lük artışla 13 milyon 0 bin dolarlık pamuklu mensucat ihracatı yapıldı. 
     Makine halısı, sentetik iplikler, sentetik, örme ve pamuklu mensucat ile pamuk ipliğinin, bölge ihracatı içerisinde 2001 Ocak-Mayıs aylarında yüzde 55.9 olan payı, bu yılın aynı döneminde toplam ihracattaki yüzde 13.4'lük düşüşün de etkisi ile yüzde 65.8'e yükseldi. 
     Bölge ihracatını sürükleyen 6 ürünün ihraç edildiği ülkeler arasında Özbekistan, Kazakistan, Azerbaycan, ABD, Romanya, Suudi Arabistan, Suriye, Bulgaristan, Fransa, Yunanistan, İtalya, Lübnan, İspanya, İngiltere, Mısır, Almanya, Belçika, İsrail, Cezayir ve Polonya önemli yer tuttu. 
     





</TEXT>
</DOC>
