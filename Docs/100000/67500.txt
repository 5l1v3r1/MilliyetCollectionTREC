<DOC>
<DOCNO> 67500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/13/son/sontur18.html </URL>
<DATE> 2002/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İnternetteki zararlı sitelerle mücadele başlatılıyor 
</HEADLINE>
<TEXT>

     İnternet Kurulu Olağanüstü Toplantısı sonrasında yayınlanan bildirgede, internet üzerinden insan hayatını tehdit eden konuları içeren sitelerin gecikmeksizin engellenmesi konusunda, İnternet Kurulu'nun, internet servis ve altyapı sağlayıcıları ile birlikte çalışma başlattığı belirtildi. 
     Bildirgede, ''Suçun net olarak tanımlanması, mağdurun cezalandırılmaması, faillerin etkin, hızlı ve caydırıcı biçimde cezalandırılmasını sağlayacak düzenlemelerin yapılması gereklidir'' denildi. 
     Ulaştırma Bakanı Oktay Vural'ın başkanlığında bakanlıkta düzenlenen İnternet Kurulu Olağanüstü Toplantısı'nın ardından, internette zararlı odaklarla mücadele konusunda bir bildirge yayınlandı. 
     İnternetin, tarihi bir dönüşümü temsil ettiği ve yaşamın tüm boyutlarını çalışma, üretim, ticaret, iş yapma, eğlence, öğrenme, yönetim biçimlerini köklü olarak değiştirdiği kaydedilen bildirgede, şu görüşlere ver verildi 
     ''Tüm dünya ülkeleri, interneti geliştirmek, ekonomik ve toplumsal yaşamın ve yönetimin etkin bir parçası yapmak için ulusal politikalar geliştirmekte, teşvik ve düzenleme mekanizmaları kurmakta, eylem planları yapmakta ve hayata geçirmektedirler. Bu konuda, AB'nin e-Avrupa girişimi özellikle dikkat çekicidir. Ülkemiz, tam üyelik hedefi kapsamında, e-Avrupa yükümlülükler bildirgesine imza atmış ve yükümlülüklerini yerine getirmeye çabalamaktadır. 
     İnternet bireyler, kurumlar ve ülkeler için stratejik önemdedir. 
     Bu teknolojilerde geri kalan ülkeler, kurumlar ve bireyler, ciddi bir tehdit altındadır. Rekabet üstünlüğünü korumanın ve gelişmenin yolu, her bireyi, evi, işyerini, okulu ve devlet dairesini internete taşımaktır. 
     Gerçek hayatta ne varsa tüm pozitif ve negatif yanlarıyla internette bir yansımasını bulmak mümkündür. İnternetin negatif boyutları arasında şiddet, ırkçılık, nefret, çocuk pornosu, organize suç örgütleri ve terör gibi zararlı etki odakları da bulunmaktadır.'' 
     
     Hukiki düzenlemeler eksik 
     Tüm dünya uluslarının, internetin zararlı etkilerine karşı her düzeyde önlem alma çabası içinde oldukları belirtilen bildirgede, şöyle denildi 
     ''Bu kapsamda internet üzerinden insan hayatını tehdit eden konuları içeren sitelerin gecikmeksizin engellenmesi konusunda İnternet Kurulu, internet servis ve altyapı sağlayıcıları ile birlikte çalışma başlatmıştır. 
     Özellikle çocuklara ve gençlere yönelik tehditlerde sadece gençlerin ve çocukların değil, anne ve babalardan başlayarak herkesin eğitilmesi gereklidir. 
     Konu ile ilgili hukuki düzenlemeler eksiktir. Konu ile ilgili hukuki altyapının oluşturulması, ihtisas mahkemeleri ve benzer önlemlerin gecikmeksizin alınması değerlendirilmelidir. Suçun net olarak tanımlanması, mağdurun cezalandırılmaması, faillerin etkin, hızlı ve caydırıcı biçimde cezalandırılmasını sağlayacak düzenlemelerin yapılması gereklidir. TBMM gündeminde bulunan, çocuklara karşı işlenmiş suçlara yönelik tasarıların ve siber suçla ilgili uluslararası sözleşmelerin hızla ele alınarak imzalanıp yasalaştırılması değerlendirilmelidir. İnternet üzerindeki zararlı odakların ana kaynakları, yurtdışındadır. Bu nedenle, konuyla mücadele eden uluslararası örgütlerle işbirliği yapılmalıdır.'' 
     






</TEXT>
</DOC>
