<DOC>
<DOCNO> 79914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/23/spor/ykop.html </URL>
<DATE> 2002/04/23/ </DATE>
<TIME>  </TIME>
<AUTHOR> LEVENT KÖPRÜLÜ  </AUTHOR>
<HEADLINE>
Şampiyon ile tur 
</HEADLINE>
<TEXT>

     LEVENT KÖPRÜLÜ 

     Schumacher, birlikte araca bindiğimizde, öncelikle bizlerle tanıştı ve doğrudan birlikte piste çıktık. Türkiye’yi nasıl bulduğunu sorduk, gördüğü ilgiden çok etkilendiğini, Formula 1, Türkiye’de düzenlenmemesine rağmen bu kadar çok ilgi görmekten memnun olduğunu ve heyecanlandığını söyledi. "Ya Türkiye’de tatili düşünür müsünüz " dedik. Bunun ancak 10 yıl sonra mümkün olabileceğini hatırlattı, "Bu ünüm devam ederken rahatça tatil için gelmem mümkün bile değil" dedi ve çevresindeki güvenlik kalkanını gösterdi. 
     Daha sonra, Tofaş’ın test pistinde standart yapım bir Palio ile gazlarken, otomobili nasıl bulduğu sorusunu yönelttik. Özellikle kendisine hediye edilen sportingden çok etkilendiğini belirten Schumacher, araçla virajları alırken, "Yol tutuşu gayet etkileyici, gerçekten iyi bir araç, gördüğünüz gibi kullanımı mükemmel" diye konuştu. Ayrıca hediye Palio Sportingi kullanıp, kullanmayacağını sorduk, "Daha geniş arabalar kullanmak zorundayım. Çünkü çoluk çocuğum var. Dolayısıyla daha geniş araba kullanmak zorundayım" ifadesini kullandı. "Garajınızda saklar mısınız " dedik. "Elbette" yanıtını verdi. "Ben küçük ve hızlı arabaları severim ve büyük keyif alırım" eklemesini de yaptı. 
     Pistte ikinci turumuzu atarken, bu kez o sormaya başladı, Formula 1’in Türkiye’de nasıl bu kadar popüler olduğunu öğrenmek istediğini belirtti. Ülkemizde öncelikle son beş yıldır, yarışların naklen yayınlandığını ve büyük seyirci kitlesi tarafından da merakla izlendiğini, bu yüzden geniş hayran kitlesinin bulunduğunu söyledik. O da bunun gerçekten etkileyici olduğunu tekrarladı. 
     



 SPOR 





























</TEXT>
</DOC>
