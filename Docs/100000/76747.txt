<DOC>
<DOCNO> 76747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/06/spor/spo04.html </URL>
<DATE> 2002/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Emir, demiri kesti 
</HEADLINE>
<TEXT>

Trabzonspor yönetimi tarafından kadro dışı bırakılan Cem, Ayhan’ın formasını askerdeki komutanı için aldığını söyledi, "Kendisine söz vermiştim" diye konuştu 
     GALATASARAY maçından sonra Ayhan’ın formasını aldığı için Trabzonspor yönetimi tarafından kadro dışı bırakılan Cem kendini savundu. Kendisi hakkında alınan karara inanmakta güçlük çektiğini söyleyen Bordo - Mavili futbolcu, "Formayı askerlik yaparken çok sevdiğim bir astsubay için istedim. Uzun süredir kendisine söz vermiştim. Bu maç iyi bir fırsattı" diye konuştu. 
     TRABZONSPOR’DA görev yaptığı süre içinde formasının hakkını hep verdiğini kaydeden Cem, "Bu işin bu kadar büyük sonuçlar doğuracağını düşünemedim. İsterlerse kendime kulüp ararım" dedi. Bu arada Kaptan Hami’nin de Galatasaraylı oyunculardan çok sayıda forma sipariş ettiği iddia edildi. Basın Sözcüsü Mehmet Ongan, "Bu konuda araştırma yapıyoruz" ifadesini kullandı. 
     
     Kongre sesleri 
Bordo - Mavili kulüpte olağanüstü genel kurula gidilmesi yine gündeme geldi, Onursal Başkan Mehmet Ali Yılmaz da ağır eleştirilerde bulundu 
     TARİHİNİN en kötü sezonlarından birini yaşayan Trabzonspor’da kongre sesleri yine yükselmeye başladı. Başkan Özkan Sümer’in "görevimizin başındayız" açıklamasına rağmen kapalı kapılar ardında olağanüstü kongre tarihinin belirlenmeye çalışıldığı iddia edildi. Birçok yöneticinin "Ekonomik açıdan kiritik günler yaşıyoruz. Transferde geliyor. Kongre artık kaçınılmaz" dediği belirtildi. 
     TRABZONSPOR’UN Onursal Başkanı Mehmet Ali Yılmaz, yaşanan forma krizini, "Sadece Cem’i suçlamak yanlış olur. Eğer oyuncu rakibinin formasını, Trabzon formasından kıymetli görüyorsa, bu yönetimin sorunudur. Eskiden rakipler Trabzon formasını almak için mücadele ederlerdi" diye değerlendirdi. Yılmaz, idarecilerin kendilerini sorgulaması gerektiğini de söyledi. 
     
     Trabzon sıkıntıda 
     ANTALYASPOR maçının hazırlıklarını sürdüren Bordo - Mavili takımda Galatasaray yenilgisinin moral bozukluğu, sakat ve cezalı oyuncuların çokluğu teknik heyeti sıkıntıya soktu. Teknik Direktör Briegel’in Kürşat ve Osman’ın yerine savunmada Markov ile Macit’e görev vereceği belirtildi. 
     



 SPOR 




























</TEXT>
</DOC>
