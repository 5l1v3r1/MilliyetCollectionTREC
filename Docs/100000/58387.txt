<DOC>
<DOCNO> 58387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/22/ekonomi/eko13.html </URL>
<DATE> 2001/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya’nın vergileri bavul turizmine darbe vuracak 
</HEADLINE>
<TEXT>

     CENK BAŞLAMIŞ Moskova 

     Rusya’nın, kayıtdışı ekonomiyi ortadan kaldırmak için uygulamaya hazırlandığı kararlar, Türkiye ile yapılan "bavul turizmi"ne darbe indirecek unsurlar içeriyor. 
     Yeni yıldan hemen sonra uygulanması beklenen yeni kurallarla 200 kiloyu ya da 10 bin doları geçen mallardan yüzde 100 gümrük vergisi alınacak. Eski uygulamayla 200 kilo ya da 10 bin dolar sınırını geçen mallardan alınan vergi yüzde 30 civarındaydı. 
     Haberi duyuran İzvestiya gazetesi, geçen yıl Türkiye ile Rusya arasındaki toplam ticaret hacminin 4 milyar dolar olduğunu, bu hacmin 3.5 milyar dolarını "bavul turizmi"nin oluşturduğunu yazdı. 
     
En çok Türkiye etkileniyor      Kayıt dışı ekonominin önemli bir parçası sayılan bavul ticareti, Rusya’ya yurtdışından getirilen tekstil ürünleri, kürk ve ayakkabının yüzde 90’ını, parfümerinin ise yüzde 70’ini oluşturuyor. Moskova’nın kararının doğrudan Türkiye’yi hedef almamasına karşın, bavul ticareti yapılan ülkelerin başında bulunması nedeniyle uygulamadan en çok Türkiye etkileniyor. 
     



 EKONOMİ 





















</TEXT>
</DOC>
