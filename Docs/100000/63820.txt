<DOC>
<DOCNO> 63820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/23/son/sonspo25.html </URL>
<DATE> 2002/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ameliyat olan Beşiktaşlı Yasin 2.5 ay sahalardan uzak kalacak.. 
</HEADLINE>
<TEXT>

     Beşiktaş'ın genç futbolcusu Yasin Sülün, belindeki rahatsızlık nedeniyle ameliyat oldu. 
     Beşiktaş Kulübü Doktoru Ayhan Optur, Florance Nightingale Hastanesi'nde bu sabah gerçekleştirilen ameliyatla, Yasin'in belindeki sinire baskı yapan kistin alındığını söyledi. 
     Dr. Optur, ameliyatın oldukça başarılı geçtiğini kaydederken, Yasin'in yaklaşık 2,5 ay sahalardan uzak alacağını açıkladı. 
     Bu arada, Mardin'de geçirdiği trafik kazasının ardından İstanbul'a getirilen Beşiktaş Kulübü'nün son kongresindeki başkan adaylarından ve 1965 Beşiktaşlılar Cemiyeti Başkanı Mehmet Kazancı'nın da yarın Alman 
     Hastanesi'nde ameliyat olacağı açıklandı. 
     Beşiktaş Kulübü İletişim Komitesi Başkanı Mete Düren, Prof. Dr. 
     Aziz Alturfan tarafından ameliyat edilecek olan Kazancı'nın sağ kolunda parçalı kırık ve yüzünde ise çeşitli kesikler bulunduğunu bildirdi. 
     Öte yandan, İspanya'nın Real Sociedad Kulübü'ne transfer olan Nihat Kahveci'nin babası Selim Kahveci imzasıyla Beşiktaş Kulübü'nden yapılan yazılı açıklamada, ''Bugün basında yer alan oğlum Nihat Kahveci'nin Real Sociedad takımına transferiyle ilgili, transfer bedelinin ödenmesine yönelik hiçbir problemimin olmadığını, böyle bir sorunun Beşiktaş Kulübü gibi büyük bir camiada ne şimdi, ne de ileride yaşanmasının söz konusu olamayacağını beyan ederim'' denildi. 
     






</TEXT>
</DOC>
