<DOC>
<DOCNO> 62751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/17/son/sondun12.html </URL>
<DATE> 2002/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Nobel ödüllü İspanyol yazar Cela öldü... 
</HEADLINE>
<TEXT>

     Nobel ödüllü İspanyol yazar Camilo Jose Cela, İspanya'nın başkenti Madrid'de bugün öldü. 
     Madrid'deki Centro hastanesinden yapılan açıklamada, 1989 yılında Nobel edebiyat ödülünü kazanan Cela'nın, solunum yetmezliği ve kalp damarlarının tıkanması sonucu 85 yaşında öldüğü belirtildi. 
     İspanya iç savaşı sonrasında ünlenen Cela'nın en tanınmış romanları, ''Pascual Duarte'nin Ailesi'' ve Madrid'in iç savaş sonrasında görünümünü yansıttığı ''Kovan''dır. 
     Cela'nın bu iki romanı başarılı biçimde filme uyarlanırken, ''Pascual Duarte'nin Ailesi'', İspanya ve Latin Amerika'da 1 milyondan fazla sattı. 
     Madrid Üniversitesi'nde başladığı yüksek öğrenimini 1936-1939 yıllarındaki iç savaştan sonra sürdürebilen Cela, savaş sırasında İspanyol diktatör Franco'nun ordusunda görev yaptı. 
     1950'lerin ortasında Mayorka'ya yerleşen Cela, burada bir edebiyat 
     dergisi ve çeşitli kitaplar yayımladı. Bir tür cinsel bilgiler ansiklopedisi olan ''Gizli Sözlük'' adlı yapıtını yayımlamaya başlayan Cela, 1957'de İspanyol Akademisi'ne seçildi. Edebiyat etkinliklerinin iç savaş yüzünden kesintiye uğramasından sonra İspanya'da ortaya çıkan ilk romancı Cela'nın, roman, kısa öykü ve yolculuk güncelerinden oluşan yapıtları, kişilerden ya da olay örgüsünden çok tek tek olaylar, ayrıntılar ve sözel buluşlarla dikkat çeker. Cela'nın keskin gözlem gücü ve renkli betimlemeleri, İspanya'nın kırsal bölgelerine ve Latin Amerika ülkelerine yaptığı yolculukları anlatan gezi kitaplarında çok belirgindir. Bu kitaplar içinde en ünlüleri, ''Alcarria'ya Yolculuk'', ''Mino'dan Bidasoa'ya'' ile ''Yahudiler, Magripliler ve Hıristiyanlar''dır. 
     






</TEXT>
</DOC>
