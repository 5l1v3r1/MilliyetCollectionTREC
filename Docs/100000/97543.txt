<DOC>
<DOCNO> 97543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/son/sonspo13.html </URL>
<DATE> 2002/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor, "kombine bilet" satışında 1994 yılını özlüyor... 
</HEADLINE>
<TEXT>

     Bursaspor, taraftarlarını kombine bilet almaya davet etti. 
     Bursaspor 2. Başkanı Fikret Üstenci, yönetim kurulu olarak takımın bu sezon başarılı olacağına inandıklarını, buna teknik heyet ve futbolcuları da inandırdıklarını ancak taraftar desteği ve inancı olmadan belirlenen başarıyı yakalamanın mümkün olmayacağını kaydetti. 
     Taraftarların maçları daha iyi ve rahat bir ortamda izleyebilmeleri için Atatürk Stadı'nda yenileme çalışmaları yaptıklarını anlatan Üstenci, ''Taraftarlarımızı müşteri gibi görüyor ve onlara en iyi hizmeti sunabilmek için yoğun bir şekilde çalışıyoruz. Kapalı tribünde koltukları değiştiriyoruz. Maraton tribünün bir bölümünü de yeniliyoruz. Stada yeni giriş kapıları yapılıyor. Tuvaletler yenilendi. Tüm bu çalışmalar Beşiktaş ile oynayacağımız ligin ilk maçına yetişecek'' diye konuştu. 
     Üstenci, kulübün içinde bulunduğu mali sıkıntıya rağmen taraftarların iyi bir takım izleyebilmeleri için transfer, rahat bir ortamda maç seyredebilmeleri için de stat yenileme çalışmalarının sürdüğünü, taraftarlardan da maçlara ilgi göstermelerini ve kombine bilet almalarını beklediklerini ifade etti. 
     1994 yılında 8 bin 400 kombine bilet sattıklarını, kentte nüfusun artmasına karşın son yılarda bu sayıya ulaşamadıklarını ifade eden Üstenci, şunları söyledi 
     ''Taraftarlarımızı kombine bilet almaya davet ediyoruz. Avrupa'da birçok kulüp, statlardaki koltuklarının yarısından çoğunu sezon öncesi kombine olarak satıyor. Bu kulüpler için önemli bir mali destek. Diğer yandan da taraftar desteği daha sezon başlamadan sağlanmış oluyor.'' 
     





</TEXT>
</DOC>
