<DOC>
<DOCNO> 53035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/19/son/sondun15.html </URL>
<DATE> 2001/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Molla Ömer'in rüyası Kandahar'ın teslimini engelledi 
</HEADLINE>
<TEXT>

     Afganistan'ın güneyinde yer alan, Taliban'ın kalesi Kandahar kentinin, Taliban lideri Molla Muhammed Ömer'in gördüğü bir rüya üzerine teslim edilmediği ileri sürüldü. 
     Afgan muhalefetinin önde gelen komutanlarından, eski Kral Zahir Şah'a yakınlığıyla bilinen Hamid Karzai'in kardeşi Ahmed Karzai'nin Reuters ajansına verdiği bilgiye göre Taliban, Molla Ömer'in ''gelecekten haber veren bir rüyayı'' görmesinden sonra Kandahar kentini teslim etmekten vazgeçti. 
     Ahmed Karzai'nin iddiasına göre, Kandahar'da Taliban yetkilileriyle görüştükten sonra Pakistan'a dönen barış heyeti, Taliban'ın kentin kontrolünü eski komutan Hacı Başar'a vermeyi düşündüğünü, ancak Molla Ömer'in, ''Yaşadığım sürece sorumlu olacağım bir rüya gördüm'' demesi üzerine bu fikirden vazgeçtiğini bildirdi. 
     Merkezi Pakistan'da bulunan Afgan İslami Basın Ajansı AIP , 16 Kasım Cuma günü, Taliban'ın Sovyet işgali sırasında gerilla komutanları olan Molla Nacibullah ve Hacı Başar'a Kahdahar'ın kontrolünü vermeye hazır olduğunu duyurmuş, daha sonra Taliban Kandahar'ı teslim etmeyeceğini açıklamıştı. 
     






</TEXT>
</DOC>
