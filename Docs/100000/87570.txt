<DOC>
<DOCNO> 87570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/02/son/sontur19.html </URL>
<DATE> 2002/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel Okullar Sınavı'nın sonucu temmuzun son haftasında... 
</HEADLINE>
<TEXT>

     Özel Okullar ve İstanbul İl Sınav Yürütme Kurulu Başkanı Cem Gülan, bugün yapılan Özel Okullar Sınavı'nın sorunsuz bir şekilde tamamlandığını bildirdi. 
     Sınavın ardından Özel Okullar Derneği'nde basın toplantısı düzenleyen Cem Gülan, başta İstanbul'da 44 merkez olmak üzere sınav yapılan hiçbir il ve ilçeden olumsuz bilgi ulaşmadığını belirterek, ''Sorunsuz bir şekilde sınavlarımız tamamlandı'' dedi. 
     Özel Okullar Sınavı'nın bu yıl ilk kez Anadolu Liseleri sınav sonuçlarıyla aynı gün açıklanacağını anlatan Gülan, ''Özel Okullar Sınavı sonuçları, Anadolu Liseleri sonuçlarıyla aynı gün, Temmuz ayının son haftasında açıklanacak. Yani veli, çocuğu Anadolu Lisesi'ni mi, özel okulu mu kazandı aynı gün bilecek. Öğrenci de bir yere yerleşmediyse bir sefer üzülecek'' diye konuştu. 
     Gülan, Özel Okullar Sınavı'nın, Anadolu Liseleri Sınavı'nı da gerçekleştiren Milli Eğitim Bakanlığı bünyesindeki Eğitim Teknolojileri Genel Müdürlüğü'nce yapıldığını belirterek, sınavın üst düzeyde güvenlikle gerçekleştirildiğini bildirdi. 
     Soruları hazırlayan, seçen ve basan kişilerin sınav sonuna kadar kapalı kaldıklarını, bu sürede cep telefonlarının dahi çalışmadığını ifade eden Gülan, ayrıca soruların sınav merkezlerine plastik mühürlü kutuların içinde ulaştığını kaydetti. 
     Gülan, saat 10.00'da başlayan ve 2 saat süren sınavda öğrencilere, Türkçe, Matematik, Fen ve Sosyal bilimlerden 25'er soru yöneltildiğini sözlerine ekledi. 
     İstanbul İl Milli Eğitim Müdürlüğü Özel Okullar Şube Müdürü Nevin Çubukçu da, 7 ilde yapılan Özel Okullar Sınavı sonuçlarına göre 55 özel okulun 2 bin 742 öğrenci alacağını söyledi. 
     Çubukçu, bu yılki sınava 13 bin 956 öğrencinin başvurduğunu kaydetti. 
     Daha sonra Cem Gülan, Özel Okullar Sınavı soru kitapçığı ve cevap anahtarlarını basın mensuplarına dağıttı. 
     dedi. 
     





</TEXT>
</DOC>
