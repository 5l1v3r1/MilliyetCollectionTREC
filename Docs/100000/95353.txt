<DOC>
<DOCNO> 95353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/12/son/sonspo12.html </URL>
<DATE> 2002/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ufuk Sarıca, Darüşafaka'da... 
</HEADLINE>
<TEXT>

     Erkekler Birinci Basketbol Ligi takımlarından Darüşşafaka, milli basketbolcu Ufuk Sarıca ile resmi sözleşme imzaladı. 
     Darüşşafaka'nın kendi tesislerinde gerçekleştirilen ve kulüp başkanı Ali Kahyaoğlu, antrenör Halil Üner'in de hazır bulunduğu imza töreninde, Ufuk, kendisini yeşil-siyahlı renklere bağlayan sözleşmeye imza attı. 
     İmza töreninden sonra bir açıklama yapan Ali Kahyaoğlu, Ufuk Sarıca'nın oyunculuğunun yanı sıra, karizmasıyla da takıma katkı sağlayacağını belirterek, ''Ufuk, Darüşşafaka'nın bereketli topraklarında basketbolunu yükseklere taşıyacaktır'' dedi. 
     Kahyaoğlu, takımdaki yabancı oyuncular Jones ve Yaylo ile de sözleşme imzaladıklarını, diğer yabancı oyuncu için arayışlarının sürdüğünü söyledi. 
     Darüşşafaka ile sözleşme imzalayan Ufuk Sarıca ise, köklü bir camiaya geldiği için mutlu olduğunu vurgulayarak, ''Darüşşafaka, zirveye oynayan ve gençlerden kurulu bir takım. Umarım bu sene benim de katkımla daha iyi yerlere geliriz'' şeklinde konuştu. 
     





</TEXT>
</DOC>
