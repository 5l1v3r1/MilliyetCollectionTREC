<DOC>
<DOCNO> 75336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/29/son/sonspo08.html </URL>
<DATE> 2002/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını ''Terim Galliani'nin yardımıyla kulüp arıyor'' 
</HEADLINE>
<TEXT>

     Teknik direktör Fatih Terim'in geçtiğimiz çarşamba günü Milano'da Milan Kulübü Başkan Yardımcısı Adriano Galliani ile akşam yemeği yemesi İtalyan basınında genel olarak ''Terim, Galliani'nin yardımıyla Avrupa'da bir kulüp arıyor'' şeklinde yorumlandı. 
     La Gazzetta dello Sport gazetesinde verilen haberde, Terim'in gelecek sezon için somut olarak sadece bazı Türk takımlarından teklif aldığı ve halen Avrupa'da başka bir takım çalıştırma arzusunda olmasından dolayı gelen tekliflere şimdilik cevap vermediği savunuldu. 
     Bir başka olasılık ise Özhan Canaydın'ın seçim öncesinde Fatih Terim ile birlikte çalışacağı sinyalleri vermesiyle ortaya çıkıyor. Terim'in Galliani ile görüşüp sözleşmesini feshetmek istemesi Galatsaray'ın başına geçmeye hazırlandığı şeklinde de yorumlanıyor. 
     Gazete, Terim'in menajeri Moreno Moggi'nin de hazır bulunduğu yemekte, iş veya kontratın feshedilmesinin konuşulmadığını belirtti. 
     Ülkenin en yüksek tirajlı gazetesi Corriere della Sera ise, Terim'in Galliani'ye Avrupa'da başka bir takımı çalıştırma isteğini ilettiğini yazdığı haberinde, ''Terim'in Milan'a geri dönme olasılığı yemeğe katılanlarca hemen yalanlandı'' denildi. 
     Öte yandan Tutto Sport gazetesi, Terim-Galliani görüşmesini verdiği haberinde, görüşmenin ana maddesinin, ''Terim'in geleceği'' olduğunu ve Türk teknik adamın 2003 haziran ayına kadar Milan'da devam eden sözleşmesini fesh ederek, özgür bir şekilde gelecek sezon başka bir takım çalıştırma görüşmelerini tamamladığını ileri sürdü. 
     İtalyan takımları arasında teknik direktör arayışında olan Parma ve teknik direktörünü değiştirebileceği söylenen Lazio, ile Roma'nın Capello'nun Barcelona takımına gitme olasılığında Terim ile masaya oturabileceği öne sürüldü. 
     Tutto Sport'a göre 2. ligde mücadele eden ve bu sezon 1. lige çıkma olasılığı hemen hemen yok olan Napoli Kulübü Terim'i istemesine karşın, Türk teknik direktörün 2. ligde bir takımı çalıştırmasının zor olduğu iddia edildi. 
     Fatih Terim'in Milan'da görevine son verildikten yaklaşık 5 ay sonra tekrar yüzyüze görüştüğü Galliani, önümüzdeki haftalarda Milan Kulübü'nün başkanlığına getirilecek. İtalya Başbakanı Silvio Berlusconi'nin parlamentoda kanunlaşması beklenen ''çıkar çatışmaları''yla ilgili yasadan dolayı bırakmak zorunda kalacağı başkanlık görevini Milan'da uzun zamandır tek yetkili olarak Galliani yapıyordu. 
     






</TEXT>
</DOC>
