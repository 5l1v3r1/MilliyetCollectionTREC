<DOC>
<DOCNO> 52101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/13/son/sonspo17.html </URL>
<DATE> 2001/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bisiklet cinsel gücü arttırıyor... 
</HEADLINE>
<TEXT>

     Egzersiz bisikletinin kronik kalp hastalarında cinsel fonksiyonu artırdığı saptandı. 
     Nitrat ilacı kullandıkları için Viagra kullanamayan kalp hastalarının, bisiklet egzersizi yaparak, cinsel fonksiyonunu artırabilecekleri belirtildi. 
     İtalya'nın Ancona bölgesindeki Lancial Kalp Enstitüsü'nde yapılan araştırmada, egzersiz yapan hastaların cinsel fonksiyonun yanı sıra yaşam kalitesini artırdıkları da gözlendi. 
     Bisiklet egzersizi omuzlardan dirseklere inen kol damarları üzerinde etkisini göstererek, vücudun diğer bölgesinde bulunan damarlara da faydalı oluyor. Kronik kalp yetersizliğinin damarlar üzerinde hasar yaptığı ve ereksiyonu sağlayan kanın damarlara akmasını engellediği biliniyor. 
     Kronik kalp yetersizliği olan, 50 yaş ortaları ve sonlarında bulunan 59 erkek hasta üzerinde araştırma yapıldı. 
     Araştırmaya katılan hastalara yapılan ön taramada, prostat veya cinsel fonksiyonunu engelleyen başka rahatsızlık görülmedi. 30 denek, terapi merkezlerinde kullanılan ve elektronik olarak donatılmış bisikletlerle egzersiz yaptı. 29 kişilik grup ise kontrol grubu olarak gözlendi ve egzersiz yapmadı. 
     Egzersiz grubu, kalp atışları ve tansiyon ölçümleri yapıldıktan sonra, haftada 3 kez olmak üzere 8 hafta boyunca egzersiz yaptı. Her egzersizin 15 dakikası ısınma ve adalelerin açılmasını sağlamak için hafif tutuldu. Diğer 40 dakika normal egzersiz olarak sürdürüldü. 
     Araştırma sonunda deneklerin kol damarlarında omuzdan dirseklere inen kısımdaki kalp ile ilgili damarlar kan dolaşımını sağlayan açılma ve büzülmenin oranı ve damarlardaki kan dolaşımının değişimi ölçüldü. 
     Daha sonra egzesiz yapan deneklere cinsel fonksiyonlarıyla ilgili sorular yöneltildi. Egzersiz yapan tüm deneklerde cinsel fonksiyon ve yaşam kalitesinin yükselmiş olduğu belirlendi. 
     Ayrıca egzersiz grubundakilerin aldığı oksijenin yüzde 18 yükseldiği, damarlardaki fonksiyonun ise yüzde 76.4 arttığı tespit edildi. 
     Bu oran egzersiz programından önce deneklerde 2.29 ve 4.04 olarak gözlenmişti. 
     Egzersiz yapmayan gruptaki deneklerde ise herhangi bir değişim meydana gelmediği açıklandı. 
     Konuyla ilgili araştırma raporu, Amerikan kalp kuruluşunun yayın organında yer aldı. 
     






</TEXT>
</DOC>
