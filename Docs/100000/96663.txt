<DOC>
<DOCNO> 96663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/19/ekonomi/eko03.html </URL>
<DATE> 2002/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman MAN’ın aslanları Ankara’dan kükreyecek 
</HEADLINE>
<TEXT>

Lion’s coach’ modeli standart yolcu otobüsleri ile lüks yolcu otobüslerinin şasi ve karoserileri, sadece MAN’ın Ankara’daki fabrikasından çıkacak... 
     LEVENT KÖPRÜLÜ 

     Dünyanın sayılı büyük otobüs ve kamyon üreticilerinden MAN, standart yolcu otobüslerinin tamamını, üst sınıf yolcu otobüsü üretiminin bir bölümünü Türkiye’de gerçekleştirecek. 
     MAN Yönetim Kurulu Başkanı Hakan Samuelsson, yeniden yapılanma sürecine girdiklerini, maliyetlerin düşürülmesi ve k rlılığa ulaşılması için de çalışmaların sürdüğünü belirtti. Bu kapsamda Ankara fabrikasının önem kazandığını belirten Samuelsson, standart yolcu otobüslerinin üretimini Ankara’ya kaydırdıklarını kaydetti. Ankara’daki fabrikada günlük üretimin artırılması için yatırımlar yapıldığını hatırlatan Samuelsson, firmanın yeni ürünlerinden "Lion’s Coach" aslanın otobüsü anlamına geliyor tipi otobüslerin tamamen Türkiye’de üretileceğini ifade etti. Samuelsson, daha lüks "Lion’s Star" yolcu otobüslerinin şasi ve karoserilerinin de Ankara’da üretileceğini söyledi. 
     
     Neoplan da üretilecek 
     MAN Türkiye’nin yeni Yürütme Kurulu Başkanı Dirk Wülfing de, Ankara fabrikasında yeni Lion’s Coach otobüslerin ön üretimlerinin başladığını kaydetti. 
     Avrupa piyasasında eylül ayından itibaren satışına başlanacak yeni otobüslerin, bir süre sonra da Türk pazarına sunulacağını ifade etti. MAN, kardeş kuruluşu Neoplan’ın bu yıl IAA’da prototip olarak sergileyeceği yeni "Jetliner" yolcu otobüsünü, Türkiye’de de üretecek. 
     Bununla birlikte MAN, Ankara’da ürettiği belediye ve yakın mesafe yolcu otobüslerini halen Avrupa pazarlarına ihraç ediyor. Lion’s Coach ve yarı mamul Lions’s Star’ın da devreye girmesiyle 2002’de 25 ülkeye 750 adetten fazla otobüs ihraç edilmesi planlanıyor. 
     



 EKONOMİ 





















</TEXT>
</DOC>
