<DOC>
<DOCNO> 65708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/03/son/soneko08.html </URL>
<DATE> 2002/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Çakan "Mavi Akım'da Samsun'a kadar her türlü risk Rusya'ya ait.." 
</HEADLINE>
<TEXT>

     Enerji ve Tabii Kaynaklar Bakanı Zeki Çakan, Mavi Akım Projesi'nde Rusya'nın kendi topraklarında 307 kilometre, Karadeniz'e ise biri 396 kilometre, diğeri 392 kilometre olmak üzere iki boru hattı döşediğini ve her türlü riskin Rusya'ya ait olduğunu bildirdi. 
     Bakan Çakan, Türkiye'nin doğalgazı Samsun-Durusu Ölçüm İstasyonu'nda alacağını ve Ankara'ya kadar 501 kilometre boru hattı döşediğini buna karşılık maksimum 320 milyon dolar para harcayacağını söyledi. 
     Mavi Akım Projesi çerçevesinde Karadeniz'in dibine boru hattı döşeyen İtalyan ENİ SNAM firmasına ait ''Saipem 7000 Platformu''nda incelemelerde bulunan Bakan Çakan, bir basın toplantısı düzenledi. 
     Proje konusunda doğruları bilmeden çeşitli eleştiriler yapıldığını, projenin hayali olduğunu söyleyenlerin bulunduğunu belirten Çakan, ''Bu proje doğru projedir'' dedi. 
     Mavi Akım ve İran doğalgaz projelerinin olmaması halinde 2002 yılında en az 4 saat enerji kısıtlamasına gidileceğini ifade eden Çakan, bu yıl devreye girecek Gebze, Adapazarı ve İzmir doğalgaz santrallerinde yılda 5.1 milyar metreküp doğalgaz tüketileceğini anlattı. 
     Zeki Çakan, Türkiye'de elektrik talebinde azalma olmasına rağmen bir megavat yedek gücün dahi bulunmadığını ve santrallerin eski olmasına karşın dünya ortalamalarının üzerinde bir kapasitede çalıştığını kaydetti. 
     Proje ile ilgili olarak ANAP'ın ve ANAP Genel Başkanı Mesut Yılmaz'ın üzerine çok gidildiğini ifade eden Çakan, ANAP'ın risk alarak hizmet etmekten iftihar ettiğini belirterek, ''Böyle projeleri hangi Hükümet yaparsa yapsın taktir etmek lazım'' diye konuştu. 
     İtalyan ENİ firmasından Bakü-Tiflis-Ceyhan BTC projesine katılmasını rica ettiğini ifade eden Bakan Çakan, ENİ'nin yüzde 5 hisse ile BTC'ye katıldığını belirterek firmaya teşekkür etti. Proje ile 50 milyon ton ham petrolün Ceyhan'a akacağını ve Türkiye'nin bundan önemli miktarda geçiş ücreti kazanacağını hatırlattı. 
     Çakan, Amerika ziyaretlerinde Başkan Bush ve yardımcısının projeyi ekonomik olması nedeniyle destekleyeceklerini ifade ettiklerini söyledi. 
     
     Kaçak santraller 
     Devreye girecek projelerle 2006 yılına kadar elektrik arzında bir rahatlama olacağını ifade eden Çakan, ancak bu tarihten sonrası için tedbirlerin şimdiden alınması gerektiğini yineledi. 
     Elektrik fiyatlarında indirim olup olmayacağına ilişkin bir soru üzerine de Çakan, kayıp-kaçak seviyelerinin yüksek olduğunu ve bu konuda büyük bir mücadele başlattıklarını belirtti. Yılda 1.5 milyar dolarlık kaçak elektrik kullanımı olduğuna işaret eden Çakan, ''Kaçak oranlarındaki bir düşüş fiyatlara da yansıyacaktır'' dedi. 
     Çakan, bir siyasetçinin elektrik kesmenin işine gelmeyeceğini, ancak kaçak elektrik kullanılmanın bir hırsızlık olduğunu belirterek, ''Geçen yıl 1 milyon abonenin elektriği kesildi. Kesinlikle hiç taviz vermeyeceğiz, mücadele edeceğiz'' diye konuştu. 
     ''Ucuz enerji için mutlaka nükleer enerjiye geçmemiz lazım'' diyen Çakan, Fransa'nın elektrik ihtiyacının yüzde 70'ini nükleer santralden sağladığını, İran ve Rusya'da da nükleer santraller yapıldığına dikkat çekti. 
     Yaptığı incelemeleri de değerlendiren Bakan Çakan, bir rekor olan 2150 metre derinliğe borunun döşendiğin gördüğünü ve bundan 
     etkilendiğini belirtti. 
     Açıklık ve şeffaflığa önem verdiklerini belirten Çakan, bütün ihaleleri basının önünde gerçekleştireceklerini de sözlerine ekledi. 
     Büyüklük itibariyle dünyada başka bir eşi olmayan Saipem 7000 Platformu 2150 metre derinliğe boru döşenerek bir ilke imza atıyor. 
     Platformun boyutları 175x87x8.5 metre, yükseklik 197.9 metre, 15 bin ton ağırlığında bulunuyor. 
     






</TEXT>
</DOC>
