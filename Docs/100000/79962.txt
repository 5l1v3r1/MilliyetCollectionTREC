<DOC>
<DOCNO> 79962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/23/son/soneko01.html </URL>
<DATE> 2002/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
"Türkiye, 2-3 ayda, olumlu büyümeyi görecek" 
</HEADLINE>
<TEXT>

     Devlet Bakanı Kemal Derviş, Türkiye'nin, krizde köşeyi döndüğünü belirterek, ekonomide 2-3 ay içinde olumlu büyüme istatistiklerinin görüleceğini söyledi. 
     Derviş, Uluslararası Para Fonu IMF ve Dünya Bankası'nın yıllık toplantıları için bulunduğu ABD'nin başkenti Washington'daki düşünce kuruluşu The Washington Institute'de, ağırlıklı olarak Türk ekonomisindeki son durum hakkında bir konuşma yaptı. 
     Derviş, "IMF ile burada yaptığımız görüşmelerde, bu yılki yüzde 3'lük büyüme ve yüzde 35'lik enflasyon hedeflerinin tutturulabileceği konusunda anlaştık. Dolayısıyla bu hedefleri koruyoruz. Krizde köşeyi döndük, 2-3 ay içinde olumlu büyüme istatistikleri görülecek. Başlangıçta bu, büyük bir büyüme olmayacak, ihtiyatlı bir büyüme olacak" dedi. 
     AB'den de Türkiye'ye üyelik müzakerelerinin başlaması için tarih vermesini isteyen Derviş, "Bunun olması halinde yapısal reformlarımız büyük hız kazanacak ve Türkiye'ye doğrudan yabancı yatırımlar artacak" dedi. 
     Derviş, uygulanan ekonomik programın, Türkiye'nin bölgesindeki gelişmelerden dolayı meydana gelebilecek orta büyüklükteki şokları karşılayabilecek şekilde hazırlandığını da söyledi. 
     





</TEXT>
</DOC>
