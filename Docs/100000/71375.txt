<DOC>
<DOCNO> 71375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/07/son/sontur26.html </URL>
<DATE> 2002/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Soygun sırasında kaçırılan trafik polisi açığa alınıyor 
</HEADLINE>
<TEXT>

     İstanbul Emniyet Müdürü Hasan Özdemir, İş Bankası 4. Levent Şubesi'nin dün soyulmasının ardından kaçırılan ve bir süre sonra serbest bırakılan trafik polisi ile olay yerinde olduğu belirlenen başka bir polisin açığa alınması için, İstanbul Valiliği'ne yazı gönderdiğini bildirdi. 
     Emniyet Müdürlüğü'nden çıkışında, basın mensuplarının dünkü banka soygunu ve soygun girişimine ilişkin sorularını yanıtlayan Özdemir, soygun sırasında kaçırıldıktan bir süre sonra silahı ve telsizi gasp edilerek serbest bırakılan trafik polisi ile olay yerinde olduğu anlaşılan başka bir polisin açığa alınmaları için İstanbul Valiliği'ne yazı gönderdiğini söyledi. 
     Olay yerinde bulunan trafik polisinin, trafikle sınırlı kalmaması, operasyonel olması ve olaya müdahale etmesi gerektiğini vurgulayan Özdemir, ''Ete atmazsa havaya atar'' dedi. 
     Özdemir, olay yerinde ele geçen boş kovanların balistik incelemesinden herhangi bir sonuç çıkmadığını ifade ederek, incelemenin terör boyutuyla birlikte çok yönlü olarak sürdürüldüğünü kaydetti. 
     ''Bankanın güvenlik kamerasının bozuk olması'' ile ''155 numaralı Polis İmdat telefonuna ihbarda bulunulmasına rağmen dikkate alınmadığı'' yolundaki iddiaların da araştırıldığını belirten Özdemir, İş Bankası 4. Levent Şubesi güvenlik görevlisi hakkında da soruşturma başlattıracağını açıkladı. 
     İstanbul Emniyet Müdürü Özdemir, soygun sırasında bazı askerlerin de olay mahallinde bulunmalarının ''tamamen tesadüf'' olduğunu söyledi. 
     Ayrıca, imam hatip liselerine türbanla girişlerin yasaklanmasıyla başlayan olayların normale döndüğünü anlatan Özdemir, okul önlerindeki Çevik Kuvvet Şube Müdürlüğü'ne bağlı polislerin çekilmeye başladıklarını bildirdi. 
     Hasan Özdemir, Asayiş Şube Müdürlüğü'nde bugün bir toplantı yaparak, Esenler Karabayır Mahallesi'ndeki olay, bu hafta oynanacak Beşiktaş-Galatasaray futbol maçı, dün meydana gelen banka soygunu ve soygun girişimi, imam hatip liselerindeki eylemler ve 8 Mart Dünya Kadınlar Günü'ne ilişkin etkinliklerle ilgili önlemlerinin değerlendirileceğini kaydetti. 
     

     
</TEXT>
</DOC>
