<DOC>
<DOCNO> 75507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/30/son/sonspo02.html </URL>
<DATE> 2002/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinan Engin "Beşiktaşlı futbolcular sahtekar değildir" 
</HEADLINE>
<TEXT>

     Beşiktaş Futbol Takımı Menajeri Sinan Engin, Antalyaspor karşısında kaybettikleri puanlar için üzüntülü olduklarını söyledi. 
     Teknik direktör Christoph Daum, maç sonrasında basın toplantısı düzenlemedi, medya mensuplarının sorularını ise kulüp menajeri Engin yanıtladı. 
     Antalyaspor maçını kazanmak istediklerini vurgulayan Engin, ''Ancak bugün top bizi sevmedi. Çok önemli bir avantajı teptik. Eğer bu maçı kazansaydık, şampiyonluğun en büyük adayı bizdik, ama olmadı' dedi. 
     Beşiktaş için şampiyonluğun hayal olmadığını kaydeden Engin, önlerinde daha 5 maç bulunduğunu, Antalyaspor maçını unutup, bu maçlara bakacaklarını söyledi. 
     Taraftarların maç sonrası tepki göstermelerinin doğal olduğunu da ifade eden Engin, ''Ancak şu bilinmelidir ki futbolcularımız sahtekar değildir. Onlar da en az taraftarımız kadar bu maçı kazanmak isterlerdi. Tüm çabalarına rağmen bunu gerçekleştiremediler'' diye konuştu. 
     
     Bulak "1 puan moral oldu" 
     Antalyaspor Teknik Direktörü Giray Bulak ise deplasmanda Beşiktaş karşısında aldıkları 1 puanın, kendileri için moral olduğunu söyledi. 
     Alınan puanın, kümede kalmaları için çok fazla bir önem taşımadığını kaydeden Bulak, ''Kazansak çok daha iyi olurdu. 
     Fırsatlar elimize geçti, ama değerlendiremedik. Ayrıca, ilk yarıda attığımız bir gol, ofsayt gerekçesiyle sayılmadı. Bence bu pozisyon ofsayt değildi. Her şeye rağmen önümüzdeki 5 maçı kazanıp, rakiplerimizin puan kaybetmesini bekleyeceğiz'' dedi. 
     
     Ahmet Yıldırım ile Ali Eren tartıştı 
     Beşiktaşlı futbolcular Ahmet Yıldırım ile Ali Eren, karşılaşmanın son dakikasında birbirleriyle tartıştı. 
     Birbirlerine sert şekilde el, kol hareketi yapan ikiliyi, takım arkadaşları güçlükle sakinleştirdi. 
     Bu arada, maç bitiminde kapalı tribünde de olaylar çıktı. Bir grubun, başkan adayı Hasan Arat lehine tezahürat yapması üzerine çıkan tartışma, güvenlik güçlerinin araya girmesiyle büyümeden önlendi. 
     Ancak bu tartışmada bir taraftar başından yaralandı. Taraftara, soyunma odası koridorunda, Beşiktaş Kulübü doktorları tarafından müdahale edildi. 
     
     Ekip arabası taşlandı 
     Karşılaşma sonrası BJK İnönü Stadı dışında bir polis aracı, kimliği belirsiz kişilerce taşlandı. 
     Ekip otosunun camları kırılırken, polisler çevrede güvenlik önlemlerini artırarak, taraftarların olay çıkarmasına engel oldu. 
     
     Ronaldo ve Ümit sakatlandı 
     Antalyaspor ile berabere kalarak şampiyonluk yarışında yara alan Beşiktaş'ta, Ronaldo ve Ümit'in sakatlanması da ayrı bir üzüntü yarattı. 
     Kulüp doktoru Ayhan Optur, Ronaldo'nun sol omzundan, Ümit'in ise sol ayak arka adalesinden sakatlandığını belirterek, ''Ümit'in durumu çok ciddi değil. Ronaldo'nun sol omzunu ise bandaja aldık. Bu futbolcumuzun durumu yarın netlik kazanır'' dedi. 
     Öte yandan, Beşiktaş, Türkiye Kupası'nda Kocaelispor ile yapacağı final maçının hazırlıklarına, yarın sabah başlayacak. 
     






</TEXT>
</DOC>
