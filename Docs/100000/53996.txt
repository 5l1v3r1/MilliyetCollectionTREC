<DOC>
<DOCNO> 53996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/25/spor/aspo.html </URL>
<DATE> 2001/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
SERGEN ALDI GÖTÜRDÜ 2-0 
</HEADLINE>
<TEXT>

Roma maçının yorgunluğunun üstüne, sağnak yağmurun ağırlaştırdığı saha da gelince Galatasaray’ın işi zorlaştı. Samsunspor’un inadını Sergen kırdı. Attığı iki golle rakibin umutlarını bitiren Sergen’i, Lucescu ikinci yarıya çıkarmadı. Penaltı kaçıran Ertuğrul’un, bir şutu da direkte patladı 
     ROMA yorgunu Galatasaray, bütün gün yağan yağmurun ağırlaştırdığı sahaya rağmen Samsunspor’u net bir skorla geçti. İlk dakikalarda pozisyon bulmakta zorlanan ve uzaktan şutlarla rakip kaleyi yoklayan Cim Bom, 30. dakikada ilk golüne kavuştu. Hasan’ın ortasında Sergen’in yaptığı kafa vuruşu dengeyi bozdu. Samsunspor golün şokunu atlatamadan 35. dakikada Ercan’ın yarattığı penaltıyı yine Sergen gole çevirdi ve ilk yarı 2 - 0 sonuçlandı. 
     GALATASARAY ikinci yarıda oyunu rölantiye aldı. Top sürmenin bile zorlaştığı zeminde Samsunspor’un beraberlik çabaları vardı. 70. dakikada Vedat’ın neden olduğu penaltı atışını Ertuğrul auta gönderdi. Lucescu oyuncu değişiklikleri ile takımını zinde tutmaya çalışırken, bu kez 75. dakikada Ertuğrul’un kafa vuruşunda top direkte patladı. Bir gün önce liderliği maç fazlasıyla Fenerbahçe’ye kaptıran Galatasaray, bu sonuçla emanetini geri aldı. 
     
Lucescu Memnunum      GALATASARAY’IN hocası Lucescu, futboldan ve skordan memnun olduğunu belirtti. Lucescu, "Roma maçının oyuncularımı etkilemesinden korkuyordum. Ama özellikle ilk yarı çok iyi oynadık. Ağır zemine rağmen çok pozisyona girdik. İkinci yarıya rahat çıkınca, maçın kontrolünü Samsun’a kaptırdık" dedi. 
     SARI-Kırmızılı ekibin teknik patronu, Sergen’i hafif bir rahatsızlığı bulunduğu için oyundan aldığını da sözlerine ekledi. Başkan Cansun ise, "Ağır sahada iyi mücadele verdik. Ben bile soğuktan dondum. Oyuncularımızın performansından memnunum. Sırada Erzurum maçı var. Hava eksi 30 derece diyorlar. Gidip, göreceğiz" diye konuştu. 
     
Dakika dakika maç      5. dakika Perez kendi geliştirdiği atakta kaleyi sağ çaprazdan görüp sert vurdu. Top direğin üstünden az farkla auta çıktı. 
     13. dakika Ayhan, sağ kanattan ceza sahasına girip sert vurdu. Kaleci Allum topu uzaklaştırdı. 
     20. dakika Ergün ceza sahasına girmeden sert bir vuruşla kaleyi yokladı. Kaleci Allum'a çarpan top kornere çıktı. 
     30. dakika Hasan Şaş'ın sol kanattan yaptığı güzel ortaya Sergen kafayı çaktı 1 - 0 
     35. dakika Ayhan'ın sağ kanattan yerden yaptığı ortaya,kayarak müdahale etmeye çalışan Ercan topa kollarıyla da müdahale edince hakem pozisyonu penaltı olarak değerlendirdi. Penaltıyı kullanan Sergen ikinci kez Samsun ağlarını havalandırdı 2- 0 
     43. dakika Gelişen Samsunspor atağında ceza sahası içine yapılan ortaya Mehmet Yılmaz kafayı vurdu. Top az farkla auta çıktı. 
     48. dakika Arif ile ver - kaç yapan Hasan Şaş ceza sahasına girip sert vurdu. Top kaleci Allum'da kaldı. 
     56. dakika Ergün'ün yaptığı ortaya Arif yükselerek kafayı vurdu. Kaleci Allum son anda topu kornere çeldi. 
     69. dakika Ayhan'ın ortasını göğsü ile yumuşatan Serkan bekletmeden kaleye vurdu. Kaleci Allum yine topu çıkardı. 
     70. dakika Ceza sahasına giren Mehmet Yılmaz, Vedat'ın ayaklarına çarpmasıyla düşünce hakem penaltı noktasını gösterdi. Atışı kullanan Ertuğrul topu üstten auta yolladı. 
     74. dakika Ertuğrul, önce sağ kanattan yapılan ortaya kafayı vurdu. Ancak Mondragon topu çeldi. Devam eden atakta bu kez sol kanattan yapılan ortaya Ertuğrul yine vurdu. Kaleci Mondragon bu topu da çıkartmayı başardı. 
     75. dakika Ertuğrul, Müslim'in yaptığı ortaya yükselerek kafayı vurdu. Direğe çarpan top dışarı çıktı. 
     79. dakika Sağ kanattan ceza sahasına giren Serkan, Allum'u da çalımlayıp topu kaleye göndermeye çalıştı. Kale önünde yuvarlanan topa kimse dokunamadı. 
     87. dakika Vedat'ın sol kanattan yaptığı güzel ortaya Ümit Karan bomboş pozisyonda vurdu, ancak top auta çıktı. 
     
Nasıl oynadılar      GALATASARAY 
     MONDRAGON Yine hava toplarında hatalar yaptığı gözlendi. Allah'tan kendisine fazla iş düşmedi, rahat bir maç çıkardı. 
     BÜLENT Savunmada gedik vermedi. Hırslıydı, iyi mücadele verdi. Ama yorgun olduğu için Lucescu ikinci devrede kenara çekti. 
     PEREZ Müthiş bir enerjiyle oynadı. İlk yarı ataklara çok katıldı. Bölgesinde hep sağlam kaldı ve olumlu puan topladı. 
     CAPONE Yine iyi bir günündeydi. Savunmada risksiz oynadı. Arkadaşlarına güven verdi, rakip atakları başarıyla kesti. 
     HAKAN ÜNSAL Sol kanattaki performansıyla göz doldurdu. Giderek form grafiği yükseliyor, eski günlerini yakalıyor. 
     AYHAN Takımının en çok koşan ismiydi. Her geçen gün daha iyi oluyor. Sanki Galatasaray'ın yeni transferi gibi. 
     ERGÜN Sakatlıktan yeni kurtuldu. Bu nedenle de kendinden bekleneni gösteremedi. Pas hataları yaptı, vasatı aşamadı. 
     SERGEN İki golün sahibiydi. Vazgeçilmez bir isim olduğunu yine kanıtladı. Ancak ağır sahada zaman zaman etkisiz kaldı. 
     HASAN ŞAŞ Çok koştu, iyi mücadele verdi. Ayağında çok top tutması tek dezavantajı. Hücumları başlamadan öldürdü. 
     ÜMİT KARAN Sahada yoktu. Hiçbir varlık gösteremedi. Yakaladığı pozisyonları harcadı, gol beklentilerini boşa çıkardı. 
     ARİF O da Ümit Karan gibi etkisizdi. Çok top öldürdü. Rakip defans arasında pozisyon bulamadı. Top kayıpları da dikkati çekti. 
     SERKAN Zayıf kaldı, oynadığı süre içinde forvete herhangi bir katkı sağlayamadı. Ağır sahada daha da ağırlaştı. 
     SUAT Orta sahaya takviye olarak sahaya sürüldü. Akıllı bir seçimde, enerjisiyle savunmaya da yardımcı oldu. 
     VEDAT Yine gereksiz bir penaltı yaptı. Ama onun dışında defanstaki mücadeleci futbolcuyla iyi bir görüntü çizdi. 
     
     SAMSUN 
     MEHMET YILMAZ Sürekli gol kovaladı. Galatasaray savunmasını oldukça rahatsız etti, bir de penaltı yaptırdı. 
     MÜSLİM Takımın en iyi oyuncularından birisiydi. Sağ kanadı başarıyla kullandı. Sahada basmadık yer bırakmadı. 
     ERTUĞRUL Kendisine ve tecrübesine yakışmayacak bir penaltı kaçırdı. Zaten sahada da yoktu. Hiçbir varlık gösteremedi. 
     
     
     Yanlış kararlar 
     MURAT Ilgaz şaşırtan kararları ile dikkat çekti. Faul ve sarı kartlarda bir türlü istikrarı yakalayamayan Ilgaz, penaltı pozisyonunda da hata yaptı. Mehmet Yılmaz’ın, Vedat’ın ayaklarına takılması ve düşmesine penaltı çalan Ilgaz bu pozisyona kart bile çıkarmadı. Oysa Vedat son adamdı ve gollük pozisyondu. Bu durumda Vedat’ın kırmızı kart alması gerekirdi. 
     
Notlar      Mutlu yıllar 
     Samsunspor maçı sonrasında Başkan Mehmet Cansun ile birlikte, Kaptan Bülent ve Perez doğum günlerini kutladılar. Soyunma odasının önüne koyulan doğum günü pastasını, Abdürrahim Albayrak ile birlikte kesen üçlü, galibiyetle mutluluklarını ikiye katladıkları söylediler. Fotoğraf HüseyinYavuz 
     
     Yeni gelir 
     GALATASARAY Yönetimi dün Kuruçeşme Adası’nın yenilenmesi için UNİT Şirketi ile 10 yıllık anlaşma yaptı. Gelir paylaşımı esasına göre yapılan anlaşma sayesinde Ada’nın tekrar işletmeye açıldıktan sonra kulübe yılda 1.5 ile 2 milyon dolar gelir üretmesi bekleniyor. 
     
     Murat ile imza 
     CİM - Bom, Bursaspor’dan transfer ettiği Murat Sözkesen ile bugün resmi sözleşme imzalayacak. Sarı - Kırmızılılar, Bursa’ya Faruk ve Ufuk’u verecek. Berkant ise gitmek istememesi nedeniyle Bursa’ya gönderilmeyecek. 
     
     Barça yıkıldı 
     GALATASARAY’IN Şampiyonlar Ligi’ndeki rakiplerinden Barcelona İspanya Ligi’nde Atletic Bilbao’ya evinde teslim oldu 1-2. Atletic Bilbao’nun gollerini Urzaiz ve Ezquerra atarken, Barcelona’nın sayısı Rivaldo’dan geldi. 
     
     Emre yedek 
     LUCESCU, sakatlığının nüksetmesi üzerine Emre’yi Samsunspor karşısında yedek kulübesine aldı. Emre’nin bileğindeki sakatlığının tam olarak geçmediğini gören Rumen hoca, oyuncusunu riske etmedi. 
     
     Erzurum’dan red 
     GALATASARAY Başkanı Mehmet Cansun Erzurumspor maçının yerinin değiştirilmesi isteğini, Erzurumspor yönetiminin, "Burada çok Galatasaraylı var ve sizi görmek istiyorlar" yanıtıyla gerçekleşmediğini açıkladı. 
     
     Taraftarlara kıyak 
     SARI - Kırmızılı yöneticiler tribünlerin dolmaması üzerine, yağmur altında ıslanan açık tribün taraftarlarını maç sırasında kapalıya aldırdı. Yönetim bu uygulamayı ilk defa yaptı ve bol alkış aldı. 
     
Erteleme de gündeme geldi      GALATASARAY - Samsunspor maçının sağnak yağmur nedeniyle ertelenmesi gündeme geldi. Ancak maçtan önce birer saat arayla iki kez Ali Sami Yen Stadı’nın çimlerini kontrol eden ve zemini inceleyen orta hakem Murat Ilgaz karşılaşmanın oynanmasına karar verdi. Sarı - Kırmızılı yöneticiler de maçın oynanması kararını doğru bulduklarını bildirdiler. Bu arada Başkan Mehmet Cansun Kupa’da oynayacakları Erzurum maçının ertelenmemesini istedi. 
     



 SPOR 

























</TEXT>
</DOC>
