<DOC>
<DOCNO> 88589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/08/ekonomi/eko03.html </URL>
<DATE> 2002/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
SİNİRLER GERİLDİ 
</HEADLINE>
<TEXT>

Gün boyu Ankara’da Avrupa Birliği konusunda toplanan liderler zirvesini izleyen piyasalarda her açıklama fiyatlara yansıdı. Ecevit’in zirveye katılmaması, Bahçeli’nin çekileceği haberiyle borsa yüzde 3.21 düştü, dolar üç bin lira, bono faizi de iki puan arttı 
     EKONOMİ SERVİSİ 

     Cumhurbaşkanı Ahmet Necdet Sezer başkanlığında toplanan liderler zirvesi, piyasalarda sinirlerin iyice gerilmesine neden oldu. Sabah Başbakan Ecevit’in katılıp katılmayacağına endekslenen faiz, dolar ve borsa, asıl tedirginliği MHP Genel Başkanı ve Başbakan Yardımcısı Devlet Bahçeli’nin "çekilebiliriz" haberiyle yaşadı. Borsa günü yüzde 3.21 kayıpla tamamlarken dolar serbest piyasada üç bin lira, faiz ise iki puan yükseldi. 
     
     Endeks 10 bin puandan döndü 
     İki gündür zirveyi bekleyen piyasalar hacimsiz ancak her olumsuz gelişmeyi anında satışa çevirebilecek bir görünümde açıldı. Nitekim ilk satış dalgası Başbakan Ecevit ile DYP Genel Başkanı Tansu Çiller’in katılmayacağının açıklanmasıyla geldi. Açılıştan sonra bir saatte borsa endeksi 340 puan düşüşle 10 bin 126 puana kadar gerilerken, dolar 1 milyon 462 bine, faiz yüzde 64’e yükseldi. 
     Bu gelişmenin ardından zirveden çıkacak sonuçları beklemeye başlayan piyasalar küçük çaplı alımlarla tutunmayı denedi. Zirvenin tamamlandığı dakikalarda yine satışa dönen piyasalarda tekrar olumsuz seyir başladı. Asıl büyük satış dalgası ise MHP lideri Bahçeli’nin "Gerekirse çekiliriz" açıklamasıyla geldi. 
     Borsada değer kaybı bir ara yüzde 4.2’ye kadar çıkarken, endeks 10.000 puan sınırına yaklaştı. Ancak son dakika alımlarlarıyla günlük kayıp yüzde 3.21 düşerken, endeks 10.151’den kapandı. 
     
     Dolar 1 milyon 462 bini gördü 
     Saat 16.30 itibariyle dolar bankalararası piyasada 1 milyon 458 bin liradan geçerken faiz düne göre yaklaşık iki puan yükselişle yüzde 63.05 oldu. 
     Bahçeli’nin saat 17.00’de bir toplantı yapacağını açıklamasıyla yeni bir bekleyişe geçen piyasalarda tepki, o saatlerde açık olan döviz cephesinden izlendi. Bahçeli’nin çekileceğine ilişkin haberleri doğruladığı dakikalarda dolar bankalararasında 1 milyon 467 bin liraya kadar yükseldi. Ancak daha sonra gerileyen fiyatlar bankalararasında düne göre beş bin lira artışla 1 milyon 462 bin liradan kapandı. 
     Dolar serbest piyasada da düne göre üç bin lira yükselerek 1 milyon 455 bin liradan günü tamamladı. 
     
İkna edici açıklama bekliyoruz’      Borsacılar, siyasetin son zamanlarda iyice ön plana çıktığını belirterek, yaşanan belirsizlikler nedeniyle önlerini göremediklerini söylediler. Piyasaların en çok belirsizlikten korktuğunu kaydeden borsacılar, ikna edici açıklamalardan sonra paranın yön bulabileceğini kaydettiler. 
     Borsacılar, liderlerin zirve sonrası yaptıkları açıklamaların hükümetin devamı ve Başbakan’ın sağlık sorunları konusundaki endişelerin daha da artmasına yol açtığını belirttiler. 
     
     Besim Çalışkan Site Yatırım Hazine Müdürü 
     Gergin olan bono ve döviz piyasaları yapılan zirveden çok MHP lideri Bahçeli’nin çekileceğine ilişkin açıklamalardan tedirgin oldu. MHP’nin bir şekilde ikna edileceğini düşünüyorum. MHP, IMF programını da istememişti ancak program halen uygulamada... 
     Bu tür gelişmeler önce siyasette ardından piyasalarda belirsizliğin artmasına neden oluyor. Volatilitenin arttığı piyasalarda, doların 1 milyon 600 bin liraya kadar tırmanıp 
     1 milyon 450 bine dönmesi, faizin yüzde 59 - 65 aralığında gidip gelmesi beklenmelidir. 
     
     Aslı Yüksel Şeker Yat. Gn Md. Yrd. 
     Başbakan Ecevit’in sağlık durumu ekonomik ve siyasi tüm açıklamaların önüne geçti. Biz borsacılar olarak önümüzü göremiyoruz. Endekste 10 bin ara destek 9 bin 800 ana destek olarak dikkat çekiyor. Piyasada herkes bekleme sürecine girdi. Tedirgin eden, ülke riskini belirleyen bonolarda faizlerin artması. 
     
     Okan Güner Ekinciler Menkul Yatırım Uzmanı 
     Piyasanın beklediği, Başbakan Ecevit’i de bu zirvede görmekti. Göremeyince faizde, dolarda ve borsada yansımalarını gördük. Borsa tamamen siyasi gelişmelerle yön bulacak. 
     
     Riskler fiyatlara yansıdı’ 
     Tayfun Oral Oyak Menkul Gn. Md. Yrd. 
     Siyasi risk, AB belirsizliği fiyatlara yansımış durumda. Bu nedenle piyasada daha kötü bir tepkiyle karşılaşmak zor. Riskler ortada. Ancak, son dönemde yaşanacak hızlı değişik gelişmelerle günlük dalgalanmalar olacaktır. İçinde bulunduğumuz durum en kötünün yansıması. Erken seçim kararı alındığında piyasanın tepkisi bundan daha fazla olmayacak, belirsizliğin ortadan kalktığını piyasa görecek. Riskleri herkes biliyor. Pozisyonlarını ona göre aldılar. Bundan sonra yaşanacak kötü gelişmeler sürpriz değil, iyi gelişmeler sürpriz olur. Şu anda 70 cent civarında olan endeksin tarihi dip seviyesi 45 cent. Türkiye’nin geçtiği sürece baktığımızda endeksin 45 - 50 centi görmesini beklemiyorum. 
     



 EKONOMİ 






















</TEXT>
</DOC>
