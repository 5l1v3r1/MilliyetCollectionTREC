<DOC>
<DOCNO> 98361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/27/son/sonspo02.html </URL>
<DATE> 2002/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'nin Hollanda takımlarına şansı tutmuyor... 
</HEADLINE>
<TEXT>

     Şampiyonlar Ligi 3. ön eleme turunda Hollanda'nın Feyenoord takımıyla eşleşen Fenerbahçe, bugüne kadar bu ülke takımlarıyla oynadığı Avrupa Kupası maçlarında bir üst tura hiç çıkamadı. 
     Şampiyon Kulüpler Kupası maçlarında DWS Amsterdam, Ajax ve PSV Eindhoven takımlarıyla karşılaşan sarı-lacivertli takım, bu ekipler karşısında elenmekten kurtulamadı. 
     Hollanda takımlarıyla Avrupa Kupaları'nda 6 maç yapan sarı-lacivertli takım, 5 maçta yenilirken, yalnızca 1 maçta galip gelebildi. 
     Bu kupada 1964 yılında 1. turda DWS Amsterdam ile karşılaşan Fenerbahçe deplasmanda 3-1 yenildiği rakibine, İstanbul'da oynadığı maçta da 1-0 yenilerek elendi. 
     1968 yılında 1. turda İngiliz Manchester City'i eleyerek 2. tura yükselen Fenerbahçe, bu turda Hollandalı ekip Ajax ile karşı karşıya geldi. Ajax ile mücadelesinde iki maçta da 2-0'lık sonuçlarla yenilen sarı-lacivertliler kupaya veda etti. 
     1978 yılında ise aynı kupada PSV Eindhoven ile 1.turda eşleşen sarı-lacivertli takım, rakibini İstanbul'da 2-1 yenmesine rağmen, deplasmanda aldığı 6-1'lik mağlubiyetle turu geçemedi. 
     
</TEXT>
</DOC>
