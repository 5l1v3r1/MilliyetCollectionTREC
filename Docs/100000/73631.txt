<DOC>
<DOCNO> 73631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/son/sonspo02.html </URL>
<DATE> 2002/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu "Beni Terim ile karşılaştırmayın" 
</HEADLINE>
<TEXT>

     Galatasaray Teknik Direktörü Mircea Lucescu, 1,5 yıldır Türkiye'de olduğunu ve hep Fatih Terim ile karşı karşı karşıya getirildiğini ifade ederek, ''Ben, kendisine teşekkür ediyor ve saygı duyuyorum. Ondan sonra, daha zor şartlara rağmen onun bıraktığı yerden başarıları sürdürmeye çalışıyorum'' dedi. 
     Rumen teknik adam, ligde Trabzonspor ile maçlarının ertelenmesinin ardından yapılan spekülasyonların kendilerini etkilemediğini de vurgulayarak, ''Bizi Roma maçı etkiledi. Bu arada Fenerbahçe ve Beşiktaş ne zaman maçlarını ertelemek isterse ben evet derim'' diye konuştu. 
     Bu arada, maçın son dakikalarında sakatlanarak sahayı sedyeyle terk eden Hasan Şaş'ın ayağında, tekmeliğini de geçip kemiğe kadar gelen bir krampon izi bulunduğunu, bu futbolcunun hafta sonunda yapılacak lig maçında forma giyemeyebileceği bildirildi. 
     
     Roma maçı etkiledi 
     Lucescu, FC Barcelona karşısında aldıkları yenilgiyi kabullenmenin kendileri için kolay olmadığını belirterek, ''Roma maçında yaşananları kafamızdan silemediğimiz için Barcelona'ya yenildik'' dedi. 
     Rumen çalıştırıcı, soyunma odasında düzenlediği basın toplantısında Barcelona'yı kutlayarak, ''Böyle dengeli bir gruptan çıkmayı başardılar. Bunu hakettiler. Son dakikaya kadar herkesin çeyrek finale çıkma şansı vardı. Şansınız varsa 1-0 kazanıyor, hata yaparsanız 1-0 kaybediyorsunuz. Biz bir hata yaptık, rakibimiz turu geçti'' diye konuştu. 
     Çok iyi bir ilk yarı oynadıklarını kaydeden Lucescu, şöyle konuştu 
     ''Ama sanıyorum ki oyuncularım düşünce olarak Roma maçını kafalarından silemedi. Ayrıca futbolcular ceza alıp almayacaklarını düşünüyorlardı. Aklınız başınızdaysa, iyi düşünebiliyorsanız sahada en iyisini yaparsınız. 
     Barcelona'da Overmars ve Kluivert'i durduramadık. En pahalı iki oyuncu olmaları boşuna değil. Puyol'un, Fleurquin'e ceza alanında yaptığı hareket de penaltıydı. Bülent aynı hareketi yapınca faul verdi. Bu penaltı verilseydi her şey değişirdi. 1-0'dan sonra her şeyi denedik ama telaş da vardı. Kaybetmemize rağmen futbolcularımızı kutluyorum. Kimsenin tahmin edemediği sonuçları aldılar. Bülent Akın ve Sergen olsaydı, farklı olabilirdi. Ayhan'da ise performans düşüklüğü gördüm, bunu beklemiyordum.'' 
     






</TEXT>
</DOC>
