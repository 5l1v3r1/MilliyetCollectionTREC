<DOC>
<DOCNO> 62653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/17/dunya/adun.html </URL>
<DATE> 2002/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hızlı başladılar 
</HEADLINE>
<TEXT>

Kıbrıs’ta çözüm bulunana kadar yüz yüze müzakere sürecini başlatan KKTC Cumhurbaşkanı Denktaş ve Rum Yönetimi lideri Klerides haftada üç gün bir araya gelmeyi kararlaştırdılar 
     ÖZGÜR EKŞİ Lefkoşa 

     KKTC Cumhurbaşkanı Rauf Denktaş ve Güney Kıbrıs Rum Yönetimi lideri Glafkos Klerides arasında dün Lefkoşa’da "Kıbrıs sorununa kalıcı bir çözüm bulunması" amacıyla başlayan doğrudan görüşmelerde ilk adım çabuk atıldı. 
     BM Genel Sekreteri Kofi Annan’ın Kıbrıs Özel Temsilcisi Alvaro De Soto’nun katılımı ile BM tarafsız sahasında gerçekleşen görüşme, 1 saat 19 dakika sürdü. Liderlerin baş başa görüşmelerinin ardından heyetler halinde görüşmelere geçildi. 
     Denktaş ve Klerides’in, 4 yıl aradan sonra 4 Aralık 2001 tarihinde yaptıkları görüşmede, vardıkları karar uyarınca çözüme varılana kadar devam etmesi hedeflenen yüz yüze görüşmeler, ara bölgede BM kontrolündeki Lefkoşa Uluslararası Havaalanı’nda, görüşmeler için restore edilen bir binada yapıldı. 
     De Soto yaptığı açıklamada, liderlerin konunun özüne indiklerini belirterek, görüşmeler hakkında "Çok cesaret verici" ifadesini kullandı. De Soto "atmosferin iyi olduğunu" ve "görüşmeleri yapıcı bulduğunu" söyledi. 
     
Pazartesi, çarşamba, cuma      Denktaş - Klerides görüşmesinin ilk etabında tarafların önce hangi konuları görüşecekleri üzeride anlaşması bekleniyordu. De Soto, bir sonraki toplantının pazartesi günü yapılacağını, iki tarafı temsil eden heyetlerin bundan böyle pazartesi, çarşamba ve cuma günleri akşam saat 17.00’de bir araya geleceklerini, habercilerin görüşmeye alınmayacağını açıkladı. De Soto, bir gazetecinin, "Kıbrıs’a mı yerleşiyorsunuz" sorusuna "Görüşmeler devam ettiği sürece burada olacağım" yanıtını verdi. De Soto, "Rolüm liderlere yardımcı olmaktır" dedi. 
     Denktaş, Klerides ile dün yaptığı yüz yüze görüşmede "genel çerçeve üzerinde durduklarını" söyledi. Denktaş, görüşmenin tamamlanmasının ardından yaptığı açıklamada, görüşmenin iyi geçtiğini belirterek, "Pazartesi’nden itibaren gereken neyse onlar görüşülecek, iki tarafın fonksiyonları ele alınacak" diye konuştu. 
     
Kayıplar süreci      Denktaş ve Klerides dünkü görüşmelerinden beş gün önce, 11 Ocak’ta, kayıplar konusu gündemiyle, iki kez görüştü. Görüşmede, KKTC ile Rum Yönetimi’nin, kayıplar konusunde belge teatisi yapmasına karar verildi. 14 Ocak’ta yapılacağı duyurulan belge teatisi, Rum tarafının hazırlıklarını tamamlayamaması nedeniyle yapılamadı. 
     KKTC makamları, kayıplar konusunda hazırlıklarını tamamladıkları, belgenin hazır olduğunu ve Rum tarafından belgenin beklendiğini açıkladı. Kayıplar konusundaki müzakere süreci ayrı olarak ilerleyecek. 
     



 DÜNYA 













</TEXT>
</DOC>
