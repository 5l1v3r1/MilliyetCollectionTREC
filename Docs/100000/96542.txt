<DOC>
<DOCNO> 96542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/18/son/sondun23.html </URL>
<DATE> 2002/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da Savunma Bakanı Scharping ile ilgili yeni skandal... 
</HEADLINE>
<TEXT>

     Almanya Savunma Bakanı Rudolf Scharping'in, yeni bir skandalla bağlantılı olarak istifa etmesi bekleniyor. 
     Scharping'in, Frankfurt'lu halkla ilişkiler danışmanı Moritz Hunzinger'den yaklaşık 140 bin mark aldığı ileri sürülüyor. 
     Scharping'in, üyesi olduğu Sosyal Demokrat Parti'nin SPD Berlin'de konuyla ilgili özel bir toplantı yapması nedeniyle, tatilini yarıda keserek başkente dönmekte olduğu bildirildi. 
     Başbakan Gerhard Schröder'in de bir ziyareti iptal ederek, Berlin'e döndüğü belirtildi. 
     Birlik partilerinin CDU CSU Federal Meclis Grubu Başkanı Friedrich Merz, Scharping'in bir an önce istifa etmesi gerektiğini savundu ve ''Scharping'in istifası ordu ve ülkemizin imajı için büyük bir rahatlama olurdu'' diye konuştu. 
     Bayerischer Rundfunk adlı radyo ise SPD Federal Meclis Grubu Başkan Yardımcısı Gernot Erler'e dayanarak verdiği haberde, Scharping'in istifasının hazır olduğunu duyurdu. 
     Bild ve Süddeutsche Zeitung gazeteleri ile Stern dergisi, Scharping'in inkar etmesine rağmen Hunzinger ile yakın ilişki içinde bulunduğunu, Hunzinger'in Scharping'e, imaj değişikliği için yardımcı olduğunu yazdılar. 
     Hunzinger'in, Scharping'in özel bir hesabına bağış paraları aktardığı, imajını düzeltmesine yardımcı olduğu ve bunun için de kendisine en pahalı eşyaları satın aldığı ileri sürülüyor. 
     





</TEXT>
</DOC>
