<DOC>
<DOCNO> 76764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/06/yasam/yas06.html </URL>
<DATE> 2002/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İki banka daha soyuldu 
</HEADLINE>
<TEXT>
40 milyarı görmedi 1 milyarla yetindi 
     BÜLENT ÖZDEMİR, DİNÇER ŞEREF 

     Bakırköy’de Vakıfbank’ın özel işlem şubesi, kimliği belirsiz bir kişi tarafından soyuldu. Soyguncu, kasadaki 40 milyarı göremeyince 1 milyar 286 milyon lirayla yetindi. Vakıfbank Özel İşlem Şubesi’ne güvenlik görevlisinin ana şubeye gitmesini fırsat bilerek giren 40 yaşlarındaki silahlı soyguncu, vezne görevlisi kadını etkisiz hale getirdi. Veznedeki 1 milyar 286 milyon lirayı alarak dışarı çıkan soyguncu, koşarak bankadan uzaklaştı.Maske takmayan, kirli sakallı ve esmer olduğu öğrenilen soyguncunun yakalanması için çalışma başlatıldı. Güvenlik görevlisinin, özel işlem şubesindeki bir miktar parayı, ana şubeye götürmekle görevlendirildiği öğrenilirken, personel ifadelerine başvurulmak üzere Asayiş Şube Müdürlüğü’ne götürüldü. 
     
Oyuncak tabancayla 700 milyon çaldı      Neşet KARADAĞ Adana DHA 

     Kırıkkale Üniversitesi Kimya Bölümü öğrencisi Hüseyin Palabıyık 23 Adana Kozan yolu üzerindeki İş Bankası Sarıçam Şubesi’nden oyuncak tabancayla 700 milyon lira gasp ettikten 10 dakika sonra yakalandı. Bir müşterinin başına silah dayayarak rehin aldıktan sonra vezneden paraları alan soyguncuyu polis, kovalayarak 10 dakikada yakaladı. 
     



 YAŞAM 















</TEXT>
</DOC>
