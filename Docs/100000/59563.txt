<DOC>
<DOCNO> 59563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/01/sanat/asan.html </URL>
<DATE> 2001/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İDT’de gizli oyun 
</HEADLINE>
<TEXT>

Haberiniz olsun İstanbul Devlet Tiyatrosu yapımı Caligula, AKM Büyük Sahne’de çok gizli oynanıyor 
     ELİF KORAP 

     Bu oyunu, gazetedeki tanıtımları dışında duymuş, görmüş olamazsınız. Çünkü, afişi olmayan bir oyun bu. Bu oyun "Caligula". İstanbul Devlet Tiyatrosu’nda bu sezonun en iddialı yapımlarından biri oysa. 
     Oyuna girmeden ön bilgi edinmek istiyorsanız da, hata ediyorsunuz çünkü oyunun bir tanıtım broşürü de yok. Önceden bir bilginiz yoksa, oyundan çıktığınızda kimin oyununu, hangi yönetmenin rejisiyle ve hangi oyunculardan izlediğinizi bilmeden çıkıp gitmeniz muhtemel. Neyse ki biletin üzerinde oyunun adı yazıyor da, izleyenler en azından oyunun adını öğrenebiliyorlar. 
     Devlet Tiyatroları’nın ekonomik sıkıntı içinde olduğunu herkes biliyor. Ancak bazı oyunlar turneye çıkarken, bazılarına bir afiş bile bastırılamaması çelişkili bir yaklaşım gibi görünüyor. Çok bir şey değil oysa istenen Yalnızca ne izlediğimizi’ bilmek. 
     
     İmkansızı gerçekleştirmek 
     Gelelim DT’de çok gizli olarak sahnelenmekte olan "Caligula"ya... İstanbul Devlet Tiyatrosu’nun yeni oyunu "Caligula", AKM Büyük Salon’da izleyiciyle buluşuyor. Camus’nün yazdığı oyunu Tamer Levent yönetiyor. 
     Oyun, imk nsız olanı gerçekleştirme isteğiyle, bireysel özgürlüğünü özdeşleştirerek, çevresindekilere ölümü sunan Roma İmparatoru Caligula’yı ve felsefesini taşıyor sahneye. Caligula ulaşılmaz olarak gördüğünü elde ederek, aynı zamanda özgürlüğüne de sahip olacağına inanır, bunun yolu da onun için ölüm’den geçer. Hükümranlığı sırasında her türlü ahlak yapısına ve düzene karşı çıkar Caligula. Kendisini tanrılarla eş görür. Böylece farkında olmadan ya da olarak düzenin, olup bitenin sorgulanmasına, yanlışlıkların ortaya çıkmasına olanak sağlar. Yaptığının bilinçli bir yol arayışı olup olmadığı belki de bir başka soruda saklıdır Caligula deli miydi yoksa, insanlara kendi iç yüzlerini göstermeye çalışan bir çılgın mı 
     Tam da bu noktada, oyunun yönetmeni Tamer Levent şu yorumda bulunuyor 
     "Caligula, 21. yüzyıl demokrasi kültüründe insanın kendisi ve başkaları ile yüzleşmesi gerekliğini vurguluyor. Rol oynayan insanın kendisini daha iyi tanıyabileceğini, insanın rolünü bilerek doğru oynaması gerekliğini savunuyor. Ama Caligula, bu uyarıları yaparken kendini feda ediyor. Çünkü kendisi kötü adamı oynuyor. Bunu uyarı yapabilmek için bir eğitim dürtüsü olarak kullandığını belirtiyor." 
     
     Aynalar ve hesaplaşma 
     Yalnız Caligula değil, oyunun dekorunu oluşturan aynalar da oyun kişilerinin ve hatta izleyicinin kendini sorgulaması ve görmesi için bir etken. Oyunda sık sık tekrarlanan anlamaya çalış’ tümcesi de aynayla yapılmak isteneni destekler nitelikte. 
     Oyunda, Caligula rolünü, Bursa Devlet Tiyatrosu’ndan İstanbul Devlet Tiyatrosu’na yeni katılan genç oyuncu Celal Kadri Kınoğlu üstleniyor. 
     Nurettin Özkönü’nün dekorlarını hazırladığı oyunun kostüm tasarımı Serpil Tezcan’a, ışık tasarımı ise Yakup Çartık’a ait. 
     "Caligula"da başlıca rolleri, Şerif Sezer, Zafer Algöz, Atilla Şendil, Erdoğan Ersever, Macit Sonkan, Seda Yıldız, Orhan Tetikcan, Edward Aris, Bora Özkula, Fikret Urucu, Zeynep Aksoy üstleniyor. 
     


 SANAT 









</TEXT>
</DOC>
