<DOC>
<DOCNO> 92429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/son/soneko08.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Orta Amerika'nın kalkınma planının temelleri atılıyor 
</HEADLINE>
<TEXT>

     Meksika'nın güneyinden Panama'ya uzanacak yoksul Orta Amerika dünyasının yüz yıllık rüyası kalkınma planının temelleri bölge ülkeleri liderlerinin zirvesinde atılacak. 
     Meksika Devlet Başkanı Vicente Fox'un Orta Amerika ülkeleri liderlerinin Meksika'nın güneydoğusundaki Merida kentinde düzenlenecek zirve toplantısı öncesindeki açıklamasına göre, liderler ve 1350 kadar işadamı ve finansörle muhtemel yatırımları ele alacak. 
     Fox'un Aralık 2000'de iktidara gelişiyle önerdiği Puebla-Panama hattı kalkınma projeleri planı uyarınca, karayolları, limanlar, havaalanları ve enerji şebekeleri, bölgeyi büyük Meksika pazarı ile daha büyük ABD ve Kanada pazarlarına bağlayacak şekilde geliştirilecek, inşa edilecek. 
     Inter-Amerikan Kalkınma Bankası IADB Orta Amerika'nın kalkındırılması planına 4 milyar dolar finansman temini sözü verdi. 
     Plan için gereken finansmanın geri kalan kısmı devletlerin her kesimi, özel yatırımlar ve diğer uluslararası kredi ve yardım kuruluşlarından sağlanacak. 
     Fox'un Kuzey Amerika Serbest Ticaret Bölgesi NAFTA'yı Avrupa Birliği'ne AB benzer birliğe dönüştürme vizyonu çerçevesinde, Uluslararası Orta Amerika Karayolları Şebekesi INMH bünyesinde toplam uzunluğu 7 bin 500 kilometrelik üç büyük karayolu projesi yapılacak. 
     Meksika'nın güneyindeki kalkınma projelerine bu yıl 7 milyar peso yaklaşık 700 milyon dolar kaynak ayrıldı, bunun büyük kısmı karayolu projelerine gidecek. Meksika enerji şebekesini de bu yıl Guatemala'nınkine bağlamayı planlıyor. 
     Meksika Devlet Başkanı Fox'un planında, eğitim, çevre koruma, yerli otantik halkların haklarının korunması ve turizmin yanı sıra, felaket yardımlarında Orta Amerika ülkeleri arası işbirliğinin geliştirilmesi de öngörülüyor. 
     





</TEXT>
</DOC>
