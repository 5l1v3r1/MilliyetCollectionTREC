<DOC>
<DOCNO> 51873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/12/son/sondun30.html </URL>
<DATE> 2001/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
BM "Kuzey ittifakı Mezar-ı Şerif'teki depolarımızı yağmalıyor" 
</HEADLINE>
<TEXT>

     Birleşmiş Milletler, Afganistan'ın kuzeyinde bulunan Mezar-ı Şerif kentindeki bazı depolarının, kentin Kuzey İttifakı'nın eline geçmesinin ardından yağmalandığını bildirdi. 
     BM sözcüsü Stephanie Bunker, Pakistan'ın başkenti İslamabad'ta düzenlediği basın toplantısında, bazı silahlı birimlerin NGO hükümet dışı örgüt bürolarını yağmaladığını söyledi. 
     Bunker, BM ve NGO bürolarının bazı birimlerce yağmalandığını, henüz doğrulanmayan haberlere göre bölgede şiddet olayları ve infazların da olduğunu belirtti. 
     Dünya Gıda Programı WFP yetkilisi Lindsey Davies de, Mezar-ı Şerif'in düşmesinden kısa süre sonra WFP'ye ait deponun yağmalandığını kaydetti. 
     Bu arada UNICEF sözcüsü Chulho Hyun, Mezar-ı Şerif'in el değiştirdiği sırada, yardım malzemesi taşıyan 10 kamyonluk bir konvoya, Kuzey İttifakı'na mensup bazı savaşçılar tarafından el konulduğunu ifade etti. 
     Chulho Hyun, kamyonları ve 200 tonluk yükü geri almak ve kamyon sürücülerinin güvenliğini sağlamak için bir Kuzey İttifakı komutanıyla temas kurulmaya çalışıldığını söyledi. 
     
     BM yardımı tahrip oldu 
     BM yetkilileri, ayrıca Afganistan'ın orta kesimlerindeki Bamyan'a insani yardım götüren bir BM konvoyunun hafta sonundaki Amerikan bombardımanında tahrip olduğunu belirttiler. 
     Özbekistan'ın güneyindeki Termez'de bulunan BM yetkilileri, 330 ton yardımdan oluşan 22 kamyonluk konvoyun BM işareti taşımadığını ve yardımın yüzde 80'lik bölümünün tahrip olduğunu bildirdiler. 
     
     Taliban'ın parası kalmadı 
     Öte yandan, İngiliz hükümeti, Taliban'ın askerlerine verecek parası kalmadığını bildirdi. 
     Taliban'ın son günlerdeki bozgununun nedeninin Taliban'ın milislerine maaş verememesi olduğunu belirten İngiliz yetkililer, çok sayıda memur ve askerin maaşının ödenmediğini, bazılarına da günlük 1 dolardan az maaş verilebildiğini ve birçoğunun da Kuzey İttifakı saflarına geçtiğini kaydettiler. 
     






</TEXT>
</DOC>
