<DOC>
<DOCNO> 57668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/17/son/sontur25.html </URL>
<DATE> 2001/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP konvoyu sele takıldı 
</HEADLINE>
<TEXT>

     CHP Genel Başkanı Deniz Baykal'ın, Antalya'nın ilçelerinde sürdürdüğü bayram gezisi, bölgedeki olumsuz hava koşulları yüzünden zaman zaman aksamalara uğruyor. 
     Gündoğmuş'tan İbradı yönüne gitmekte olan CHP konvoyu, Akseki-İbradı yol ayrımında sel sularıyla karşılaşınca, konvoy geri döndü. Baykal ile Antalya Büyükşehir Belediye Başkanı Bekir Kumbul'un içerisinde bulunduğu otomobil, bir kurtarıcıya yüklenerek, sel sularından geçirildi. 
     Gündoğmuş Belediye Nikah Salonu'nda partililere seslenen CHP lideri daha sonra, 30 araçlık bir konvoy ile İbradı'ya gitmek üzere ilçeden ayrıldı. Konvoy, Gündoğmuş-İbradı karayolunda önce, fırtına yüzünden yola devrilen ağaçların partililer tarafından yoldan kaldırılması sırasında durakladı. Baykal da, Büyükşehir Belediye Başkanı Bekir Kumbul'un makam otomobilinden inerek, ağaçların yoldan kaldırılmasına yardım etti. Yoluna devam eden CHP konvoyu, Akseki-İbradı karayolunda bu kez sel sularının karayolunda trafiği engellemesiyle karşılaştı. Yolun 20 metrelik bölümünde 50 santim yüksekliğinde bir dere oluşturan sel suları yüzünden, konvoydaki araçlar Antalya'ya dönerken, Baykal ile Büyükşehir Belediye Başkanı Bekir Kumbul'un içerisinde bulunduğu makam aracı Akseki'den çağrılan bir kurtarıcının üzerine yüklenerek, sel sularından geçirildi. Baykal, sel yüzünden İbradı prgramını iptal ederek, Akseki'ye geçti. 
     CHP Genel Başkanı Baykal, Gündoğmuş Belediye Nikah Salonu'nda partililere seslendi. Ülkenin 15 yıldır kötü yönetildiğini, alınan dış borçlar yüzünden ülkenin ''batağa saplandığını'' öne süren Baykal, bütün bunları 1999 seçimlerinden önce söylediğini belirtti. 
     Baykal, ''Söylediklerimize inansalardı, Türkiye bu noktaya gelmezdi. Şimdi haklı olduğumuzu anlayan halk, CHP'ye sahip çıkmaya başladı. Biz o dönemde, olacakları söylerken, bize, Huzuru, istikrarı bozma dediler. Karışmadım. Ama ülke de bu noktaya geldi'' dedi. 
     Partililere, ''O zaman bana siz de kızdınız değil mi '' diye soran Baykal'ı partililer, hep bir ağızdan ''Evet'' diye yanıtladıktan sonra alkışladılar. 
     Baykal, CHP'nin Türkiye'nin en seçkin bürokratları, bilim adamları, diplomatları ve önemli kişileriyle yeni bir oluşum içerisine girdiğini belirterek, bu oluşuma ''Bilgi Platformu'' adı verildiğini söyledi. Bu platformun, CHP için yeni projeler ürettiğini anlatan Baykal şöyle devam etti 
     ''Ancak, bunlar kamuoyunda bilinmiyor, basına yansımıyor. Çünkü gazetelerde İbrahim Tatlıses'i, Derya Tuna'yı, Mehmet Ali Erbil'in kayınvalidesini görüyorsunuz. Artık CHP'de yepyeni insanlar, yeni bir kadro var. Bu insanlar her alanda geleceğe yönelik çok önemli projeler üretiyorlar.'' 
     






</TEXT>
</DOC>
