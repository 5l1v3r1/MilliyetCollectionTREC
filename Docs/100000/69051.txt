<DOC>
<DOCNO> 69051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/23/dunya/dun01.html </URL>
<DATE> 2002/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara’ya Irak uyarısı 
</HEADLINE>
<TEXT>

Eski Rusya başbakanı Primakov, ABD’nin Irak’a saldırması Kürt devleti kurulması demektir. Bu da Türkiye’yi umursamamaktır’ dedi 
     MiNE G.KIRIKKANAT Paris 

     SSCB dönemi KGB şefi, Rusya eski dışişleri bakanı ve başbakanı, halen Putin’in strateji danışmanı olan Yevgeni Primakov, Fransız başkentinde Avrupa Basın Klübü üyeleriyle yaptığı toplantıda Milliyet temsilcisinin sorularını yanıtladı. ABD’nin 11 Eylül’den sonraki dış politikasını "George W. Bush terörün yetiştiği toprakları temizlemek istiyor. Ancak askeri harekat dışında hiçbir çözüm önermiyor. Oysa tek başına askeri müdahale, uzun vadede terörü besler" sözleriyle eleştiren Primakov, "Eğer ABD, Irak ve İran’ı hedef alacak olursa, dünya açısından en tehlikeli olabilecek durum ortaya çıkar, yani İslam dünyası Batı’dan kopar. ABD’ye destek azalmaktadır, böyle giderse yalnız kalır" dedi. Primakov, Türkiye’ye yönelik olarak, "ABD Irak’a saldıracak olursa, sadık müttefiki Türkiye hiç umurunda değil demektir. Çünkü böyle bir savaşta, ABD’nin Kuzey Irak’taki Kürtleri Saddam’a karşı kullanacağı açıktır. Bunun karşılığında da Türkiye’nin çok aleyhinde bir gelişme olması, bölgede bağımsız bir Kürt devleti kurulması kaçınılmaz" uyarısını yaptı. 
     
     Bush yönetiminin "uyduruk" bahanelerle bölgede savaş arandığını ileri süren Primakov "İran’a, toprağına 200 El Kaide militanı sığındı diye çıkıştılar, İran, buyrun gelin, beraber yakalayalım deyince, ne yapacaklarını bilemediler. Bugün İran’da Talibanlardan nefret edenlerin sayısı, Amerikalılardan nefret edenlerden fazla. ABD bunu bile bilmiyor" dedi. 
     
     Türkiye gerçeği gördü 
     Rusya ve Çin’in, Afganistan savaşı sırasında ABD’nin Orta Asya ülkelerine konuşlandırdığı üsleri dikkatle izlediğini vurgulayan Primakov, "Afganistan’a müdahale için gereken bu üslerin, geçici olduklarını umuyoruz, kalıcı olurlarsa hiç iyi olmaz" yorumuna karşın Baltık ülkelerindeki Rus üslerinin, NATO’ya geçmelerine "şahsen" sıcak baktığını ve Rusya’nın da karşı çıkacağını sanmadığını belirtti. 
     Türkiye’ye üç ziyarette bulunduğunu ve görüştüğü devlet adamlarıyla sıcak ilişkiler kurduğunu söyleyen Primakov, Çeçenler konusunda gerek Türkiye gerekse dünyanın artık gerçeği gördüğünü ileri sürerken, "Bu teröristlerin tamamı El Kaide kamplarında eğitiliyordu, silahların bir bölümünü Bin Ladin gönderiyordu" dedi. 
     



 DÜNYA 











</TEXT>
</DOC>
