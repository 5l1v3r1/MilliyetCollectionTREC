<DOC>
<DOCNO> 93390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/03/siyaset/siy01.html </URL>
<DATE> 2002/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara’da 3 MİT’çi fidyeden tutuklandı 
</HEADLINE>
<TEXT>

Milaslı işadamı Serdar Ünlü’den fidye isteyen üç kişi, Milli İstihbarat Teşkilatı’nda güvenlik görevlisi çıktı. Polis şimdi, tutuklanan zanlılara yardım eden iki kişiyi arıyor 
     ANKARA Milliyet 

     Ankara’da işadamı Serdar Ünlü’den fidye istedikleri gerekçesiyle yakalanan 3 kişi tutuklandı. Cezaevine konulan Zekai Çiftçi, Önder Bozer ve Bülent Mutlutürk’ün, Milli İstihbarat Teşkilatı’nda MİT güvenlik görevlisi olarak çalıştıkları öğrenildi. 
     
VERMEZSEN KAÇIRIRIZ’      Savcılıktan alınan bilgiye göre, Milas’ta mermer ocağı işleten ve Ankara’da vize takip işleriyle uğraşan Serdar Ünlü’yü geçen hafta içinde cep telefonundan arayan kimliği belirsiz kişiler, tehdit etti. Söz konusu kişiler, Ünlü’den 80 milyar lira fidye istediklerini, paranın verilmemesi halinde ise kendisini kaçıracaklarını belirtti. 
     
SAVCILIĞA BAŞVURDU      Bunun üzerine Ünlü, Ankara Cumhuriyet Başsavcılığı’na yazılı başvuru yaparak kendisini tehdit eden kişilerin yakalanmasını istedi. Savcılık talimatı üzerine harekete geçen Emniyet Müdürlüğü Asayiş Şubesi dedektifleri, tehditten dört gün sonra Ünlü’nün kullandığı telefonların kayıtlarını savcılık kararıyla inceledi. Polis, ayrıca, Ünlü’nün Çankaya Birlik Mahallesi 4. cadde üzerindeki işyerine pusu attı. Polis, Ünlü’nün parayı vermek için randevu verdiği fidyecileri buluşmaya geldikleri sırada kıskıvrak yakaladı. Bir anda gerçekleşen operasyon sonrasında işyerinde yakalanan Çiftçi, Bozer ve Mutlutürk, soruşturma için Emniyet Müdürlüğü’ne götürüldü. Ancak, kimlik saptamaları sırasında üç zanlının MİT’te güvenlik görevlisi olarak çalıştığı anlaşıldı. 
     
BORÇ ÖDEMEK İÇİN      Çok gizli yürütülen soruşturma sonucunda, zanlıların borçlarını ödemek amacıyla Ünlü’den fidye istedikleri ortaya çıktı. Zanlıların, Ünlü’nün yanında çalışan Erhan Özdemir adlı kişinin yardımıyla Ünlü hakkında bilgi edindikleri ve tehdit ettikleri belirlendi. Milliyet’e konuşan işadamı Ünlü, olayı doğrularken, zanlılardan şik yetçi olduğunu söyleyip ayrıntılı açıklama yapmak istemedi. 
     
CEPHANELİK GİBİ      Üç zanlının ifadeleri alınırken, yapılan üst aramasında bir Yavuz - 16 marka tabanca, 1 şarjör, 4’ü WRA ibareli 9 mm.lik, 3’ü 9.mm. Parabellum tipi, 1’i TZZ 99 ibareli, 15 MKE yapımı 9 mm.lik olmak üzere 23 mermi, bir kelepçe ve 3628 A seri numaralı M - 96 özel kimlik kartı bulundu. Zanlılar, savcılığa çıkarıldıktan sonra tutuklanarak cezaevine gönderildi. Polis, aynı olayla ilgili Ünlü’nün yanında part time çalışan ve zanlılara yardım eden Özdemir ve Emrehan Yüksel adlı iki kişiyi aramaya başladı. 
     



 SİYASET 













</TEXT>
</DOC>
