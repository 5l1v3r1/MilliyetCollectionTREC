<DOC>
<DOCNO> 76186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/03/son/sondun38.html </URL>
<DATE> 2002/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat'ın rutin sağlık kontrolüne girmesi lazım 
</HEADLINE>
<TEXT>

     Filistin lideri Yaser Arafat'ın doktoru Ürdünlü nörolog Eşref El Kürdi, Arafat'ın kendisine, sağlığının ve moralinin iyi olduğunu söylediğini, ancak rutin sağlık kontrolünün zamanının geçtiğini ve en kısa sürede muayene edilmesi gerektiğini kaydetti. 
     Dr. El Kurdi, yaptığı açıklamada, Arafat ile telefonla geçen Pazar günü görüştüğünü belirterek, ''Bana moralinin yüksek ve genel sağlık durumunun iyi olduğunu söyledi. Ancak kontrolleri 4 ay gecikti ve en kısa sürede yapılması gerekli'' dedi. 
     Arafat'ın moralman iyi oluğunu ve Ramallah'daki gelişmelerin kendisini fazla etkilemediğini belirten Dr. El Kurdi, Filistin liderinin sağlık durumuyla ilgili başka ayrıntı vermeyi reddetti. 
     Rutin sağlık kontrollerini Ürdün'de yaptıran Arafat, birkaç yıl önce alt dudağında ciddi titreme sıkıntısı çekmiş ve doktorlar bunun sinirsel bir tik olduğunu kaydetmişti. 
     İsrail birliklerinin geçen Cuma günü Ramallah'taki karargahına girerek kendisini bürosunda hapsettiği Arafat'ın, gıda ve su sıkıntısı bulunduğu bildirilmişti. Filistinli yetkililer, Arafat'ın bürosunun bulunduğu binanın elektriğinin ve telefon bağlantılarının kesik olduğunu açıklamıştı. 
     






</TEXT>
</DOC>
