<DOC>
<DOCNO> 62853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/18/ekonomi/eko07.html </URL>
<DATE> 2002/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin’de çarmıhlı protesto 
</HEADLINE>
<TEXT>

     Arjantinliler, çatışma, tencere tava takırdatma, yağma gibi protesto yöntemlerine bir yenisini eklediler. Ülkenin kuzeybatısındaki dağlık And bölgesinde, geleneksel bir protesto yöntemine başvuran çok sayıda kişi kalabalıklar önünde gönüllü olarak çarmıha bağlanıyor. 
     Protestoların önderi rahip Olmedo, orta sınıf gösterilerinden farklı hedeflere yöneldiklerine işaret ederek "Bu insanlar, bankaların batmasını protesto etmiyorlar, çünkü bankada paraları yok. Açlıktan ölüyorlar ama mağazaları yağmalamak da istemiyorlar. Acılarını bu şekilde dile getiriyorlar" dedi. 
     Bu arada televizyonlar ve internet gazeteleri, Arjantin, Merkez Bankası Başkanı Roque Maccarone’un istifa ettiğini duyurdu. Ancak hükümet bu konuda resmi bir açıklama yapmadı. 
     ABD Başkanı Bush, sağlam ve sürdürebilir bir ekonomik plan’ benimsemesi halinde, Arjantin’i destekleyeceklerini açıklarken, IMF de, Arjantin’in dün itibariyle ödemesi gereken yaklaşık 933 milyon dolar tutarındaki geri ödemesini, bir yıl süreyle erteledi. 
     



 EKONOMİ 














</TEXT>
</DOC>
