<DOC>
<DOCNO> 87421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/01/son/sontur12.html </URL>
<DATE> 2002/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Sultan Mehmet Köprüsü'nde zincirleme kaza... 
</HEADLINE>
<TEXT>

     Fatih Sultan Mehmet Köprüsü'nde meydana gelen zincirleme trafik kazasında 1 kişi öldü, 2 kişi yaralandı. 
     Alınan bilgiye göre, köprünün Asya'dan Avrupa yakasına geçişin yapıldığı Kuzey yolu üzerindeki kazada, 34 TAA 75 plakalı taksi ile 34 CGN 18 plakalı kamyonet, 34 KA 3777 plakalı üzerinde vinç taşıyan kamyon, 20 ZE 934 plakalı iplik yüklü kamyon ve 34 AB 3015 plakalı özel bir otomobil çarpıştı. Kazaya karışan araçların birinde çıkan yangın, itfaiye tarafından söndürüldü. 
     Kazada, kamyonet sürücüsü Hüseyin Gümüşdil hayatını kaybederken, iplik yüklü kamyonun şoförü Ali Çakmak ile aynı araçta bulunan Yaşar Solmaz yaralandı. 
     Araçta sıkışan Çakmak, olay yerine gelen itfaiye ekiplerince kurtarıldı. 
     Kaldırıldıkları Şişli Eğitim ve Araştırma Hastanesi'nde tedavi altına alınan Çakmak ile Solmaz'ın, hayati tehlikeleri bulunmadığı bildirildi. 
     Zincirleme kaza, Fatih Sultan Mehmet Köprüsü üzerinde trafiğin tek yönlü olarak bir süre aksamasına yol açtı. 
     





</TEXT>
</DOC>
