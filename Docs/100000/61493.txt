<DOC>
<DOCNO> 61493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/10/guncel/agun.html </URL>
<DATE> 2002/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Zirvedeki kavga Ankara’ya yaradı 
</HEADLINE>
<TEXT>
Bir indirim de Gökçek’ten geldi 
Enerji Bakanlığı’nın öngördüğü fiyat üzerinden yüzde 5 daha indirim yapan Gökçek, Çakan’a da "Faturaları 6.6 oranında aşağı çek" diye seslendi 
     ANKARA Milliyet 

     Ankara Büyükşehir Belediye Başkanı Melih Gökçek, yaptığı basın toplantısında üç ay süreyle Ankara’da doğalgazı, Bakanlığın koyduğu yüzde 30’luk sınırın 5 puan daha altında satmaya karar verdiklerini açıkladı. Böylece Ankara’da doğalgazın fiyatı 335 bin liraya kadar indi. Konuşmasında sık sık Enerji Bakanı Zeki Çakan’a yüklenen Gökçek, doğalgazda yapılacak indirim için üç öneri götürdüklerini ancak, uzlaşmaz tutum takınan Çakan’ın, bu önerilerden hiçbirini kabul etmediğini öne sürdü. 
     
     Dolar kurundaki fark 
     BOTAŞ’ın doğalgazı, aralıkta dağıtıcı belediyelere 242 bin 500 liradan sattığını belirten Gökçek, BOTAŞ’ın satış fiyatını yüzde 6.65 oranında geri çektiğini söyledi. 30 Kasım 2001’de 1 milyon 491 bin lira olan dolar kurunun, bugün 1 milyon 393 bin liraya gerilediğini vurgulayan Gökçek, bu durumda BOTAŞ’ın yaptığı indirimin yüzde 9’luk karından kaynaklanmadığını vurguladı. İndirimin dolar kurundaki gerilemenin satış fiyatına yansıtılmasından ibaret olduğunu belirten Gökçek, Çakan’a millet adına emir vererek, "Faturaları derhal 6.6 oranında aşağı çek" diye konuştu. 
     
     Zararımız 6 trilyon’ 
     Gökçek, hafta başındaki "doğalgaz zirvesi" sonunda BOTAŞ’ın 16 bin liralık indirimine karşılık belediyelerin yaklaşık 42 bin liralık indirime gittiğine de dikkat çekti. Ankara’da doğalgazı 335 bin liradan satacağını açıklayan Gökçek, bu fiyata yüzde 5’lik sabit ücretin de dahil edildiğini bildirdi. Melih Gökçek, yaptıkları 5 puanlık indirimin belediyeye 3 aylık maliyetinin yaklaşık 6 trilyon lira olduğunu söyleyerek, bu durumda alt yapı yatırımlarını kısmak zorunda kalacaklarını söyledi. 
     
DYP’den Yılmaz’a eleştiri      ANKARA Milliyet 

     DYP, doğalgazın Türkiye’ye pahalı gelmesinde ve fiyatının yüksek olmasında Mavi Akım projesinin etkisinin olduğunu ileri sürdü. DYP Basın Müşavirliği’nden dün yapılan açıklamada, Turusgaz adlı aracı firma ile sözleşmenin Başbakan Yardımcısı Mesut Yılmaz’ın sözlerinin tersine Refahyol döneminde değil 1998 yılında Yılmaz’ın başbakanlığı döneminde yapıldığı belirtildi. 
     
KDV yüzde sekiz olsun...      ANKARA Milliyet 

     ANAP Genel Başkan Yardımcısı Selçuk Pehlivanoğlu, doğalgazda KDV’nin yüzde 8’e çekilmesi gerektiğini söyledi. Pehlivanoğlu, bu isteklerini ANAP olarak hükümet ortaklarına ileteceklerini bildirdi. Melih Gökçek’in zirvede uzlaşmaz bir tutum sergilediğini vurgulayan Pehlivanoğlu, "Ankara Belediyesi’nin daha önceki borcunun Ankaralılardan tahsil edildiğini kimse unutmamalı" diye konuştu. 
     
CHP kampanya başlattı      ESRA KURT İstanbul 

     CHP İstanbul İl Başkanlığı, doğalgaz, elektrik, su ve ulaşımdaki ücretlerin yüzde 50 indirilmesi amacıyla imza kampanyası başlattı. CHP İstanbul İl Başkanı Cemal Özdemir, dört kişilik bir ailenin 2002’de su, doğalgaz, ulaşım ve elektriğe en az 275 milyon lira ödeyeceğini belirterek, kış günlerinde bu ücretin 150 milyona çekilmesi amacıyla imza kampanyası başlattıkları açıkladı. 
     
Camileri cemaat ısıtıyor      Diyanet İşleri Başkanlığı, cami ve mescitlerin ısıtılması amacıyla kullanılan elektrik veya doğalgaz için yetkili kurumlar tarafından ücret alındığını, bu giderlerin cami cemaatinden toplanan yardımlarla karşılandığını bildirdi. Öte yandan Camilerin Bakım ve Onarım Temizlik ve Çevre Tanzimi Yönetmeliği gereği camilerin aydınlatılma, ses ve ışık düzenlemelerinin Türkiye Elektrik Kurumu’nca karşılandığı belirtildi. 
     



 GÜNCEL 















</TEXT>
</DOC>
