<DOC>
<DOCNO> 86617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/son/sontur15.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Mahkemesi, RTÜK için Sezer'in başvurusunu inceleyecek 
</HEADLINE>
<TEXT>

     Anayasa Mahkemesi, RTÜK Yasası'nın bazı maddelerinin iptali istemiyle Cumhurbaşkanı Ahmet Necdet Sezer ve 119 milletvekilinin açtığı iki ayrı davayı esastan görüşmeyi kararlaştırdı. 
     Yüksek Mahkeme, başvurulardaki yürürlüğü durdurma istemlerini, raportörün konuya ilişkin raporu tamamlamasından sonra karara bağlamayı kararlaştırdı. 
     Anayasa Mahkemesi bu sabahki toplantısında söz konusu iki başvurunun ilk incelemesini yaptı. 
     Anayasa Mahkemesi Başkanvekili Haşim Kılıç, toplantı sonunda gazetecilere yaptığı açıklamada, Cumhurbaşkanı Sezer ile 119 milletvekilinin, 4756 Sayılı Radyo ve Televizyonların Kuruluş ve Yayınları Hakkında Kanun, Basın Kanunu, Gelir Vergisi Kanunu ile Kurumlar Vergisi Kanunu'nunda Değişiklik Yapılmasına Dair Kanun'un bazı maddelerinin iptali ve yürürlüğünün durdurulması istemiyle açtıkları iki ayrı davada ilk incelemenin tamamladığını ve esasa geçildiğini bildirdi. 
     Bu başvurularla ilgili Başbakanlık ve Televizyon Yayıncıları Derneği'nin sözlü açıklama talepleri olduğunu belirten Kılıç, bu taleplerin Pazartesi günü, saat 10.00 ve 11.00'de yerine getirileceğini söyledi. Kılıç, her iki başvurudaki yürürlüğün durdurulması istemlerinin ise raportörün bu konudaki raporunu tamamlamasının ardından karara bağlanacağını kaydetti. 
     Anayasa Mahkemesi, başvuruları, raportörün esasa ilişkin raporunu tamamlamasının ardından esastan görüşerek karara bağlayacak. 
     Cumhurbaşkanı Sezer, yasanın, Radyo ve Televizyon Üst Kurulu'na RTÜK siyasi parti gruplarınca, TBMM Başkanlık Divanı oluşum formülüne göre belirlenecek kontenjan doğrultusunda gösterilecek kişiler arasından TBMM Genel Kurulu'nca 5 üyenin seçileceğini düzenleyen maddesi ile bu üyelerin yasanın yayımı tarihinden 21 Mayıs 2002 itibaren bir ay içinde TBMM Başkanlığı'na bildirilmesini içeren 
     maddesinin de iptalini ve yürürlüğünün durdurulmasını istiyor. 
     AK Parti, SP, DSP, MHP, TDP Toplumcu Demokratik Parti ve bağımsızlardan 119 milletvekili de RTÜK üyelerinin seçim ve görev süresine ilişkin maddenin tamamının Anayasa'ya aykırılığını öne sürüyor. 
     Sezer, radyo ve televizyonlardaki sermaye yapısını belirleyen 4756 sayılı yasanın 13. maddesinin d ve e bentlerini, 119 milletvekili 
     de bu maddenin tamamının iptali ve yürürlüğünün durdurulmasını talep ediyor. 
     Cumhurbaşkanı Sezer, yasanın 8 maddesinin, 119 milletvekili de biri geçici olmak üzere 13 maddesinin iptalini ve yürürlüğünün durdurulmasını istiyor. 
     





</TEXT>
</DOC>
