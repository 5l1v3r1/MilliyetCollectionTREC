<DOC>
<DOCNO> 77703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/11/spor/spo03.html </URL>
<DATE> 2002/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi de Namlı krizi 
</HEADLINE>
<TEXT>

Trabzonspor, Erhan Namlı’nın transferinden 200 bin dolar alacağı olduğu gerekçesiyle Galatasaray’ın kapısına dayandı. Cim-Bom ise anlaşma gereği 50 milyarın verildiğini bildirdi 
     HALİL ÖZER 

     Defterde yazıyor 
     SARI - Kırmızılı kulüp ile Trabzonspor arasında, Erhan Namlı krizi çıktı. Karadeniz takımı, eski başkan Mehmet Cansun ile ligin ilk yarısında 250 bin dolara anlaştıkları gerekçesiyle, 200 bin dolarlık alacağı için Galatasaray’ın kapısını çaldı. Ancak Cansun’un, bu transfer yapıldıktan sonra 50 milyarlık anlaşma karşılığı olan 50 bin doları ödediği ve bu fiyatı da yönetim kurulu karar defterine yazdırdığı bildirildi. 
     
     Yönetim bilmiyor 
     CANAYDIN yönetimi, Trabzon’un şok isteği karşısında işin içinden çıkamadı. Mehmet Cansun yönetiminde bulunan yöneticiler arasında yapılan araştırmada, eski başkanın kendilerine Erhan Namlı’nın transferi için 50 milyarlık anlaşma yapıldığını bildirdiği öğrenildi. Trabzonspor’un, Cansun ile Özkan Sümer’in 250 bin dolara el sıkıştığında ısrar etmesi üzerine, Mehmet Cansun’un kendi yönetimine niye 50 milyarlık fiyat çıkardığı anlaşılamadı. 
     
     Sergen de istemişti 
     MEHMET Cansun’un iddia ettiği anlaşma karşılığında Trabzonspor’a 50 bin dolar ödendiği de ortaya çıkınca, bu transfer tam bir arap saçına döndü. Erhan Namlı, kısa süre önce Çaykur Rizespor’a kiralanmıştı. Özhan Canaydın yönetimi işbaşına geldikten sonra, Sergen de Mehmet Cansun ile anlaştığı ve kendisine 250 bin dolar ödenmesi gerektiğini söyleyerek başvuruda bulunmuştu. Canaydın’ın, Cansun ile görüşeceği bildirildi. 
     
Kiralama gündemde      ERHAN TELLİ 

     YÖNETİMİN, Nouma için harekete geçmesi, Sarı - Kırmızılı camiada büyük heyecan yarattı. Yöneticilerin, pazarlıkları sıkı bir şekilde sürdürdüğü, tek sorunun 1 milyon 750 bin dolarlık bonservis olduğu bildirildi. Galatasaray’ın bu fiyatta indirim istediği, ancak Marsilya’nın olumlu yanıt vermediği ifade edildi. Bu nedenle Nouma’nın kiralanmasının gündeme geldiği belirtildi. 
     CİM - BOM, Marsilya’nın 1 milyon 750 bin dolarlık bonserviste ısrar etmesi halinde, kiralama teklifini iletecek. Sarı - Kırmızılı birçok yöneticinin, bonservis alınmasının risk olduğu, kiralamanın en iyi yol olduğunu savunduğu da belirtildi. Ayrıca Fransız oyuncuya, Marsilya ile anlaşma yapıldıktan sonra aylık 150 bin dolar verileceği de iddia edildi. 
     
Cim-Bom’da tatsızlık      GALATASARAY’IN dünkü çalışmasında Berkant ile Fleurquin kapıştı. Sözlü tartışmanın itiş kakışa dönüştüğü tartışmayı Antrenör Yasin Özdenak büyümeden önledi. Lucescu, karşı karşıya gelmemeleri için çareyi iki oyuncuyu aynı takıma almakta buldu. 
     İDMANDA kaleci Mehmet, Gonzales’in sert şutuyla bir süre yerde kaldı. Sakat Suat ve Murat’ın koşu yapmakla yetindiği antrenmanı, karın adalelerinde ağrı hisseden Ümit yarıda bıraktı. Çalışmanın sonunda ise Hasan ile Batista saha ortasında güreş yapıp, bir süre şakalaştı. 
     
Mali operasyon      SARI - Kırmızılı yönetim özel danışmanlar aracılığı ile hem şirketler ve hem de eski yönetimlerin hesaplarını büyüteç altına aldı. Sportif A.Ş, Stat A.Ş ve Pazarlama A.Ş’nin bugüne kadarki çalışmaları ve hesapları tek tek incelenmeye başlandı. Bu üç şirketin yönetimlerinde, hazırlanacak raporlar doğrultusunda büyük değişiklikler yapılacak. Ayrıca Başkan Özhan Canaydın’ın isteği üzerine yönetici Refik Arkan eski yönetim kurulu kararlarını da incelemeye alacak. 
     
Biletler satışta      GALATASARAY, İstanbulspor maçının biletlerini bugün Ali Sami Yen Stadı’nda satışa çıkartacak. Güngören Stadı’nda cumartesi günü 14.30’da yapılacak olan karşılaşmanın biletleri 10 milyondan satılacak. Bilet satışları, Ali Sami Yen Stadı’nda saat 13.00’te başlayacak. 
     
Şimdi de Divan      SARI - Kırmızılı kulüpte bugün de Divan Kurulu heyecanı yaşanacak. Galatasaray Lisesi’ndeki başkanlık seçimine Semih Haznedaroğlu ve Duygun Yarsuvat yarışacak. Haznedaroğlu’nun, Başkan Özhan Canaydın tarafından da desteklenmesi seçimde bir adım önce çıkmasına neden oldu. 
     



 SPOR 


























</TEXT>
</DOC>
