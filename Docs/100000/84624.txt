<DOC>
<DOCNO> 84624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/son/sontur14.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan "Şu anda Türkiye başsız ve Başbakansız.." 
</HEADLINE>
<TEXT>

     AK Parti Genel Başkanı Tayyip Erdoğan, ''şu anda Türkiye başsız ve başbakansız. Önce Türkiye'nin başsız ve başbakansızlıktan kurtarılması lazım'' dedi. 
     AK Parti Genel Başkanı Tayyip Erdoğan, parti üst yöneticileriyle birlikte bugün Türkiye Odalar ve Borsalar Birliği'ni TOBB ziyaret ederek yeni Yönetim Kurulu'nu göreve seçilmelerinden dolayı kutladı. 
     Yaklaşık bir saat süren görüşmenin ardından gazetecilere açıklama yapan Erdoğan, gazetecilerin sorularını da yanıtladı. 
     Erdoğan, Türkiye'nin çok ciddi bir ekonomik kriz içinde bulunduğunu, son bir yılda 420 bin esnafın kepenk kapattığını, aileleriyle birlikte bu durumdan 11 milyon insanın etkilendiğini söyledi. 
     Bu insanların açlıkla karşı karşıya bulunduğunu, milli gelirin düştüğünü, gayri safi milli hasıladaki GSMH düşüşün çok açık bir şekilde ortada olduğunu söyleyen Erdoğan, açıklanan rakamların hiçbir zaman birbirini tutmadığını ve tutturulamadığını ileri sürdü. 
     Son olarak Güneydoğu Anadolu'da 4 il gezdiğini, esnaftan ve halktan aldığı şikayetlerin hep aynı olduğunu ifade eden Erdoğan, herkesin siyasi partiler kanunu ile seçim yasasında değişiklik yapılmasının üzerinde durduğunu kaydetti. 
     Tabandan tavana doğru bir yapılanmanın talep edildiğine işaret eden Erdoğan, ''gerek siyasi partiler kanununda, gerek seçim yasasında yapılacak olan değişiklik ile ve bu konuda yapılacak bir uzlaşma çalışması içinde yaralmaya her an hazırız'' dedi. 
     Türkiye'de seçimin geciktirilmesinin ülke için çok ciddi bir kayıp olduğunu da ileri süren Erdoğan, ''süratle Türkiye'nin erken seçime gitmesi gerekir'' diye konuştu. 
     Meydanların kendilerine iki şeyi anons ettiğini, bunlardan birisinin açlık, diğerinin ise seçim olduğunu bildiren Erdoğan, süratle bir erken seçime gidilerek toplumsal desteğini tamamen kaybetmiş olan bu hükümet yerine toplumsal desteği arkasına almış bir hükümetle ülkenin ve ekonominin krizden kurtarılacağına halkın inandığını söyledi. 
     
     SORULAR... 
     Daha sonra gazetecilerin sorularını yanıtlayan Erdoğan, seçim konusunda TOBB ile görüşlerinin örtüşüp örtüşmediğine yönelik bir soruya verdiği yanıtta, ''Ben kanaatimi söyledim. Şu anda illa erken seçim diyoruz. Kaybedecek vaktimiz yok diyoruz. Kaybolan her vakit, ülke ekonomisinden kazanan bir sermayedir. Bunu açıkça söylüyoruz'' dedi. 
     Bir gazetecinin Başbakan Ecevit'in yeniden hastaneye gitmesini nasıl değerlendirdiğini sorması üzerine de Erdoğan, ''şu anda Türkiye başsız ve başbakansız. Önce Türkiye'nin başsız ve başbakansızlıktan kurtarılması lazım. Yani kağıt üzerinde bunun yazılı olması hiçbirşey ifade etmez'' yanıtını verdi. 
     Türkiye'nin sağlıklı bir demokrasi ve yönetimi yakalaması gerektiğini bilmesi gerektiğini de ifade eden Erdoğan, yaklaşık 15-16 gündür bu konudaki sıkıntının devam ettiğini, hergün değişik düşünceler ve yorumların ortaya atıldığını, bunun da borsa ve dövizde ne tür oynamalara neden olduğunun ortada bulunduğunu söyledi. 
     Bütün bunların sağlıksız yapının ortaya koyduğu sonuçlar olduğunu, eğer bu sonuçlara ulaşılmak istenmiyorsa, bundan kurtulmak isteniyorsa, bu durumun ciddi olarak ele alınması gerektiğini bildiren Erdoğan, bunun birinci derecede mevcut hükümetin sorumluluğunda olduğunu, milletin de bunun hesabını vakti saati geldiğinde soracağını söyledi. 
     
     ''BUNLAR BANA SOĞUK ŞAKALAR GİBİ GELİYOR'' 
     DYP Genel Başkanı Tansu Çiller'in bir azınlık hükümetine talip olduğunu açıkladığını hatırlatarak, kendileri için böyle bir durumun olup olmadığını sorması üzerine, şunları kaydetti 
     ''Bunlar bana göre soğuk şakalar gibi geliyor. Şu anda bir hükümet var. Bu mevcut hükümette bu karar alınır. Mevcut hükümet bizi seçime götürebilir. Sayın Çiller'e kim böyle bir yetkiyi verdi ki, kendileri böyle bir yetkiye talip oluyor. Burada olsa olsa demokrasinin gereği mevcut hükümete bu demokratik platform içinde sunulur ve hükümetin seçime girmesi istenir.'' Hükümetin 334-335 üyesi bulunduğunu ve bu ülke için seve seve kampanyaları yaptığını hatırlatan Erdoğan, ''gerçekten bu ülkeyi seviyorsanız, gelin bir an önce seçime gidelim. Seçimde eğer toplumsal desteği arkanıza alabiliyorsanız, sizi alkışlıyoruz, devam edin. Ama alamıyorsanız bırakın toplumsal desteği arkasına alan hangi parti ve partiler olacaksa, onlar ülkemizin yönetiminde hiç olmazsa yer alsın'' dedi. 
     Psikolojik kaygıları bulunduğunu, Türkiye'de altyapının çöktüğünü ileri süren Erdoğan, hiç olmazsa bunun kurtarılmasını istedi. Erdoğan, bunun yolunun ise erken seçim olduğuna inandıklarını bildirdi. 
     
     ''KİMSE GEÇMİŞİNİ İNKAR EDECEK HALDE DEĞİL'' 
     Bir gazetecinin AK Parti Genel Başkan Vekili Bülent Arınç'ın ortaya atılan kasetlerle ilgili ''bunlar bizim şeref madalyalarımızdır'' dediğini hatırlatarak, kendisinin bu konuda ne düşündüğünü sorması üzerine Erdoğan, bu konu ile ilgili düşüncelerini daha önce açıkladığını söyledi. 14 Ağustos 2001'de yeni bir sayfa açtıklarını bildiren Erdoğan, AK Parti'nin bu tarihten itibaren programı, tüzüğü ve kadrolarıyla masaya yatırılmasını istedi. 
     Erdoğan, ''ondan sonrasını geleceğe yönelik olarak değerlendirin ve backgroundumuzla ilgili de her şey çok açık, net ortadadır. Her insanın geçmişinde çok değişik şeyler vardır. Kimse zaten geçmişini inkar edecek halde değildir. Bunlar olmuştur, geçmiştir, biz şimdi geleceğe bakalım'' diye konuştu. 
     





</TEXT>
</DOC>
