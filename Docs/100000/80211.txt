<DOC>
<DOCNO> 80211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/24/son/sontur22.html </URL>
<DATE> 2002/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li profesör "Tarihte Türkler Ermenilere saldırmadı..." 
</HEADLINE>
<TEXT>

     ABD Louisville Üniversitesi Öğretim Üyesi Prof. Dr. Justin McCarthy, Türklerin Ermenilere değil Ermenilerin Türklere saldırdığını, Türklerin ise kendisini savunduğunu söyledi. 
     Yeditepe Üniversitesi Kayışdağı Yerleşkesi Konferans Salonu'nda ''Ermeni Soykırımı İddialarında Gerçek Nedir '' konulu konferans veren Prof. Dr. McCarthy, tarihçilerin doğruyu söyleme yükümlülükleri olduğunu belirterek, politikacıların da kendilerine söylenen bir şeyi doğru kabul etmeyip tarihi kayıtlara bakmaları ve gerçeği araştırmaları gerektiğini söyledi. 
     Prof. Dr. McCarthy, Fransa Cumhurbaşkanı Jacques Chirac'ın bu konuda araştırma yapmadan görüş bildirdiğini vurgulayarak, ''Politikacılar tarihçi olduklarını söylüyorlarsa, o zaman tarihçilerin uyguladıkları sistemi uygulamak zorundalar. Gerçeği, doğruyu bulmak için araştırma yapamıyorsanız hiç konuşmayın'' dedi. 
     Ermeni meselesini araştırmadan, incelemeden konuşanları ''ikiyüzlü'' olarak nitelendiren Prof. Dr. McCarthy, ABD'de Ermeni soykırımı iddialarına yönelik kapalı kapılar ardında yapılan toplantılara bazı Türklerin de katıldığını anlattı. Prof. Dr. 
     McCarthy, ''Türklerin o kulübün içine girebilmesi için Ermeni soykırımı olduğu iddialarını kabul etmesi gerekiyor'' diye konuştu. 
     
     ''ERMENİLER SALDIRAN TARAFTI'' 
     Ermenilerin, ''Türkler birdenbire bize saldırdı'' görüşünü ortaya attığına dikkat çeken Prof. Dr. McCarthy, bunun tarihi belgeler ve bilgiler ışığında gerçek dışı olduğunu kaydetti. 
     Prof. Dr. McCarthy, Ermenilerin ''Türkler, Ermenilerin topraklarını istedi'' iddiasına karşılık, ''Türkler, Ermenilerin topraklarını çalmadı, Ermeniler Türklerin topraklarını çaldı. 
     Ermeniler saldıran, Türkler ise kendini savunan taraftı'' dedi. 
     Prof. Dr. Justin McCarthy, bugün Ermenistan olarak bilinen yerin büyük çoğunluğunun Rusya'nın işgali öncesinde Türk olduğuna işaret ederek, Ermenilerin Güney Kafkasya'nın hiçbir yerinde çoğunluk olmadığını söyledi. 
     Türk-Rus savaşlarında Ermenilerin Ruslara katıldığını ve kendi ülkelerine karşı düşmanla işbirliği yaptıklarını ifade eden Prof. Dr. 
     McCarthy, Rusların geri çekilirken beraberinde Ermenileri de götürdüğünü ve bunları Türklerin topraklarına yerleştirdiklerini dile getirdi. 
     
     ''OSMANLI ÇOĞUNLUĞUN HAKLARINI KORUDU'' 
     Ermenilerin savaşlarda Ruslara casusluk yaptığını, sabotajları gerçekleştirdiğini belirten Prof. Dr. McCarthy, şöyle devam etti 
     ''Ermeniler, nüfusları yüzde 20 olan toprağı Osmanlı Devleti'nden istiyorlardı. Bu topraklarda çoğunluk olmak ve Ermenistan'ı yaratmak için tek yol çoğunluğu öldürmek veya sürmekti. Osmanlı da çoğunluk olan halkını korumak istiyordu. Osmanlı ordusu isyanın üzerine yürüdü. 
     Ermeniler, geri çekilirken köylerdeki halkı öldürmeye başladı. 
     Ölümleri, öldürmeleri başlatan Ermenilerdi. Türkler Ermenilere saldırmadılar, Ermeniler Türklere saldırdılar. Türkler Ermenilerin saldırılarına cevap verdi. Kan dökülmesini Türkler başlatmadı.'' Karşılıklı mücadele sırasında hem masum Türklerin hem de masum Ermenilerin zarar gördüğünü hatırlatan Prof. Dr. McCarthy, ''Bu savaşı başlatan Ermeni isyanıdır. Suç onların suçudur'' diye konuştu. 
     
     ''ER MEYDANINA DAVET ETMEK LAZIM'' 
     Prof. Dr. Justin McCarthy, Ermeni soykırımı iddialarının Türkiye'nin imajına zarar verdiğini vurgulayarak, soykırım iddialarını kabul ettirmeye çalışan Ermenilerin, ardından tazminat talebi ve söz konusu toprakların kendilerine verilmesi talebinde bulunacaklarını söyledi. 
     Toprak talebinin gerçekleşemeyecek bir şey olduğuna işaret eden Prof. Dr. McCarthy, soykırım iddialarının araştırılması için bir komisyon kurulması, Osmanlı, Rus ve Ermeni arşivlerinin araştırılması gerektiğini belirtti. McCarthy, ''Er meydanına davet etmek lazım'' şeklinde konuştu. 
     Toplantıya, 1. Ordu Komutanı Orgeneral Çetin Doğan, İSTEK Vakfı Başkanı Bedrettin Dalan, bazı emekli komutan ve büyükelçiler, üniversite öğretim üyeleri ile öğrenciler katıldılar. 
     





</TEXT>
</DOC>
