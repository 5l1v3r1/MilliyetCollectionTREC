<DOC>
<DOCNO> 96138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/son/sontur40.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni Oluşum'dan 3 Kasım'a "evet" 
</HEADLINE>
<TEXT>

     Yeni Oluşum'un, 3 Kasım'da erken seçim kararına "sıcak baktığı" belirtildi. 
     Partileşme sürecini sürdüren Yeni Oluşumcular, yapılan toplantılarda koalisyon ortağı partilerin liderlerinin erken seçimin 3 Kasım'da yapılması yönündeki kararını da değerlendirdiler. 
     Yeni Oluşum'un önde gelen isimlerinden Kayseri Milletvekili İsmail Cem'in, daha önce yaptığı "Partileşme sürecinden sonra seçim için bize 3 ay yeter" görüşünü dile getirdiği anımsatılarak, "Erken seçimin 3 Kasım'da yapılması kararına sıcak bakıldığı" bildirildi. 
     Yeni Oluşum'un siyasi partiye dönüşmesinin büyük olasılıkla 22 Temmuz'da yapılacağı belirtilerek, bundan sonra hızla il örgütlerinin oluşturulmasına geçileceği kaydedildi. 3 Kasım'da yapılacak erken seçimde Yeni Oluşum'un "en güçlü iktidar adayı" olarak çıkacağı görüşü dile getirildi. 
     Bu arada, DSP'den ayrılan bir grup milletvekili TBMM'de bugün de bir araya gelerek, partileşme sürecine ilişkin çalışmalarını sürdürdüler. Toplantıya Hüsamettin Özkan, İstemihan Talay, Ali Ilıksoy ve Hakan Tartan'ın yanı sıra dün DSP'den ayrılan Şişli Belediye Başkanı Mustafa Sarıgül de katıldı. 
     





</TEXT>
</DOC>
