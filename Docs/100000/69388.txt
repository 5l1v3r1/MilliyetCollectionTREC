<DOC>
<DOCNO> 69388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/25/spor/spo15.html </URL>
<DATE> 2002/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Liverpool İstanbul’da      ŞAMPİYONLAR Ligi’nde yarın Galatasaray ile karşılaşacak olan Liverpool dün gece İstanbul’a geldi. İngiliz ekibinde, sakatlığı bulunan kaleci Dudek ile ilk maçta sakatlanan Gerrard kafilede yer almadı. Liverpool geniş güvenlik önlemleri altında Ritz Carlton Oteli’ne yerleşti. 
     
Muehlegg’de doping çıktı      ABD’nin Salt Lake City kentinde yapılan 2002 Kış Olimpiyatları’nda erkekler 50 kilometre klasik yürüyüşte birinci olarak üçüncü altın madalyaya ulaşan Almanya doğumlu İspanyol Johann Muehlegg’e yapılan doping testi pozitif sonuç verdi. Muehlegg’e, yarış öncesi yapılan testte kanında darbepoetin maddesine rastlandığı ve bu maddenin, doping kabul edilen erythropoietin ile aynı işlevi gördüğü açıklandı. Bu arada, şehir merkezindeki bir barda taşkınlık yapan kalabalık bir gruptan 30 kişi gözaltına alındı. 
     
Rekor ve ölüm      RUS atlet Svetlana Feofanova, sırıkla atlamada 4.74 metreyle salon dünya rekoru kırdı. Feofanova, 10 gün önce kırdığı bu daldaki kendisine ait eski rekoru Fransa’da bir santimetre daha geliştirdi. Bu arada ABD’li Kevin Dare, Minneapolis’teki sırıkla atlama yarışmalarında düşerek hayatını kaybetti. 
     
Kürekte 6. olduk      İSPANYA’NIN Sevilla kentinde düzenlenen FISA Team Kupası’nda Türk kürekçileri, takım halinde altıncı olarak büyük başarı kazandı. 22 ülkenin katıldığı organizasyonda, Türkiye 2 ikincilik, 2 üçüncülük ve 4 de dördüncülük elde etti. Türkiye, genel toplamda, İspanya, İngiltere, Hollanda, Danimarka ve Almanya’nın ardından takım halinde altıncı sırayı aldı. 
     
Üsküdar elendi      HENTBOLDA Avrupa Bayanlar Çalenç Kupası 4. tur rövanç maçında Üsküdar Belediyesi, Rusya’nın AGU Majkop takımına deplasmanda 27-19 yenilerek elendi. Temsilcimiz geçen hafta İstanbul’da yapılan ilk maçı 33-27 kazanmasına rağmen sayı averajıyla kupaya veda etti. 
     
Nereden nereye      İSTANBULSPOR ve Milli Takım’ın eski futbolcularından 86 yaşındaki Tarık Erer yalnız yaşadığı Gelibolu’daki evinde donmak üzereyken bulundu. Komşuları tarafından Gelibolu Devlet Hastanesi’ne kaldırılan Erer’e Çanakkale Valisi Süleyman Kamçı sahip çıktı. Kamçı, milli oyuncuyu ÇAKADER Huzurevi’ne yerleştirdi. 
     
     
     



 SPOR 
























</TEXT>
</DOC>
