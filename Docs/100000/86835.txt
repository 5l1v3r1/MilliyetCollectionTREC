<DOC>
<DOCNO> 86835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/son/sontur10.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolculara vergi indirimi geliyor, işçi memur isyanda... 
</HEADLINE>
<TEXT>

     TBMM Başkanvekili Yüksel Yalova'nın, profesyonel sporcuların serbest meslek kazancı üzerinden vergi ödemelerini ve transfer ücretinin yarısının vergiden muaf tutulmasını öngören yasa teklifi, yarın Plan ve Bütçe Komisyonu'nda görüşülecek. 
     Gelir Vergisi Kanunu'nda değişiklik öngören teklif, spordan gelir elde edenleri ''Profesyonel Sporcular'' olarak tanımlıyor. Teklifle sporcuların mesleki faaliyetleri dolayısıyla yaptıkları harcamaların yüzde 50'sini götürü gider olarak göstermelerine olanak sağlanıyor. 
     Teklifin yasalaşması durumunda sporcular, sahne ve ses sanatçıları gibi ''serbest meslek kazancı'' üzerinden vergi ödeyecekler. 
     
     İŞÇİ-MEMUR İSYANDA 
     Futbolcuların transfer ücretlerinin bir bölümünün vergiden muaf tutulması yönündeki isteklere, işçi ve memur sendikalarından tepki geldi. 
     Türk-İş Antalya İl Temsilcisi Musa Şimşek, yaptığı açıklamada, Türkiye'de 163 milyon lira olan asgari ücretle çalışan 2 milyondan fazla insan bulunduğunu ve bu kişilerin vergilerini verdiğini belirtti. 
     Asgari ücretle çalışanların ''geçinmek için mucize yarattığını'' kaydeden Şimşek, transfer dönemlerinde trilyonlarca lira kazanan futbolcuların, ayrıcalıklı vatandaş olmaması gerektiğini söyledi. 
     Şimşek, şöyle konuştu 
     ''Asgari ücretli vergisini veriyor. Memuru, esnafı, ülkesini seven namuslu işadamı vergisini veriyor. Köylü, vergisini ödeyebilmek için traktörünü satıyor. Futbolcular bu ülkede ayrıcalıklı vatandaş mı 
     Futbolcular da vergisini vermeli.'' 
     
     BES ŞUBE BAŞKANI AYAR 
     Kamu Emekçileri Sendikaları Konfederasyonu'na KESK bağlı Büro Emekçileri Sendikası BES Antalya Şube Başkanı Mustafa Ayar da, hükümetin, bazı kesimlerden vergi alamazken, çeşitli istisna ve muafiyetlerle vergi ödenmemesinin önünü açmaya çalıştığını söyledi. 
     Futbolcuların transfer ücretlerinin, sözleşmelerde düşük gösterildiğini iddia eden Ayar, ''Asgari ücretin 163 milyon lira olduğu bir ülkede, futbolcuların transferlerinde vergi indirimi yapılması kabul edilemez bir durumdur'' dedi. 
     





</TEXT>
</DOC>
