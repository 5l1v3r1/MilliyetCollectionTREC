<DOC>
<DOCNO> 68447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/19/son/sondun07.html </URL>
<DATE> 2002/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Oscar adayı filmlerin gişe hasılatı yükseldi 
</HEADLINE>
<TEXT>

     Oscar ödülüne aday gösterilen filmlerin gişe hasılatı artarken, kaset satışları da patlama yaptı. 
     Film piyasasını izleyen kaynaklara göre, başrolünü Nicole Kidman'ın üstlendiği ''Kırmızı Değirmen'' Moulin Rouge filminin DVD'lerinin satışı yüzde 160 artarken, ''Yüzüklerin Efendisi'' Lord of the Rings filminin gişe hasılatında yüzde 38 artış kaydedildi. 
     ''Kırmızı Değirmen''in VHS kaset satışlarının da yüzde 40 arttığı ifade edildi. 
     Aynı şekilde ''In the Bedroom'' filminin hasılatı yüzde 50, başrolünü en iyi aktör adayı Russel Crowe'nin oynadığı ''A Beautiful Mind'' filminin hasılatı yüzde 35 ve ''Gosford Park'' filminin hasılatı ise yüzde 30 arttı. 
     Oscar ödüllerinin dağıtımına daha 5 hafta bulunduğunu hatırlatan sinema sanayii çevreleri, izleyicilerin ödüle aday filmlerin hepsini görmek istediklerine dikkat çektiler. 
     ''En iyi film'' ödülünü kazanan filmin gişe hasılatının en az 100 milyon dolar arttığını kaydeden uzmanlar, en iyi erkek ya da kadın sanatçı ödülünü alanların da ücretlerine birkaç milyon dolar zam yaptıklarını belirttiler. 
     -BU YIL İLK DEFA- Bu yıl Oscar'lara ilk defa ödül dağıtılacak yeni bir kategori eklendi ''En iyi animasyon filmi'' ödülüne ''Shrek'', ''Monsters Inc'' ve ''Jimmy Neutron Boy Genius'' filmleri aday gösterildi. 
     Bu dalda ödül verilmesinin kararlaştırılmasından sonra bu tür filmlerin sayısında büyük artış olması bekleniyor. 
     Uzmanlara göre, yılın Oscar açısından en şanslı filmi, akli dengesi bozuk bir matematik dehasının hikayesinin anlatıldığı ''A Beautiful Mind''. Onu çok yakından ''In the Bedroom'' filmi izliyor. 
     






</TEXT>
</DOC>
