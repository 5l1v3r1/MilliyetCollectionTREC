<DOC>
<DOCNO> 61813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/11/son/sontur02.html </URL>
<DATE> 2002/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
"Bankalara kaynak aktarımı" yasa tasarısı TBMM'den geçti 
</HEADLINE>
<TEXT>

     TBMM Genel Kurulu'nda, reel sektörün borçlarının yeniden yapılandırılması ve bankalara kaynak aktırılmasını öngören yasa tasarısı bazı değişikliklerle kabul edildi. 
     Buna göre, Türkiye'de faaliyette bulunan banka, özel finans kurumları ile özel mevzuat uyarınca faaliyet gösteren mali kurumlardan kredi alarak finansal darboğaza düşen reel sektör kuruluşlarının kredi borçları yeniden yapılandırılabilecek. 
     Yeniden yapılandırmada daha önce verilen kredilerin vadesinin uzatılması, kredi yenilemek, ek kredi vermek, ana para veya faiz indirimi, faizden vazgeçmek, kredilerin bir bedel karşılığında devredilmesi, kredilerin üçüncü kişilere ait mal karşılığında kısmen veya tamamen tasfiyesi, diğer bankalarla protokol yapılarak alınacak önlemlerin belirlenmesi gibi yöntemler uygulanabilecek. 
     Kamu bankaları ile Tasarruf Mevduatı Sigorta Fonu'na Fon devredilen bankalar, bu yöntemlerden kredi borçlarının iştirake çevrilmesi, alacağın mal karşılığı devrine başvuramayacak. 
     Fon ve tasfiye halindeki Emlak Bankası'nın alacaklarının Türkiye Bankalar Birliği tarafından hazırlanacak Finansal Yeniden Yapılandırma Programı Çerçeve Anlaşması kapsamında yeniden düzenlenecek. 
     Bankacılık Düzenleme ve Denetleme Kurumu'nun BDDK onayıyla işlerlik kazanacak anlaşma ile mali kurumlara sorunlu kredi borcu olan ve destek verildiği takdirde borçlarını geri ödeme kabiliyeti kazanacağına kanaat getirilen firmalara, finansal yeniden yapılandırma programı uygulanacak. 
     Programdan yararlanacak firmaların kriterleri Finansal Yeniden Yapılandırma Çerçeve Anlaşması ile belirlenecek. 
     Ziraat Bankası, Halk Bankası ve tasfiye halindeki Emlak Bankası ile Fon'daki bankalar da yeniden yapılandırma sözleşmelerine taraf olabilecekler. 
     Yasa, ayrıca Fon'a devredilen bankaların alacaklarının tecil süresi ve teminat şartlarına bakılmaksızın, alacaklarının taksitlendirilmesi veya ertelenmesine olanak sağlanıyor. 
     Yasa, finansal yeniden yapılandırma programı çerçeve anlaşmaları hükümleri kapsamında düzenlenecek sözleşmelere göre yapılacak işlemlerde bazı vergiler uygulanmayacak. 
     Sözleşme kapsamındaki işlemlerden damga, harç, banka ve sigorta vergileri alınmayacak. Ayrıca, sözleşme kapsamında alacaklı kuruluşlara geçecek motorlu taşıtlar, taşıt alım vergisinden istisna tutulacak. 
     Bu şekilde yapılacak sözleşmelere göre kullandırılacak kredilerden, Kredi Kaynak Kullanımı Destekleme Fonu kesilmeyecek. 
     Çerçeve anlaşması ve düzenlenen sözleşmeler kapsamındaki işlemler diğer benzeri vergi, resim, harç ve fon yükümlülüklerinden istisna tutulacak. Ancak, eğitime katkı payları uygulanacak. 
     Fon, yeniden yapılandırma kapsamında kurulması öngörülen şirketlere sermayesinin yüzde 20'sini aşmamak koşuluyla ortak olabilecek. 
     Taşıt Alım Vergisi dışındaki istisnalar, alacaklı kuruluşların çerçeve anlaşması ve düzenlenen sözleşmeler uyarınca edindikleri varlıkları ellerinden çıkarmaları durumunda da geçerli olacak. 
     İstisna uygulaması, sözleşme hükümlerinin borçlu firmalarca yerine getirilmemesi durumunda başvurulacak hukuki süreçte de geçerli olacak. 
     Sektör payı yüzde 1 olan bankalara, sermaye yeterlilik standardının yüzde 5'e çıkarılması için katkı sağlanacak. Bu katkı, ortaklarca ödenen tutarı aşamayacak, sermaye katkısı devlet iç borçlanma senetleri ile karşılanacak. Yapılacak sermaye katılımının en az yüzde 60'ı kredi olarak kullandırılacak banka ortaklarının hisse senetleri, sağlanan katkının güvencesi olacak bankaların mali durumları üç aşamalı olarak denetime tabi tutulacak. 
     Kurul ve üst kurulların hesapları özel bir komisyonca denetlenecek kamu bankaları yönetim, denetim ve tasfiye kurulu üyeleri özel hukuk hükümlerine tabi olacaklar. 
     






</TEXT>
</DOC>
