<DOC>
<DOCNO> 76121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/03/spor/spo15.html </URL>
<DATE> 2002/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Gündem Hagi      RUMEN basını Galatasaray’ın eski futbolcusu Georghe Hagi’nin Fenerbahçe ile temasta olduğunu yazdı. National Gazetesi, "Hagi, bu yaz Fenerbahçe’nin başında" başlığıyla verdiği haberde, Sarı - Lacivertli kulübün ünlü yıldıza astronomik bir teklifte bulunduğu belirtildi. Hagi’nin de bu transfere sıcak baktığı ifade edildi. 
     FIFA kokartlı hakemlerden Erol Ersoy’un kendisine hakaret ve mukavemet ettiği gerekçesiyle suç duyurusunda bulunduğu Galatasaray’ın efsane futbolcusu Gheorghe Hagi ile ilgili karar, aradan bir yılı aşkın süre geçmesine rağmen verilemiyor. Hagi’nin, adresi ve nerede olduğu bilinmediği için dosyanın tamamlanamadığı öğrenildi. 
     
     Yüzücüler Dünya sınavında 
     MOSKOVA’DA düzenlenecek Dünya Kısa Kulvar Yüzme Şampiyonası’nda Türkiye dört sporcu ile mücadele edecek. 3 - 7 Nisan günleri arasında yapılacak yarışmalarda Derya Büyükuncu, Emre Çelik, Aytekin Mindan, Derya Erke kulaç atacak. Kafilede başkan olarak Fikret Bulutçu, hakem Alper Dirim, antrenör Ali Özüak da bulunacak. 
     
Ligde program değişikliği      SÜPER Lig’de 30. hafta maç programında değişiklik yapıldı. Futbol Federasyonu, 6 Nisan cumartesi günü saat 19.00’da oynanması gereken Antalyaspor - Trabzonspor maçının, 7 Nisan Pazar günü saat 14.30’da başlayacağını açıkladı. Cumartesi günü yapılacak Gençlerbirliği - Gaziantep karşılaşması da saat 14.30’dan saat 19.00’a alındı. 
     
Yozgatspor pes etmiyor      SAMSUN deplasmanından tek puanla dönen Yimpaş Yozgatspor gözünü İstanbulspor sınavına çevirdi. Teknik Direktör Uğur Tütüneker, "Kalan tüm maçlarımızı kazanmak istiyoruz. Matematiksel olarak kümede kalma şansımız devam ediyor. Sonuna kadar mücadeleyi bırakmayız. Çıkmadık candan ümit kesilmez" ifadelerini kullandı. 
     
Masa tenisinde 26. olduk      HIRVATİSTAN’ın başkenti Zagreb’te yapılan 23. Avrupa Masa Tenisi Şampiyonası’nda Romanya’ya 3 - 0 yenilen, Türkiye Erkek Milli Takımı 26. oldu. 45 ülkenin mücadele ettiği şampiyonada, Türkiye, bu sonuçla ikinci klasmandan, birinci klasmana çıktı. 
     
Eskrimde döküldük      ANTALYA’DA devam eden Dünya Gençler ve Yıldızlar Eskrim Şampiyonası’nda dün yapılan yıldızlar epe müsabakalarında sporcularımız dereceye giremedi. Yıldız erkeklerde Erdoğan Kızıldağ 56’ncı, Alp Aydın 58’nci, bayanlarda ise Reha Doğan 50’nci, Seycan Akyıldız 60’ncı, Bengi Topkaya 70’nci oldu. 
     



 SPOR 




























</TEXT>
</DOC>
