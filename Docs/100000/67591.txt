<DOC>
<DOCNO> 67591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/14/son/sondun03.html </URL>
<DATE> 2002/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sevgililer Günü'nde "ayı-bomba" alarmı... 
</HEADLINE>
<TEXT>

     Amerikan Federal Soruşturma Bürosu FBI, ABD'nin güneybatısındaki güvenlik güçlerine, ''Sevgililer Günü bahanesiyle oyuncak ayıların bombalı terörist saldırıda kullanılabileceğine'' ilişkin bir uyarı yayımladı. 
     FBI, 14 Şubat Sevgililer Günü dolayısıyla havaalanı güvenlik yetkililerine de ''ayı-bombalara'' karşı uyanık olmaları çağrısında bulundu. 
     Ortadoğu kökenli olduğu belirtilen bir kişinin, geçen ay California'da hipermarket zinciri Wall Mart'tan, yarımşar metre boyunda 9 oyuncak ayı ve 14 kutu patlayıcı nitelikte propan almasının, yetkilileri alarma geçirdiği belirtiliyor. İyi tıraşlı ve düzgün giyimli olduğu belirtilen bu kişinin, mağazayı bir kamyonla terkettiği de ifade ediliyor. 
     Güvenlik güçleri, havaalanlarında özellikle Sevgililer Günü hediyesi görünümündeki oyuncak ayıların uçaklara alınmamasının anlayışla karşılanmasını istediler. FBI Sözcüsü Matthew McLaughlin, ''11 Eylül'den sonra şüpheli alışverişlere daha yakından bakıyoruz'' dedi. 
     Yetkililer, alışverişi yapan adamın bir suç işlemediğini ancak patlayıcı nitelikte madde almasının şüpheleri üzerine çektiğini belirttiler. Mağaza tarafından şüpheli alışverişten haberdar edilen FBI, ayıları alan kişiyi sorgulayacağını belirtirken, Amerikan halkından da Sevgililer Günü boyunca şüpheli paketlere ve şüpheli alışverişlere karşı uyanık olmaya devam etmelerini istedi. 
     Alışveriş yaparken görüntüsü güvenlik kamerasıyla tespit edilen kişiye ilişkin olarak FBI'ın, ilgili güvenlik birimlerini uyardığı belirtildi. 
     






</TEXT>
</DOC>
