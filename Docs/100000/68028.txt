<DOC>
<DOCNO> 68028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/16/son/sontur16.html </URL>
<DATE> 2002/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızılay Genel Başkan Vekili Ünver, devleti suçladı 
</HEADLINE>
<TEXT>

     Kızılay Derneği Genel Başkan Vekili Fadıl Ünver, doğal afetlerde Kızılay'ın haksız eleştiriler aldığını savunarak, "Deprem bölgesine geç ulaşan Kızılay suçlu da, yardımların ulaşmasını sağlayacak yolu açamayan devletin hiç mi suçu yok " dedi. 
     Ünver, Kızılay Kayseri Şubesi'nin Genel Kurulu'nda yaptığı konuşmada, Kızılay'ın bir hayır kurumu olduğunu ve üyelerinin hiçbirinin çıkar beklentisi olmadığını söyledi. Marmara Bölgesi'ndeki depreme geç kalan devletin Kızılay'ı günah keçisi olarak seçtiğini ifade Ünver, şöyle dedi 
     "Devlet, Kaynaşlı-Adapazarı yolunu açamadığı için TIR'larımız Kaynaşlı'da beklemek zorunda kaldı. Depremin 2. günü bölgeye gittim. Enkaz altında malı, canı kalan insanların, ne yiyeceği, ne de çadırı düşünecek hali vardı. Böyle bir ortamda Kızılay'a 24 müfettiş gönderildi. İçerde ve dışarda tahribatın devam ettiği ortamda hangi kurum ayakta kalabilirdi." Marmara Depremi'nde stoklarının tükendiğini, yeni stok aşamasında da yeni depremler meydana geldiğini ifade eden Ünver, "Kamu yöneticileri öyle taleplerde bulunuyorlar ki, Afyon'da 1200 ev yıkıldı, Vali Bey bizden 20 bin çadır istiyor. Bu çadırların tanesi 1 milyar lira. Halkımıza helal olsun ama ihtiyacın 10 katı fazla çadır istendi. Bunların yüzde 80'i geri gelmeyecek. Son depremde Kızılay Genel Merkezi'nin deposundan çıkan malzemenin değeri 20 trilyon liradır. Bunu geri yerine koyacağız. Devletin hiçbir katkısı yok. Ayakta durmak için ticari faaliyetlere yönelmemiz gerekir. Devlet, özel kanunlarla bazı kurumları maddi yönden destekliyor, ancak Kızılay bundan yararlanamıyor. Afet olduğunda da her şey Kızılay'dan soruluyor" diye konuştu. 
     






</TEXT>
</DOC>
