<DOC>
<DOCNO> 80725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/27/son/sondun14.html </URL>
<DATE> 2002/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da 1 Mayıs için Le Pen gerginliği 
</HEADLINE>
<TEXT>

     Fransız polisi, 1 Mayıs'ta yapılacak gösteriler sırasında, aşırı sağcı Jean Marie Le Pen karşıtları ve yandaşlarının olay çıkarmasından endişe ediyor. 
     Fransız polisi, başta Paris olmak üzere, ülke genelinde yapılacak 1 Mayıs gösterilerinde iki taraf arasında olay çıkmaması için seferber oldu. Fransa'da 1 Mayıs'ta polisin izinleri kaldırılırken, valilikler gösteri yürüyüşlerinin yapılacağı yerlerde vatandaşların otomobillerini park etmemesini istediler. 
     Polis, en fazla Le Pen karşıtı lise öğrencilerinin olay çıkarmasından çekiniyor. Yetkililer, lise öğrencilerinin "gençlik heyecanıyla kışkırtmalara daha kolay kapılmasından" ve tahribatlara girişmesinden endişe ediyor. 
     Paris polisi, 1 Mayıs'ta Le Pen karşıtları ve yandaşlarının yapacağı gösteriler için farklı saat ve istikametler belirledi. Le Pen yandaşları, saat 9.30'de Chatelet meydanından Opera meydanına kadar yürüyecek. Le Pe karşıtları ise saat 12.00'den sonra Cumhuriyet meydanından Ulus meydanına kadar gösteri yapacak. 
     





</TEXT>
</DOC>
