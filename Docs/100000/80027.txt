<DOC>
<DOCNO> 80027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/24/guncel/agun.html </URL>
<DATE> 2002/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Onlar köprü olacak 
</HEADLINE>
<TEXT>

YÖK’ün hazırladığı rapora göre 24 bini Almanya’da, 15 bini ABD’de olmak üzere 50 binden fazla Türk genci yurtdışında öğrenim görüyor 
     SİBEL KAHRAMAN İstanbul 

     Dünya Bankası hesaplarına göre, yurtdışında yükseköğrenim gören öğrencilerin yurtiçindekilere oranı yüzde 3.2. YÖK’e göre bu rakam, 50 binden fazla öğrencinin yurtdışında yükseköğrenim gördüğü anlamına geliyor. Bu nedenle dünyanın seçkin okulları, her yıl yurtdışına gönderdiği öğrencilerle dikkat çeken Türkiye’yi, 2002 yılının buluşma noktası seçti. 
     
     Listede önlerdeyiz 
     YÖK’ün "Yükseköğretimin Bugünkü Durumu" başlıklı raporunda, üniversitelerin kontenjanlarının talebi karşılamadığı belirtilerek, öğrencilerin yurtdışını önemli alternatif olarak gördüklerine yer verildi. ABD’de 15 bin Türk öğrencinin yükseköğrenim gördüğü, bunların ABD ekonomisine yıllık katkısının da, TÜSİAD raporuna göre 824 milyon dolar olduğu kaydedildi. Almanya’da yükseköğrenim gören Türk öğrenci sayısıysa 23 bin 762. İngiltere, Belçika, Avustralya ve Fransa da, Türkiye’den en fazla öğrenci alan ülkeler arasında bulunuyor. 
     
     Rekabet çok önemli 
     Yine aynı rapora göre Türkiye yurtdışında en çok öğrenci okutan ülkeler sıralamasında 11. sırada. ABD’de en fazla öğrencisi bulunan ülkeler sıralamasında Türkiye 9. sırada yer alırken, bu kategorideki ilk üç ülke Hong Kong, Malezya ve Singapur. 
     "Öğrencilerimizin ileri ülkelerde yükseköğrenim görmeleri tabii ki yararlıdır. Ancak öğrencilerimizin gittiği ülkelerin tümünün bu nitelikte olmadığı bilinen bir husustur" denilen raporda çözüm olarak, "Sağlıklı rekabet ortamı sağlanmalıdır. Üniversitelerimiz yurtdışındaki üniversitelerle rekabet etmelidir. Devlet üniversiteleri yurtdışı ve vakıf yükseköğretim kurumlarının idari ve mali yetkilerine sahip olmalı" cümleleri kullanıldı. 
     
Okul temsilcileri hafta sonu Türkiye’de      Dünyanın seçkin okulları, Türkiye’yi 2002’nin buluşma noktası seçti. Ekonomik krize rağmen, 12 ülkeden 50 üniversite ve dil okulu temsilcisi, IEFT’nin düzenlediği "Yurtdışı Eğitim Fırsat Günleri"ne katılarak ilk elden bilgi verecek. ABD, İngiltere, Kanada, Avustralya, Malta, Yeni Zelanda, Hollanda, Fransa, Almanya ve İspanya’dan eğitim danışmanlarının katılacağı fırsat günlerinde, yurtdışındaki okullarla ilgili her türlü bilgi verilecek. Fırsat günleri bugün İzmir Hilton Oteli’nde, 27 - 28 Nisan’da da İstanbul Ceylan Intercontinental Otel’de yapılacak. 
     



 GÜNCEL 
















</TEXT>
</DOC>
