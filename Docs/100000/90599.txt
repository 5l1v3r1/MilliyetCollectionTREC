<DOC>
<DOCNO> 90599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/18/son/sontur17.html </URL>
<DATE> 2002/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli ''AB birliğe sağlayacağımız katkının farkında değil'' 
</HEADLINE>
<TEXT>

     Devlet Bakanı ve Başbakan Yardımcısı Devlet Bahçeli, Avrupa Birliği AB yönetiminin, Türkiye'nin bugüne kadar ortaya koyduğu gayretlerin ve birliğe sağlayacağı katkıların yeterince farkında olmadığını söyledi. 
     Bahçeli, TÜBİTAK Marmara Araştırma Merkezi MAM Teknoloji Serbest Bölgesi'nin açılışından sonra, Türkiye Sevk ve Sanayi Enstitüsü'nde katıldığı ''Vizyon 2023-Teknoloji Öngörüşü'' panelin açılışında, Türkiye'nin bir süredir yaşadığı olumsuz şartları geride bırakmak üzere olduğunu ve geleceğiyle ilgili yoğun tartışmaların yapıldığı bir dönüm noktasından geçtiğini belirtti. 
     Türkiye'nin önündeki yollardan birinin AB'ye katılmak olduğuna işaret eden Bahçeli, ''Bu birlik içinde, ülkemizin büyüklüğüne, tarihine, potansiyeline yaraşacak biçimde yer almak istiyoruz. Fakat, AB yönetiminin, Türkiye'mizin hem bu zamana kadar ortaya koyduğu gayretlerin hem de birliğe sağlayacağı katkıların yeterince farkında olduğunu iddia etmek zordur'' dedi. 
     Türkiye'nin topluluk içindeki rolünün ve etkilerinin, diğer aday ülkelerden çok daha önemli olduğunun da iyi idrak edilemediğini belirten Bahçeli, şunları kaydetti 
     ''Bunun yanında, Türkiye içinde de AB üyeliğinin çok yönlü ele alınamadığı, gerçekçi değerlendirmeler yerine, günlük siyasi mülahazaların ön plana çıkarıldığı görülmektedir. Böyle olunca da, haksızlık yapmak, milli duyarlılıklarımızı yok saymak ve atılan adımları küçümsemek, sıradan tavırlar olarak ağırlığını hissettirmektedir. İşte bu yanlış ve eksik yaklaşım biçimlerini kabul etmemiz, bizi AB'ye yaklaştıran sağlıklı bir bakış açısı olarak değerlendirmemiz mümkün değildir.'' Avrupa standartlarına ulaşma sürecinde önemli mesafeler alındığını da kaydeden Bahçeli, ''Sadece Avrupa'da değil, dünyada saygın ve etkin bir yer edinebilmemiz için, milli duruşumuzu ve kararlılığımızı geliştirmek, ekonomik ve sosyal gelişme sürecine yeni bir ivme vermek zorunludur'' dedi. 
     Devlet Bahçeli, Türkiye'yi 21. yüzyılın bilgi çağına taşıyacak olan 3 büyük reform gelişimi başlatıldığını, bunun da Türkiye'yi Avrupa ile bilgi ve teknoloji entegrasyonuna ulaştıracağını söyledi. 
     Türkiye'yi 2001 yılı ortası itibariyle Avrupa ülkeleriyle birlikte bilgi toplumuna dönüştürecek ''e-Avrupa Girişimi''ne katılındığını bildiren Bahçeli, şöyle konuştu 
     ''Başta sanayi olmak üzere, bilim ve teknoloji sisteminin Avrupa ile birlikte yetkinleştirilmesi amacıyla AB 6. Bilim ve Teknoloji Çerçeve Programı katılmak üzere karar alındı ve hazırlıkları hızla sürdürülüyor. Bu programa katılımı, ülkemizin rekabet gücünü geliştirmesi ve ekonomik hedeflere ulaşması için önemli bir fırsat olarak değerlendirmek mümkündür. Çünkü, bilim ve teknoloji, günümüzde önemli ölçüde kıta, hatta dünya ölçeğinde geniş işbirliği ağlarıyla geliştirilebilmektedir. Türkiye'yi, Atatürk'ün işaret ettiği muasır medeniyet seviyesine taşıyacak bir araç olarak, bilim ve teknolojiden nasıl yararlanacağımızı ortaya koymak amacıyla Vizyon-2023 Bilim ve Teknoloji Stratejileri başlıklı bir proje başlatılmıştır. Önümüzde, olağanüstü bir çaba ve hızla değerlendirilmesi gereken 20 yıl bulunmaktadır. Bu 20. yılın sonunda, Cumhuriyetimiz'in 100. yılı çok anlamlı bir muhasebe durağı olacaktır. Bu tarihte, millet ve devlet olarak çağdaş uygarlık düzeyini yakalayabildiğimizi hem kendimizin hem de başkalarının kuşku duymayacağı biçimde söylememiz gerekir.'' Devlet Bahçeli, daha sonra TÜBİTAK Ulusal Elektronik ve Kriptoloji Araştırma Enstitüsü binasının açılışına katıldı. 
     
     Erken seçim 

     Devlet Bakanı ve Başbakan Yardımcısı Devlet Bahçeli, erken seçimin Türkiye'ye yarar sağlamayacağını söyledi. 
     Bahçeli, Türkiye Sanayi Sevk ve İdare Enstitüsü'ndeki ''Vizyon 2023 Teknoloji Öngörüşü'' panelin başlangıcı öncesinde, gazetecilerin sorularını yanıtladı. 
     Seçim tarihiyle ilgili bir soruyu yanıtlarken, erken seçimin geçmişte denendiğini, ancak olumsuz sonuçlar verdiğini ve normal seçimin tarihinin 18 Nisan 2004 olduğunu anımsatan Bahçeli, şunları kaydetti 
     ''Seçim tarihini anayasamız belirlemiştir. Bunun haricinde ikinci bir defa seçim tarihi belirlemeye ne ihtiyaç var Eğer bu tarihi erkene almayı düşünürseniz, o zaman bu ekonomik kriz nasıl aşılacak, Türkiye'nin sosyoekonomik meseleleri nasıl çözülecek Bunları düşünmek lazım. Seçim beklentisi olursa, ülkede başta bürokrasi ve diğer konuların hepsi, yavaş yavaş askıya alınır.'' Bahçeli, seçim barajının düşürülmesi ve Siyasi Partiler Yasası'nda değişiklik yapılması yönündeki bir soruyu da, şöyle yanıtladı 
     ''Bu konuda, gelişigüzel ifadelerle zihni kargaşa yaratmak doğru değil. Bir siyasi parti lideri, Seçim Kanunu ile Siyasi Partiler Kanunu üzerinde değişiklik yapılması için tüm partileri dolaşmıştı. 
     Şimdi her iki konuda nasıl bir değişiklik istendiği yönünde, Meclis Anayasa Komisyonu'ndaki siyasi parti temsilcileri arasında uzlaşma bulunabileceğini düşünüyoruz. Bu değişiklikler, 57. Hükümet programında da öngörülüyor. Önümüzdeki günlerde gündeme gelebilir. 
     Ama, bunu söyleyip, gündemi taşımamak suretiyle sürekli tartışma ortamı yaratmak, siyasi istikrarı biraz sarsar. Ancak, Anayasa değişikliklerinin ardından bunların yapılması, ülkemizin daha sağlıklı ve daha istikrarlı bir demokratik zemine kavuşturacaktır. Türkiye'de, ekonomik krizin aşılmasını erteleyecek her türlü davranıştan vazgeçilmeli, Türkiye zaman kaybetmemelidir.'' 
     
     İdam cezası ve ekonomik kriz 

     Bahçeli, idam cezasının kaldırılması yolunda MHP'nin tavrının sorulması üzerine de, ''TBMM'yi oluşturan partiler, beraber hareket ederek idam cezasını kaldırırlarsa Meclis iradesine saygı duyarız, bu hükümeti etkilemez. DSP, Parlamento içinde bu konuda girişim başlattı. 
     Bunun sonucu göreceğiz'' dedi. 
     ''Ekonomik göstergelerdeki kötüye gidişin, siyasi belirsizlikten kaynaklandığı yorumlarına da karşı çıkan Bahçeli, şöyle konuştu 
     ''Türkiye, 3 yıldan bu yana yaşamakta olduğu krizi aşmak sürecindedir. Bir siyasi belirsizlik de yoktur. Sayın Başbakanımız görevinin başındadır. Hükümet çalışmalarını sürdürüyor. TBMM en etkin ve en verimli çalışmasını devam ettirmektedir. Yani, Meclis faaliyet gösteriyor, hükümet çalışıyor, Başbakan görevinin başında. Böyle bir ortamda siyasi belirsizlik olur mu Olmaması lazım.'' Devlet Bahçeli, ekonomiden sorumlu Devlet Bakanı Kemal Derviş'in ''koordinasyonsuzluktan şikayet ettiğinin'' hatırlatılması üzerine de, ''Eğer birileri bir sebep yaratmak istiyorsa, çok sebep sayabilirler. 
     Ama, geçerliliği ne kadardır, bu tartışılır'' diye konuştu. 
     





</TEXT>
</DOC>
