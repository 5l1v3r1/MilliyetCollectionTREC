<DOC>
<DOCNO> 53933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/24/son/sonspo19.html </URL>
<DATE> 2001/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Briegel "İkinci yarıda bambaşka bir Trabzonspor vardı" 
</HEADLINE>
<TEXT>

     Trabzonspor Teknik Direktörü Hans Peter Briegel, Antalyaspor karşısında futbolcularının ikinci yarıda iyi bir mücadele sergilediğini belirterek, ''İkinci yarı bambaşka bir Trabzonspor vardı'' dedi. 
     Briegel, 2-0'lık galibiyetleri ile biten maçın ardından yaptığı değerlendirmede, hafta içinde bazı sıkıntılar yaşadıklarını kaydederek, ''Sakatlıklar nedeniyle, genç oyunculara şans verdik. 
     Kimi oynatacağız diye dün akşama kadar düşündük. Değişik bir kadro ile bu karşılaşmaya çıktık. Antrenman maçlarında bile bu ilk 11, bir arada maç oynamamıştı. Biraz da takım gergindi, bu nedenle ilk yarıda problemler yaşadık'' diye konuştu. 
     İlk yarıda rakiplerine hücum pres uygulamaya çalıştıklarını ancak bunu başaramadıklarını da ifade eden Briegel, şunları söyledi 
     ''Ancak ikinci yarıda futbolcularım, onlara verdiğim görevi yerine getirdiler. Beklediğim gibi oynadılar, mücadele ettiler, saha içindeki boşlukları iyi doldurdular. Benim yönetimimde sahamızda galibiyetle başlamak da maçın ayrı bir sevindirici yanı oldu. Genç oyuncu Nuri ise iyi bir performans sergiledi.'' 
     
     Antalyaspor Teknik Drektörü 
     Antalyaspor Teknik Direktörü Mehmet Ali Öztürk, Trabzonspor karşısında ilk yarıda iyi bir futbol sergilediklerini belirterek, ''Ancak bu yarıda yakaladığımız gol fırsatlarını değerlendiremedik'' dedi. 
     İkinci yarıda Trabzonspor'un kendilerini üzerilerine çekeceklerini tahmin ettiklerini de ifade eden Öztürk, ''Ancak bunun önlemini alamadık. Yediğimiz ilk gol öncesi de oyuncumuza faul yapılmıştı. Bu da maçın sonucunu belirlemede, önemli bir etkendi'' diye konuştu. 
     Antalyaspor'da şu an için maddi bir kriz bulunmadığını dile getiren Öztürk, takımda bu yönde bir sorun olmadığını sözlerine ekledi. 
     






</TEXT>
</DOC>
