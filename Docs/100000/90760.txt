<DOC>
<DOCNO> 90760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/son/soneko26.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupalı Genç İşadamları'ndan Türkiye'ye AB desteği 
</HEADLINE>
<TEXT>

     Merkezi Brüksel'de bulunan 32 bin üyeli YES for Europe Avrupa Genç İşadamları Dernekleri Konfederasyonu tarafından hazırlanan deklarasyonda, ''Türkiye'nin Kopenhag Kriterleri'ni karşılaması kaydıyla bir müzakere tarihi tespit edilmesi'' istendi. 
     Türkiye Genç İşadamları Derneği TÜGİAD Başkanı Hayati Kaya ve YES for Europe Başkan Yardımcısı Muharrem Yılmaz, Sevilla Zirvesi öncesinde AB ile ilgili görüşlerini açıklamak üzere, ortak basın toplantısı düzenledi. 
     Toplantıda YES for Europe Başkanı imzalı deklarasyonu okuyan Başkan Yardımcısı Muharrem Yılmaz, AB yolunda Sevilla öncesi yeni bir aşamaya gelindiğini ve bu konudaki hassasiyetlerini, üyesi oldukları konfederasyonda da dile getirdiklerini söyledi. 
     Türkiye'nin çağdaşlaşma ve ekonomik refaha ulaşma yolunda AB sürecinin önemli olduğunu vurgulayan Yılmaz, AB için gerçekleştirmek zorunda olunan reform ve kriterlerin, aslında Türk toplumunun birikimiyle arzu ettiği değerler olduğunu anlattı. 
     Bunların AB dayatması şeklinde ele alınmasını gayet yanlış bulduklarını belirten Yılmaz, topluma da bu konuda yeterli bilgi verilmediğini savundu. Yılmaz, hükümetin bu konuda daha aktif ve şeffaf olmasını arzu ettiklerini ifade etti. 
     Muharrem Yılmaz, ''AB konusu bir devlet politikasıdır. Hükümetin üzerinde mutabatak sağlayamadığı konularda parlamento çare bulabilir diye düşünüyorum. Hükümet çözemiyorsa, parlamento bu sorunları çözmeli'' dedi. 
     -ULUSAL UZLAŞMA-. 
     TÜGİAD Başkanı Hayati Kaya da, AB üyeliğini ülkenin çağdaşlaşma mücadelesinde önemli bir aşama olarak değerlendirdiklerini belirterek, yaklaşık 40 yıldır süren Türkiye-AB ilişkilerinde, bugün kritik bir dönemeçte bulunulduğuna dikkat çekti. 
     Kaya, ''İlk kez 40 yıllık hedefimize bu kadar yaklaştığımız bir noktada, Kopenhag Kiriterleri'nde yerine getirilmesi gereken idam, anadili öğrenme hakkı ve anadilde yayın konularında yaşanmakta olan siyasi kilitlenmenin, ulusal uzlaşma ile aşılması gerektiğine inanıyoruz'' diye konuştu. 
     Aralık ayında düzenlenecek AB Zirvesi'nde tam üyelik müzakereleri takviminin belirlenmesi için Türkiye'nin siyasal reformlarını tamamlaması gerektiğini anlatan Kaya, ''Türkiye AB'ye giriş sürecinde üzerine düşen sorumlulukları hızla yerine getirmeli. AB de Türkiye'nin bu gayretlerini dikkate alıp, bu süreci hızlandırmalıdır'' dedi. 
     Hayati Kaya, Sevilla Zirvesi öncesi böyle bir deklarasyonun çok önemli olduğunu vurguladı. 
     -DEKLARASYON- Deklarasyonda yeni iyi ortaklıkların AB'ye getireceği olumlu sosyo-ekonomik nedenlerin varlığına işaret edilerek, genişlemenin önemi vurgulandı. Merkez ile Doğu Avrupa arasındaki farkların ortadan kaldırılmasına yönelik geciktirici taktik denemelerinin çok tehlikeli olacağına dikkat çekilen deklarasyonda, aday ülkelerin entegrasyonunun istikrar sebebiyle AB için gerekli olduğu belirtildi. 
     AB'nin uluslararası rekabet için aday ülkelerin dinamizmine ihtiyacı bulunduğunun kaydedildiği deklarasyonda, Türkiye'ye ilişkin olarak da, şunlar kaydedildi 
     ''Avrupa'ya ait olan Türkiye özel bir durum arz etmekdedir. Zira bu ülke ile üyelik müzakereleri başlamamıştır. Türkiye'nin Kopenhag Kriterleri'ni karşılaması kaydıyla, bir müzakere tarihi tespit edilmelidir.'' Toplantıda soruları da yanıtlayan Muharrem Yılmaz, çok fazla büyütülecek bir sorun olduğunu düşünmediğini, toplumun ağırlaştırılmış müebbet hapis talebine sıcak baktığını kaydetti. 
     Anadille öğrenim konusunda çok ciddi düzenlemelere gerek olmadığı düşüncesini dile getiren Yılmaz, Milli Eğitim Bakanlığı'ndan kurs açma izni alarak, özel kurumlar aracılığıyla herkesin istediği dili öğrebileceğini belirtti. 
     Muharrem Yılmaz, yayın konusunda da RTÜK Yasası'nda değişiklik yapılarak, belki iznin yerel televizyonlara verilebileceğini sözlerine ekledi. 
     





</TEXT>
</DOC>
