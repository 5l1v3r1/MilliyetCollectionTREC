<DOC>
<DOCNO> 62210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/14/son/soneko11.html </URL>
<DATE> 2002/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin'de "mevduat dondurmaya" devam... 
</HEADLINE>
<TEXT>

     Arjantin Devlet Başkanı Eduardo Duhalde, ülkenin zayıflayan bankacılık sisteminin korunması için bankalardaki mevduat hesaplarına konulan dondurma kararının sürmek zorunda olduğunu bildirdi. 
     Duhalde, Arjantin'in öndegelen gazetesi Clarin'e verdiği demecinde, ''bankalardaki hesapların dondurulması, saatli bomba gibidir. Eğer patlarsa herkes mevduatını kaybeder ve bankacılık sisteminin tümü çöker. Hükümet için sorumlu davranış, bunun olmasını önlemektir'' şeklinde konuştu. 
     Arjantin'de paniğe kapılan mudilerin, bankalardaki hesaplarından bir günde 2 milyar dolar çekmeleri üzerine, tasarruf sahiplerinin bankalara akın etmesini önlemek için hükümetin bankalardaki mevduat hesaplarını 1 Aralık'da dondurması, ülkedeki ekonomik krizi daha da kötüleştirdi. 
     Hükümet, bankalardaki 67 milyar dolarlık mevduatın üçte birinden fazlasını geçen Perşembe günü dondurup, mali sistemi daha sıkı kontrol altına aldı. 
     Bu karar, protesto gösterilerinin yeniden alevlenmesine neden olurken, Duhalde yönetiminin, nakit sıkıntısındaki Arjantinlilerin eline para geçebilmesi için, çoğu geçen aylarda peso hesaplarını dolara çeviren mudilere, dolar hesaplarını pesoya çevirme imkanı tanıması bekleniyor. 
     Bu plana göre, tasarruf sahiplerinin paralarını 1 dolar 1.4 peso kuru üzerinden transfer etmelerine izin verilecek. Ancak bu durum, tasarruf sahiplerinin geçen 10 yılki birikimlerinde erime anlamına geliyor. 
     






</TEXT>
</DOC>
