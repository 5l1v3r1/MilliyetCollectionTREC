<DOC>
<DOCNO> 72620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/son/sontur10.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "Paşalar niye şimdi konuşuyor " 
</HEADLINE>
<TEXT>

     SP Genel Başkanı Recai Kutan, Susurluk Davası'nda mahkum olan Emekli Yarbay Korkut Eken'e bazı emekli generallerin destek vermesi konusunda, ''Paşaların şimdi konuşmasını yadırgıyorum'' dedi. 
     Kutan, TBMM'de gazetecilerin sorusu üzerine, Korkut Eken ile ilgili kesinleşmiş bir yargı kararı bulunduğunu, verilen yargı kararı konusunda değerlendirme yapmanın mümkün olduğunu belirtti. Bu çerçeve içinde bazı emekli generallerin Korkut Eken lehinde görüş bildirdiklerini anımsatan Kutan, şöyle konuştu 
     '' Güneydoğu Anadolu'da terörle mücadele sırasında büyük başarılar göstermiş bir kişidir diyorlar. Ancak bu görüşlerin yanı sıra, bugün gazetelere de intikal eden bazı görüşler var Susurluk'ta ne işi vardı çetelerle ne irtibatı vardı diye... Ancak bunların sıhhat derecesi hakkında hüküm verecek durumda değilim. 
     Sanıyorum emekli paşalar meseleyi sadece Güneydoğu'da yaptığı faydalı çalışmalar ve başarılar ölçeği içinde değerlendiriyorlar. Ben bir hukukçu değilim, meselenin bütün detayı hakkında da bilgim yok. 
     Bilgim, gazete haberleri ötesine geçmiyor. Bu nedenle net bir görüş ifade edemiyorum.'' 
     
     Yadırgıyorum 
     ''Paşaların Korkut Eken hapse girdikten sonra açıklama yapmasını yadırgıyor musunuz ' sorusuna ise Kutan, şu yanıtı verdi 
     ''Biraz yadırgadığımı ifade edeyim. Karar Yargıtay'da da kesinleşmiş. Ondan sonra söyleniyor. Halbuki paşaların görüşleriyle kamuoyunu önceden aydınlatmalarında yarar vardı. Mahkemeler millet adına karar veriyor. Milletin bu konuda hissiyatı son derece önemlidir. Bu görüşlerin karardan önce açıklanmasında fayda vardı. 
     Onun için bu tutumu yadırgadığımı ifade ediyorum.'' SP Genel Başkanı Kutan, ''Emir verenlerin yargılanması gerektiğine'' ilişkin görüşler ortaya atıldığını anımsatan bir gazeteciye de ''Kesinleşmiş yargı kararlarının iadei muhakeme yolu vardır. Bu da Yargıtay Başsavcısı'nın bir görüş ifade etmesi halinde olur. Ancak Yargıtay Cumhuriyet Başsavcısı bu konuda nasıl bir görüş ifade eder Paşaların ifade ettikleri bir temennidir, bir netice ortaya koymaz. Esas kararı verecek olan yargıdır'' dedi. 
     






</TEXT>
</DOC>
