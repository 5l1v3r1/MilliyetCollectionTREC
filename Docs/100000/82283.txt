<DOC>
<DOCNO> 82283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/05/son/sontur15.html </URL>
<DATE> 2002/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerin yüzde 57.8'i şişmanlıktan şikayetçi 
</HEADLINE>
<TEXT>

     Gençlerin, yaşadıkları bedensel ve pisokososyal karmaşanın da etkisiyle, yakın veya uzun dönemde sağlıklarını olumsuz etkileyecek davranışlarda bulundukları ve bunların zamanla alışkanlık haline geldiği belirtildi. 
     Çukurova Üniversitesi Ç.Ü Tıp Fakültesi Aile Hekimliği Anabilim Dalı tarafından liseli öğrencilerin vücut ağırlıkları konusundaki düşüncelerini, mevcut ağırlıklarını değiştirmeye yönelik girişimleri ve beslenme davranışlarını tespit amacıyla anket yöntemine dayalı bir araştırma yapıldı. 
     Adana'da, 2000-2001 eğitim-öğretim yılında 10 okulda toplam 2 bin 352 öğrenciyi kapsayan araştırmada tüm öğrencilerin boy ve kiloları 
     alındı. Buna göre, öğrencilerin yüzde 25.5'inin düşük kilolu, yüzde 6.4'ünün fazla kilolu ve yüzde 2.3'ünün ise obez olduğu tespit edildi. Araştırma sonuçlarına göre, öğrencilerin yüzde 35.5'i kilo vermek, yüzde 22.3'ü kilo almak ve yüzde 27.8'i kilosunu korumak istiyor. Kilo almak ya da vermek isteyen öğrenciler, ideal vücut ağırlığı için bilinçsiz bir şekilde diyet uyguluyor. Zayıf olanlar, düzensiz beslenme ile kilo almaya çalışırken, kilo vermek isteyenler de bunun dozunu kaçırarak vücut metabolizmalarının bozulmasına zemin hazırlıyor. Erkeklerin yüzde 15.3'ü, kızların yüzde 38.4'ü bilinçsiz diyet uyguluyor. Kızlarda, kilo vermek amacıyla egzersiz ve bilinçli beslenme yerine kusma ve ilaç kullanma tercihleri erkeklere oranla daha fazla, öğün atlama sıklığı da daha yüksek. 
     
     DİYET EĞİTİMİ GEREKLİ 
     Ç.Ü. Tıp Fakültesi Aile Hekimliği Anabilim Dalı Öğretim Üyesi Prof. Dr. Nafiz Bozdemir, A.A muhabirine yaptığı açıklamada, bilinçsiz diyetin vücut metabolizmasını bozduğunu, aşırı kilo kaybı ya da alımının gençlerdeki ruhsal problemlere de zemin hazırladığını söyledi. 
     Gençlerin, erken yaşlardan itibaren bilinçsiz ve düzensiz beslenmeye yönelik girişimlerinin ilerleyen yaşlarda çeşitli sağlık sorunlarının yanı sıra olumsuz yeme alışkanlıklarının oluşumuna da neden olduğunu belirten Bozdemir, bunların ders başarısını da olumsuz etkilediğini bildirdi. 
     Bozdemir, gençlerin, kendilerince ideal olduğunu düşündükleri kiloya ulaşma gayreti ile sağlıklarını tehlikeye atmamaları için diyet eğitiminin gerekli olduğunu kaydetti. 
     





</TEXT>
</DOC>
