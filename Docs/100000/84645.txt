<DOC>
<DOCNO> 84645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/ekonomi/eko03.html </URL>
<DATE> 2002/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Ekonomi güçlü, programda sorun yok 
</HEADLINE>
<TEXT>

Ekonomik programın beklenmedik gelişmeler de dikkate alınarak hazırlandığını söyleyen IMF Türkiye Masası Şefi Kahkonen, "Programın başarıyla uygulanması sürecek" dedi 
     ANKARA Milliyet 

     Uluslararası Para Fonu IMF Türkiye Masası Şefi Juha Kahkonen, ekonomik programın beklenmeyen gelişmeye dayanacak bir biçimde hazırlandığını vurguladı. 
     IMF heyeti, dün, sabah Devlet Bakanı Kemal Derviş, ardından Hazine Müsteşarı Faik Öztrak tarafından kabul edildi. Başbakan Bülent Ecevit’in hastaneye kaldırılmasından sonra Kahkonen, sürpriz bir biçimde Derviş’i tekrar ziyaret etti. 
     
     Ecevit’i sordu 
     Yarım saat süren görüşmede, Kahkonen’in Ecevit’in sağlık durumunu sorduğu belirtilirken ayrıca piyasada yaşanan dalgalanmalar ele alındı. 
     Derviş ve Kahkonen’in görüşmenin ardından gözden geçirmeye ilişkin açıklama yapacağı duyuruldu. Ancak daha sonra Derviş’in şu aşamada bir açıklamaya gerek duymadığı, Kahkonen ile birlikte açıklama yapacağı duyurusunun ise bir yanlış anlamadan kaynaklandığı kaydedildi. 
     İki gündür Ankara’da bulunduğunu, Hazine ve Merkez Bankası’nda görüşmeler yaptığını belirten Kahkonen, yaptığı açıklamada, programın planlandığı gibi yürüdüğünü vurgulayarak, olumlu gelişmelere dikkat çekti. Büyümeye ilişkin sinyaller geldiğini, enflasyonun düşüşe geçtiğini, mali politikaların son derece güçlü olduğunu bildiren Kahkonen, "Bu sonuçlar hükümetin programa güçlü bir biçimde devam etmekte olduğunu göstermektedir" dedi. İsim vermeden Derviş’in programın aynı şekilde sürdürüleceğini söylediğini dile getiren Kahkonen, bunu duymaktan çok memnun olduğunu sözlerine ekledi. 
     
     Görüşmeler sürüyor 
     Kahkonen, olaya değinmeden Ecevit’in hastaneye kaldırılmasına ilişkin gelişmeyi şöyle değerlendirdi "Uygulanmakta olan program en başında beklenmedik gelişmeye ve sıkıntıya karşı daha güçlü bir program olacak biçimde dizayn edilmiştir. Bunların başında döviz kurunun serbest bir biçimde belirlenmesi geliyor. İkinci bir unsur Merkez Bankası’nın bağımsızlığı, diğer bir unsur da bankacılık sisteminin güçlendirilmesidir. Sonuç olarak Türkiye ekonomisi, şu ana kadarkinden çok daha güçlü bir haldedir." 
     Kahkonen, görüşmelere devam edeceklerini sözlerine ekleyerek, "Yaptığımız ilk görüşmelerden anladığımız, görüşmelere devam ederken göreceğimizden emin olduğum şudur ki programın güçlü bir biçimde ve başarıyla uygulaması devam edecektir" dedi. 
     Hazine yetkilileri de piyasalarda yaşanan dalgalanmaların olağan olduğunu belirterek, gelişmelerin yakından izlendiğini bildirdi. 
     



 EKONOMİ 



















</TEXT>
</DOC>
