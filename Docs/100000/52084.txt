<DOC>
<DOCNO> 52084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/13/son/soneko26.html </URL>
<DATE> 2001/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF ile yaklaşık 7 katrilyonluk tasarruf paketinde anlaşıldı 
</HEADLINE>
<TEXT>

     Ekonomi yönetimi tarafından hazırlanan yaklaşık 7 katrilyon liralık Tasarruf Tedbirleri paketi üzerinde, IMF heyetiyle tam bir uzlaşmaya varıldığı öğrenildi. 
     Anadolu Ajansı muhabirinin aldığı bilgiye göre, Juha Kahkonen başkanlığındaki IMF heyeti, Tasarruf Tedbirleri paketini, 2002 yılında, yüzde 6.5 düzeyindeki faiz dışı fazlayı sağlayabilmek açısından yeterli ve uygulanabilir buldu. 
     Kahkonen'in, yarın, video konferans sistemi ile IMF İcra Direktörleri ile gayri resmi çerçevede görüşerek, Türkiye'nin ek finansman kaynağı ihtiyacını anlatacağı belirtiliyor 10. Gözden Geçirme görüşmelerinin bugün akşam itibariyle 
     tamamlandığı belirtilirken, yarın IMF heyetinin, daha çok kendi arasında ve Washington ile görüşeceği, bazı uzmanlar yarın akşam, kalanların da perşembe günü Türkiye'den ayrılacağı kaydediliyor. Kahkonen'in, İcra Direktörleriyle, video konferans sistemiyle görüşmeyi seçmesine neden olarak zaman kazanmak istemesi gösteriliyor. IMF'nin, hazırlayacağı raporun sunuşunun uzun süre alacağı, bu nedenle Türkiye'nin ihtiyacı olan ek kaynak konusunda İcra Direktörlerine kısa yoldan bildirileceği kaydediliyor. Ek mali kaynak konusunun ele alınacağı toplantının Aralık ayında yapılması bekleniyor. Bu ay sonunda yapılması beklenen 10. Gözden Geçirme toplantısı sonucunda yaklaşık 3.1 milyar dolarlık kredi dilimi serbest bırakılacak. Gelecek yıl ödenmesi gereken yaklaşık 5.5 milyar dolarlık taksitin, faiz masrafları nedeniyle, ertelenmemesi görüşü ağırlık kazandığı, bu ertelemenin zaten anlaşma çerçevesinde her zaman mümkün olabileceği, ertelemeden kaynaklanan faiz masrafları yerine taze kaynağın yeterli olacağı ifade ediliyor. Bu arada, ek mali kaynak miktarı henüz kesinleşmemesine rağmen, bunun en az 9 milyar dolar düzeyinde olacağı tahmin ediliyor. Ek kaynağın ''uygun koşullu'' ve yeterli bir kredi olacağı da vurgulanıyor. Niyet Mektubu'nun yazımının da tamamlandığı ve bunun, koalisyon liderlerinin de onayının alınmasından sonra Washington'a gönderileceği kaydediliyor. Öte yandan, Devlet Bakanı Kemal Derviş, Hazine Müsteşarı Faik Öztrak ve Merkez Bankası Başkanı Süreyya Serdengeçti, G-20, IMF ve Dünya Bankası toplantılarına katılmak üzere Cuma günü Kanada'ya gidecekler. Heyetin, daha sonra Washington'a da geçerek, Türkiye'nin finansman ihtiyacını ABD'li yetkililere, IMF ve Dünya Bankası yetkililerine anlatacakları kaydediliyor. Kemal Derviş, Türkiye ekonomisine ilişkin bir konferans vermek üzere 26 Kasım'da da Cenevre'ye gidecek. Derviş, İsviçre-Türkiye Ticaret ve Sanayi Odası'nın CCIST düzenlediği toplantıda, ''Türk Ekonomisinin Bugünkü ve Gelecekteki Görünümü'' konusunda konuşacak. Bakan Derviş'in tek konuşmacısı olduğu toplantıya, İsviçreli işadamları ile üst düzey bankacılar katılacak. 
     






</TEXT>
</DOC>
