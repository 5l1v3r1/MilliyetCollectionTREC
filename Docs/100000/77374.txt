<DOC>
<DOCNO> 77374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/son/soneko21.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz'dan AB'ye Kıbrıs eleştirisi... 
</HEADLINE>
<TEXT>

     Devlet Bakanı ve Başbakan Yardımcısı Mesut Yılmaz, Kıbrıs konusunda Türkiye'den beklenenin, Ada'da bir siyasi çözüm bulunmasına destek ve katkı sağlamak olduğunu ifade ederek ''aslında biz bu konuda, AB'nin tutumunun objektif, tarafsız bir tutum olmadığını, çözüme yardımcı bir tutum olmadığını devamlı vurguladık'' dedi. 
     Kıbrıs Rum Yönetimi'ne, Ada'da kalıcı bir siyasi çözüme varılmadan AB ile müzakere süreci imkanı verildiğini kaydeden Yılmaz, sözlerini şöyle sürdürdü 
     ''Kıbrıs Rum Yönetimi'nin bugün tam üyelik aşamasına getirilmesi, bize göre hem AB açısından yanlış bir politika olmuştur hem de Kıbrıs'taki çözümü zorlaştırmıştır. Kıbrıs Rum Yönetimi, tam üyelik güvencesi içinde, Kıbrıs Türk Cumhuriyeti ile kabul edilebilir ve yaşayabilir kalıcı bir çözüm bulunması hususunda eğer bugün yeteri kadar istekli davranmıyorsa, bana göre bu yanlışın sorumlusu AB'dir. 
     Biz Türkiye olarak, Kıbrıs konusunda daima yapıcı bir yaklaşımla, Ada'da gerçekçi, yaşayabilir kalıcı bir çözüm bulunması hususunda büyük gayret gösterdik. Bundan sonra da göstermeye devam edeceğiz ama umuyorum ki Güney Kıbrıs Rum Yönetimi de, çözümsüzlüğün kendileri için bir çözüm olduğu yanlışına düşmeden, müzakerelerin olumlu sonuçlanması için gerekli katkıyı sağlar.'' Aksi bir davranışın ne Kıbrıs'a ne AB ne de bölgeye bir yarar sağlamayacağını belirten Yılmaz, Kıbrıs sorununu çözmenin kolay olmadığını, kolay olsa 50 seneden beri çözümün bulunmuş olacağını vurguladı. 
     Kıbrıs sorununun ne kadar karmaşık ve çözümün ne kadar zor oldudğunu bildiklerini ifade eden Yılmaz, bunu, müzakere eden tarafların da bildiğini anlatırken ''AB'nin de mutlaka bilmesi gerekir'' dedi. 
     






</TEXT>
</DOC>
