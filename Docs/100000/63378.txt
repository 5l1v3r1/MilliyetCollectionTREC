<DOC>
<DOCNO> 63378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/21/yazar/congar.html </URL>
<DATE> 2002/01/21/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Ecevit’in iki şansı 
</HEADLINE>
<TEXT>

     Hiçbir üst düzey ziyaretin kaderi, liderlerin birlikte geçirdiği sınırlı sürede yazılmaz. Ziyaretin nasıl geçeceği, daha konuk lider yolculuğuna başlamadan büyük ölçüde bellidir zaten. 
     Başbakan Bülent Ecevit’in Washington temaslarında da böyle oldu. Başbakan, Başkan George W. Bush’la buluşmasına, son dönemde Ankara’nın kotardığı önemli işlerin güveniyle geldi ve bu işlerin yarattığı olumlu hava, ziyarete damga vurdu. 
     İlginçtir, Ecevit’in Washington’da yararını gördüğü bu önemli işlerde, iki muhtemel halef adayının ve belki de iki müstakbel siyasi rakibin büyük payı var. 
     ABD’nin Türkiye’yi en iyi tanıyan yetkililerinden birinin değerlendirmesi şöyle "Ankara, bundan bir süre öncesine dek, Ecevit’in siyasi çizgisinden, hele hele mevcut yapıdaki koalisyon hükümetinden kolay kolay beklemeyeceğimiz cesaret ve perspektifte adımlar atmaya başladı. Bu adımlar, hem ekonomide hem dış politikada Türkiye’nin ufuklarını genişletebilir." 
     Aynı yetkili, bu adımların atılmasında "anahtar rol" oynadığına inandıkları iki kişinin Devlet Bakanı Kemal Derviş ile Dışişleri Bakanı İsmail Cem olduğunu açıkça söyledi. Ancak Ecevit’in, her iki bakanın statüko sarsıcı birtakım adım ve önerilerinin önünü kesmediğini, koalisyon içinden gelen bazı engellerin aşılmasına katkı yaptığını ve son tahlilde, koalisyonun tümünün övgüyü hakkettiğini özellikle vurguladı. 
     
Derviş faktörü      Bush yönetimi, Türkiye ekonomisinin "iyiye doğru" gitmekte olduğuna ve bunun Derviş’in kararlı tavrı sayesinde gerçekleştiğine inanıyor. 
     Kriz yılı 2001, aynı zamanda Türkiye’yi 1990’lar boyunca yavaş yavaş uçuruma yuvarlayan şeye, ekonomideki siyaset sultasına son vermeye yönelik, şeffaflaşmayı, serbestleşmeyi garantiye alan köklü reformların yılı oldu. 
     ABD yetkililerine göre Ecevit, Derviş’i Ankara’ya çağırmasaydı, Derviş, kendisine takılmak istenen çelmelere yenik düşseydi ve reformlara direnenlere boyun eğseydi, Türkiye bugün IMF’den yine yüklü bir finansman paketi almanın eşiğinde, pozitif büyümeye doğru ilerleyen, tünelin ucundaki ışığı görmüş bir ülke olmayacaktı. Belki Oval Ofis’te Başkan Bush’un da kondurduğu gibi, Arjantin’in durumuna düşecekti. 
     Ecevit’in, Washington temasları boyunca duyduğu övgülerin önemli bölümünde işte bu "Derviş faktörü" gizliydi. 
     Bush, "Son zamanlarda, çok zor kararlar almak durumunda kaldınız. Türkiye ekonomisi, sizin liderliğinizde iyileşme yolunda" dedi. IMF Başkanı Horst Köhler, iktisadi reformları övdü ve Ecevit’in ağzından, "koalisyonun, reformlara kararlılıkla devam konusunda uyumlu çalışacağı" güvencesini işitmekten memnuniyet duyduğunu açıkladı. 
     Ecevit’in ifadesine göre, Türkiye’nin "son dönemde kendisine sağlanan parasal olanakları kullanmakta çok sorumluca davrandığı" izlenimi muhataplarına egemendi. ABD’li kaynakların teyid ettiği bu izlenimin önemini anlamak için, bundan dokuz ay önce, Türkiye krize yuvarlanmış halde acil kredi ararken, Ankara’nın bu krediyi nasıl kullanacağı konusunda, hem Bush yönetimine, hem uluslararası finans kuruluşlarına egemen olan yoğun güvensizliği hatırlamak gerek. ABD Hazine Bakanı Paul O’Neill’ın, "Bugüne dek verilen paralar ne oldu" dediği, Türkiye’nin dış kredileri, Rusya gibi yolsuzluk batağında tüketeceğinden kuşkulananların bunu açıkça ifade ettiği günlerden, zar zor sağlanan kredi karşılığında Ankara’nın kendisine uygulanan performans kriterlerini karşılamakta "dört dörtlük" not aldığı bir döneme eriştik. 
     Şimdi Bush yönetimi ile uluslararası finans kuruluşlarında, Ecevit hükümetinin iktisadi yaklaşımı konusunda tesis edilmiş bir güven var. Bu güvenin baş mimarı Derviş sayılıyor. 
     Ancak her iki çevre de, reformların aksamadan sürmesi gerektiğini özellikle vurguluyor. Ulusal Güvenlik Danışmanı Condoleezza Rice’ın "Reformlarla finansman kolkola yürür" demesi, IMF Başkanı’nın "Bu, yüz metre değil, on bin metre koşusu" diye vurgulaması, Ticaret Temsilcisi Bob Zoellick ile Ticaret Bakanı Don Evans’ın "yatırım ortamının iyileştirilmesi" konusundaki uyarıları boşuna değil. Washington, Türkiye’nin reform kararlılığını sürdürmesini şart sayıyor ve bunun asıl güvencesini Derviş’te görüyor. 
     
Cem’in katkısı      Ecevit’in Washington’daki muhataplarından işittiği olumlu tepkilerin birinci faslı ekonomiyi ilgilendiriyorsa, ikinci faslı da dış politikada yoğunlaşıyordu. ABD’li yetkililerin, Ankara’nın son aylardaki bazı girişimlerinden duydukları büyük memnuniyet, ziyarete yansıdı. Washington’a göre, Türkiye’nin Afganistan’da oynadığı rol, özellikle de Raşid Dostum’u, Bonn Anlaşması’nın sonuçlarını tanımaya ikna etmesi çok önemliydi. Aynı şekilde, Avrupa Ordusu konusunda sağlanan mutabakat da, Ecevit’i Washington’da rahatlattı. 
     Ancak Başbakan’ın övgüler işitmesine neden olan asıl önemli adım, Kıbrıs’ta liderler arası diyaloğun başlaması. Washington biliyor ki, bu adım kendiliğinden atılmadı. Biliyor ki, Türk ve Rum liderlerini, "çözümün nihai unsurlarında anlaşma" perspektifiyle, yüzyüze masaya oturtan, Ankara’nın operasyonu. Bu operasyon, 2002 yılının, Kıbrıs ve buna paralel olarak Türkiye’nin AB yolundaki kaderi açısından "kritik" öneminin kavranması sayesinde mümkün oldu ve operasyonu asıl kotaran da İsmail Cem. 
     ABD yetkilileri, bu operasyonun, sadece KKTC lideri Rauf Denktaş’ı ikna etmeye dayanmadığını, Türk genelkurmayının da razı edilmesini gerektirdiğini düşünüyor ve Cem’in her iki yönde büyük katkısı olduğuna inanıyor. Nitekim Başkan Bush da, Oval Ofis’teki buluşmanın ilk dakikalarında, Kıbrıs’taki yeni diyalogdan ötürü Ecevit’e teşekkür ettikten sonra, Cem’e döndü ve ona da bizzat teşekkürlerini iletti. 
     Ankara’nın, Ecevit ziyareti öncesinde sessiz sedasız kotardığı ve 10 Ocak’ta uygulamaya geçmesine karşın, ancak Washington’da ve belli ki Türkiye’deki bazı çevrelerin tepkisinden çekinilerek, yarım yamalak açıklanan bir diğer adım, Ermenistan’a getirilen vize kolaylığı. Başkan Bush’un da memnuniyet ifade etmesine neden olan bu uygulama, ABD’li yetkililer gözünde, yine Cem’in katkısıyla gerçekleşti. 
     Washington’un şimdiki beklentisi, Kıbrıs’taki diyaloğun "hızlı çözüm" yönünde kararlılıkla teşviki. Açıkçası, Denktaş’a fazla güven duymayan, Türkiye’de, Kıbrıs’ta çözüme karşı çevreler olduğuna inanan Washington, bu süreçte umudunu yine büyük ölçüde Cem’e bağlamış durumda. 
     
     







Hukuk ve hukukçu 


Cem'in Saddam'a tavsiyesi 


Ecevit’in iki şansı 


Merkez Bankası’nın başarısı 


İçişleri Bakanı’nın kararname direnişi 


Tacizlerden taciz beğen 


Aşkın ve 28 Şubat'ın romanı 


Çorba ve ıstırapla birleşen ulus 


IMF ile yürümek ne kadar güvenli 


Emlak Vergisi belediyenin geçim kaynağı’ 


</TEXT>
</DOC>
