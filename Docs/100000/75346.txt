<DOC>
<DOCNO> 75346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/29/son/sonspo18.html </URL>
<DATE> 2002/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz Yıldırım "Ceza verdilerse açıklasınlar" 
</HEADLINE>
<TEXT>

     Gençlerbirliği ile Ankara'da yapacakları maç için Başkent'e gelen Fenerbahçe Yönetim Kurulu temasları çerçevesinde bugün Gençlik ve Spor İl Müdürü Enver Oral'ı makamında ziyaret etti. 
     Sarı-lacivertli kulübün başkanı Aziz Yıldırım, çok sayıda Fenerbahçeli taraftarın maça geleceğini ifade ederek, taraftarların rahat ve güvenli bir şekilde maçı izleyebilmeleri için gerekli önlemlerin alınmasını istedi. 
     Trabzonspor ile Galatasaray arasında oynanması gereken, ancak Galatasaray'ın isteği nedeniyle ertelenen maç ile ilgili yaptığı açıklamalardan dolayı Disiplin Kurulu'na verilen Aziz Yıldırım, üç ay hak mahrumiyeti cezası verildiği şeklinde iddiaların olduğu sorusuna, ''Biz böyle şeylerle ilgilenmiyoruz. Ceza verdilerse açıklasınlar'' karşılığını verdi. 
     Fenerbahçe Kulübü Başkanvekili Nihat Özdemir ise konu ile ilgili yaptığı açıklamada, şunları söyledi 
     ''Eğer Disiplin Kurulu ceza verdi de, açıklamıyorsa Futbol Federasyonu tarihinin en önemli kararlarından birini almış demektir. 
     Başkanımız ne yapmış da, üç ay hak mahrumiyeti cezası vermişler. Bu federasyon için bir şans. Bir an önce hatalarından dönmeliler.'' Yönetici Mahmut Uslu ise Futbol Federasyonu Disiplin Kurulu'nun bir kararı varsa bir an önce açıklanması gerektiğini belirterek, '' Ceza verdilerse çekinmeden bir an önce açıklasınlar. Neyi bekliyorlar'' diye konuştu. 
     






</TEXT>
</DOC>
