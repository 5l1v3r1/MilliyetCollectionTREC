<DOC>
<DOCNO> 85941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/son/sonspo16.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da transfer pazarının gözdesi Interli Emre... 
</HEADLINE>
<TEXT>

     İtalya'da futbol transfer pazarındaki iddialarda İnter'de oynayan Emre Belözoğlu en fazla istek alan futbolcuların başında geliyor. 
     İtalyan basınında yer alan haberlerde, İspanya'dan Valencia ve Barcelona, İngiltere'den Arsenal ve Türkiye'den Galatasaray'ın Türk futbolcuyu almak için İnter ile görüşmeler yaptığı belirtiliyor. 
     Verilen bilgilere göre, bu kulüpler arasından Emre konusunda en ısrarlı olanı Arsenal gösterilirken, İnterli yöneticilerden Lele Oriali ve Giuliano Terraneo'nun henüz karar vermedikleri ifade ediliyor. 
     Öte yandan, İnter ve Galatasaray kulüplerinin Okan Buruk'un transferi konusunda anlaştığı ve tek eksiğin Türk futbolcunun ''evet''i olduğu yazıldı. 
     İtalya'da resmileşen transfer ise Brezilyalı forvet oyuncusu Adriano'nun İnter'den Parma'ya gitmesi oldu. Geçen sezonun ikinci yarısında Fiorentina'da kiralık olarak oynayan Adriano için Parma'nın İnter Kulübü'ne 15 milyon Euro ödediği bildirildi. 
     20 yaşındaki oyuncu ise sezon başına 750 bin Euro alacak. İnter'de Hakan Şükür'ü kesen oyunculardan biri olan Adriano'nun, yine Hakan Şükür'ün bulunduğu bir takıma gelmesinin Türk futbolcunun durumunu da zora sokacağı öne sürülüyor. 
     





</TEXT>
</DOC>
