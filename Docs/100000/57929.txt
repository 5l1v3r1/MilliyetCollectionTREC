<DOC>
<DOCNO> 57929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/19/son/soneko08.html </URL>
<DATE> 2001/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Vakıfbank hisselerinin "blok satışı" için ihale açıldı 
</HEADLINE>
<TEXT>

     Türkiye Vakıflar Bankası'nın A ve B grubu hisselerinin, Vakıflar Genel Müdürlüğü'ne ait olan kısmının tamamı veya bir kısmının ''blok satışı'' için ihale açıldı. 
     Gazetelerde yer alan ilana göre, satışa sunulan hisselerle ilgili teklif sunmak isteyen stratejik yatırımcılar, ''A grubu hisselerinin tamamı'' veya ''A grubu hisselerinin tamamı ile Vakıflar'a ait B grubu hisselerin tamamı veya bir kısmı'' için, bir başka deyişle Banka hisselerinin yüzde 55,00 ile yüzde 74,75'i için teklif verebilecekler. 
     Bu arada Stratejik yatırımcı veya yatırımcı grubunda, ''Bankalar Kanunu ile 5 Kasım 2000 tarihli Resmi Gazete'de yayımlanan Bankacılık Düzenleme ve Denetleme Kurulu Kararı'nda yer alan koşulları taşıması, Vakıfbank'ın gelişimiyle ilgili ikna edici bir stratejiye sahip olması, satışı gerçekleştirecek ve Banka'nın gelişiminin devamını sağlayacak gerekli mali, idari ve operasyonel kaynaklara sahip olması'' şartları aranacak. 
     Yatırımcılar ön ilgi dökümanını, beş kopya olarak İngilizce ve Türkçe olmak üzere İhale Komisyonu'na, 11 Şubat 2002 tarihinde Türkiye saati ile 17.00'ye kadar Ankara'da ''Blok Satış İhale Komisyonu Başkanlığı Türkiye Vakıflar Bankası adresine verecekler. 
     
     Ön eleme sonuçları 18 Şubat'ta 
     Buna göre İhale Komisyonu, ön ilgi dökümanını sunmuş olan stratejik yatırımcılar arasından, nihai teklif vermeye davet edilecekleri belirleyecek. Komisyon ön eleme sürecinde her türlü bilgi ve belgeyi isteme hakkını saklı tutacak. 
     Ön eleme sonuçları ise 18 Şubat 2002 tarihinde ilan edilecek. 
     Satış süreci ise şu şekilde devam edecek 
     
     Satış süreci 
     -Seçilen stratejik yatırımcılara gizlilik sözleşmesi, 18 Şubat 2002 tarihi itibarıyle gönderilecek. İmzalanmış gizlilik sözleşmesi ve 
     iade edilmeyecek 10 bin Amerikan Doları ödemenin yapılmış olduğuna dair banka makbuzunu 4 Mark 2002 tarihine kadar sunan stratejik yatırımcılara tanıtım kitapçığı ve şartnamesi yollanacak. Söz konusu satışta ilgili tüm teknik ve idari işlemlerin Vakıfbank tarafından yürütüleceği ve bankanın ''Merrill Lynch Internatıonal''ı finansal danışmanı olarak tayin ettiği de belirtildi. 
     
     Bankayla ilgili bilgiler 
     Türkiye'nin bireysel ve ticari bankalarından biri olan Vakıfbank, 31 Aralık 2000 itibariyle 5 katrilyon 124 trilyon 808 milyar lira 
     toplam aktif, 2 katrilyon 446 trilyon 557 milyar lira toplam kredi, 3 katrilyon 562 trilyon 914 milyar lira toplam mevduat ve 338 trilyon 890 milyar lira özkaynağa sahip bulunuyor. Bankanın sermayesi A, B ve C olmak üzere 3 grup hisseden oluşmakta. Buna göre A grubu hisseler Vakıflar'a ait, toplam hisselerin yüzde 55'ini teşkil etmekte. B grubu hisseler toplam hisselerin yüzde 20'sini oluşturmakta, bunun yüzde 19,75'i Vakıflar'a ve yüzde 0,25'i Mülhak Vakıflar'a ait olarak bulunuyor. C grubu hisseler ise toplam hisselerin yüzde 25'ini oluşturmakta olup, Banka'nın Emekli ve Sağlık Yardım Sandığı Vakfı ile gerçek ve tüzel kişilere ait. 
     






</TEXT>
</DOC>
