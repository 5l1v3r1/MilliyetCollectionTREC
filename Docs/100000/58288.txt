<DOC>
<DOCNO> 58288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/21/son/sondun20.html </URL>
<DATE> 2001/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Gülay Aslıtürk Türkiye'ye iade ediliyor 
</HEADLINE>
<TEXT>

     Eski Şişli Belediye Başkanı Gülay Aslıtürk'ün İngiltere'nin başkenti Londra'da görülen davasında, Türkiye'ye iadesi kararı alındı. 
     Bowstreet Sulh Mahkemesi'nde dün yapılan oturumda, Yargıç Geohfrey Wichs, Aslıtürk'ün temyiz hakkı saklı kalmak kaydıyla Türkiye'ye iade edilmesine karar verdiğini açıkladı. 
     Bu kararla, Aslıtürk'ün Türkiye'ye iade talebiyle ilgili davanın birinci aşaması sonuçlanmış oldu. 
     Wichs, kararın gerekçelerini okuduktan sonra, Aslıtürk'ün siyasi görüşlerinden dolayı cezalandırılmak istendiğine dair iddiaları haklı bulmadığını bildirdi. Bu nedenle Aslıtürk'ün iadesine karar verdiğini belirten Yargıç Wichs, kararın uygulanabilmesi için İngiltere İçişleri Bakanı David Blunkett'in onayının gerekli olduğunu hatırlattı. 
     Aslıtürk hakkında Türkiye tarafından hazırlanan iade dosyasında 9 ayrı suçlama yer alıyor. Bunlar arasında, işçilerden yapılan tasarrufu teşvik fonu kesintilerini devlete ödememek, kamu malları yönetiminde hatalı uygulamalar yapmak ve mahkeme kararıyla göreve iadesi istenen personeli göreve atamamak şeklindeki suçlamalar da bulunuyor. 
     






</TEXT>
</DOC>
