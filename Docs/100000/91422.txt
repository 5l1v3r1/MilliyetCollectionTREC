<DOC>
<DOCNO> 91422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/22/son/soneko02.html </URL>
<DATE> 2002/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracatçı kurdaki istikrarsızlıktan tedirgin 
</HEADLINE>
<TEXT>

     Türkiye'nin lokomotif sektörleri olarak adlandırılan tekstil ve otomotiv, kurlardaki aşırı dalgalanmalardan rahatsız. 
     Kurların düşük olduğu dönemde ''kar marjları''nın azalmasından yakınan ihracatçılar, yükselişe geçen ve sürekli dalgalanan kurların ''girdi maliyetlerinde artış'', ''maliyet hesabı yapamama'', ''alışverişten kaçınma'' gibi sorunları da beraberinde getirmesi nedeniyle istikrar istiyor. 
     Uludağ İhracatçı Birlikleri UİB Başkanlar Kurulu Başkanı Orhan Yıldırımçakar, tekstilde uluslararası rekabetin arttığını ve fiyatın belirleyici hale geldiğini belirterek, ''tatminkar ama daha önemlisi istikrarlı kur'' unsurunun öne çıktığını kaydetti. 
     Yıldırımçakar, uzun bir süre düşük düzeyde kalan kurların, son günlerde yüksek değerlerde seyretmesine rağmen, aşırı dalgalandığına dikkati çekerek, ''Sektör, kelimenin tam anlamıyla perişan. Kurdaki istikrarsızlık nedeniyle zaman zaman alışverişler bıçak gibi kesiliyor'' diye konuştu. 
     Temel girdi maliyetlerinin, Türk tekstil ürünlerinin rekabetçi yapısına darbe vuduğunu, bu nedenle Romanya, Bulgaristan ya da Uzakdoğu ülkelerinde üretimin gündeme geldiğini anımsatan Yıldırımçakar, şunları söyledi 
     ''1 milyon 500 bin liraya göre hesap yapıyoruz. Bir bakıyoruz, dolar 1 milyon 400 bin lira. Ya da tersi durumda, yüksek kurdan girdi alımları yapıyoruz. Bir belirsizlik, bir tereddüt, ümitleri alıp götürüyor. Bu dalga boyundan çok şikayetçiyiz. Hükümet, dövize müdahale etmeyiz diyor. Merkez Bankası Başkanı, sanayici işine baksın, kurla uğraşmasın diyor. Ama, herşeyimiz dövize endeksli, enerjimiz, ara mallarımız... Pamuğu da dövizle alıyoruz. Bu büyük boyutlu dalgalanmalar reel sektörü çok rahatsız ediyor. 
     Biraz insaf diyoruz... Önemli olan istikrardır. 20, 50, 100 milyon dolar ile piyasaları sarsabiliyorlar. Belirsizlik hakim oluyor. 
     Toptancı bile kaçıyor. Zarar etmemek için herkes mevcut durumunu korumayı tercih ediyor. Merkez Bankası üzerine düşen görevi yapmalıdır.'' Yıldırımçakar, ihracatın, Mayıs itibarıyla geçen yılın aynı dönemine göre yüzde 5.6 oranında arttığını, ancak bunun Türkiye'nin potansiyeli karşısında küçük bir oran olduğunu dile getirerek, mevcut potansiyeli üretim, ihracat ve istihdama dönüştürmede büyük zorluklar çekildiğini vurguladı. 
     
     TAYSİB BAŞKANI ÖZERMAN 
     Uludağ Taşıt Araçları ve Yansanayii İhracatçıları Birliği TAYSİB 
     Başkanı Erkut Özerman da, kurlarda istikrarın önemine işaret ederek, ''Türkiye'de yapılan üretimin girdilerinin yüzde 50'den fazlası ithalata dayalı. Kurdaki aşırı dalgalanma yerli üretime darbe vuruyor'' dedi. 
     Özerman, kurlardaki istikrarsızlığın, belirsizlik ve güvensizlikten kaynaklandığını ve tamamen siyasete endeklendiğini ifade ederek, bu tabloyu doğuracak hiçbir ekonomik göstergenin olmadığını, ancak Başbakan'ın sağlık durumunu fırsat bilerek manipülasyonlar yapıldığını dile getirdi. 
     Haziran'da aylık enflasyonun patlama yapabileceğini, bunun maliyetini herkesin ödeyeceğini anlatan Özerman, kurlar konusunda değerlendirme yapılırken, Türkiye'de üretilen otomobilin sacının dahi yurtdışından temin edildiğinin unutulmaması gerektiğine dikkati çekti. 
     Özerman, sektörün yalnız ihracata dayalı olarak büyüme trendini sürdüremeyeceğini, iç pazarı hareketlendirecek tedbirlerin alınmasının şart olduğunu dile getirerek, hedef pazarlardan yeterli düzeyde pay alabilmek için makro ekonomik dengelerin istikrara kavuşması ve uluslararası mevzuata uyumun sağlanması gerektiğini vurguladı. 
     Erkut Özerman, üretim, ihracat ve istihdam için ekonomide güven, istikrar ve devamlıktan oluşan üçlü sacayağını hayata geçirilmesi gerektiğini sözlerine ekledi. 
     





</TEXT>
</DOC>
