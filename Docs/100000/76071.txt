<DOC>
<DOCNO> 76071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/03/ekonomi/eko07.html </URL>
<DATE> 2002/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Avukat ücreti Günay’ın başını yaktı 
</HEADLINE>
<TEXT>

Kamu Bankaları Ortak Yönetim Kurulu Üyesi Günay, İnterbank’ın alacakları için tutulan Selim Sarıibrahimoğlu Hukuk Bürosu’na ödenen 1.7 milyon dolarlık ücret nedeniyle ibra edilmedi 
     HARUN GÜREK Ankara 

     Kamu Bankaları Ortak Yönetim Kurulu Üyesi Kadir Günay’ın İnterbank Genel Müdürlüğü görevi sırasında Selim Sarıibrahimoğlu Hukuk Bürosu’na ödenen 1 milyon 750 bin dolarlık avukatlık ücreti tartışma yarattı. İnterbank Genel Kurulu fazla ücret ödendiği gerekçesiyle Günay’ı ibra etmedi. 
     Bakanlar Kurulu kararıyla 1999 yılında el konulduktan sonra kapatılan İnterbank’ın geçen ay yapılan genel kurulunda bankanın 2001 hesapları da ele alındı. Selim Sarıibrahimoğlu Hukuk Bürosu’na ödenen 1 milyon 750 bin dolarlık ücret yüksek bulundu ve dönemin yönetim kurulunu ibra edilirken yüksek ödemeden Günay sorumlu tutuldu. Dönemin yönetim kurulu başkanı da olan Günay söz konusu ödemeden dolayı ibra edilmedi. Bankalar Yeminli Murakıpları Kurulu’nun söz konusu ödemeye ilişkin soruşturma başlattığı öğrenilirken Günay’ın ibra edilmemesi kararının, bankanın sahibi durumundaki Tasarruf Mevduatı Sigorta Fonu’nun TMSF talimatıyla alındığı kaydedildi. 
     
     Yaşananlar komedi’ 
     İnterbank’ın 1.5 milyar dolara ulaşan alacaklarını tahsil etmek için açtığı davalar ve yaptığı icra takipleriyle tanınan Günay, karara şaşırdığını belirterek, "Komedi bu. TMSF bu ücreti niye ödedin diye dava açıyor Selim Sarıibrahimoğlu niye ödemedin, sözleşmemi niye feshettin diye beni dava ediyor. Bana verilen görevi yapmasan, İnterbank’ın alacaklarını tahsil etmesem iyi mi olurdu " diye tepki gösterdi. Sarıibrahimoğlu ise Günay’a dava açmadığını belirtti. 
     
1.5 milyar dolarlık alacak peşindeydi      Avukat Selim Sarıibrahimoğlu 1.7 milyon dolarlık ücretin sekiz avukatın çalıştığı bir hukuk bürosuna ödenmiş ücret olduğunu vurgulayarak, şöyle konuştu "Fon bugüne kadar 100 milyon dolarlık tahsilat yaptı. Bunun tamamını ben yaptım. Sekiz avukatla iki buçuk yıl uğraştık. 1.5 milyar dolarlık alacağı takip ettim, 600 milyon dolarlık Yeşilşehir’i kurtardım. Her avukatıma bin - 2 bin dolar maaş veriyorum. Ayıp denen bir şey var." İnterbank’la avukatlık sözleşmesinin yurtdışından paraların getirilmesi aşamasında iptal edildiğini belirterek, "Bu sözleşmeyi iptal ettirenler vatan hainidir" diyen Sarıibrahimoğlu, İnterbank Genel Kurulu’ndaki kararın Türk Ticaret Bankası’na el konulmasına ilişkin kararı Danıştay’da durdurttuğu için alındığını iddia etti. 
     



 EKONOMİ 





















</TEXT>
</DOC>
