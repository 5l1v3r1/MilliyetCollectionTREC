<DOC>
<DOCNO> 50176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/02/son/sondun11.html </URL>
<DATE> 2001/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington Post'a göre Ladin yasadışı elmas ticareti yapıyor 
</HEADLINE>
<TEXT>

     Suudi asıllı terörist Usame Bin Ladin'in lideri olduğu El Kaide örgütünün, yasadışı elmas ticaretinden son 3 yılda milyonlarca dolar kazandığı iddia edildi. 
     Washington Post gazetesinin, Amerikalı ve Avrupalı istihbarat görevlileri ve elmas satışıyla doğrudan bilgisi olan iki kişiye dayanarak verdiği habere göre, El Kaide örgütü, Sierra Leone'de isyancıların çıkardığı elmasları yasadışı yollardan satarak milyonlarca dolar kazanç elde etti. 
     Amerikan Federal Soruşturma Bürosu'na FBI göre, elmas tüccarlarıyla çalışan El Kaide'nin önde gelen kişileri, Sierra Leone'de hükümete karşı savaşan Devrimci Birleşik Cephe RUF 
     mensuplarından pazar fiyatının altında satın aldıkları elmasları Avrupa'da büyük karla sattılar. Gazetenin bugünkü haberine göre, yetkililer, El Kaide'nin kolaylıkla saklanabilen, değerini koruyan ve bulunması zor olan elmasları satın alarak parasını korumaya çalıştığını düşünüyor. Adını açıklamayan Avrupalı bir yetkili, ''elmas boru hattını keserek El Kaide'nin bütün mali kaynakları ve kara para aklama faaliyetlerinin kesileceğine inandığını'' belirterek, ''Milyonlarca ve belki onmilyonlarca dolar kazanç ve kara para aklama hakkında konuşuyoruz'' dedi. Amerikalı bir yetkili de elmasların havaalanlarında alarm vermediğini, köpekler tarafından koklanarak tespit edilemediğini, çok kolaylıkla saklandığını ve kolaylıkla paraya çevrildiğini belirtti. Gazete, RUF'un, dünyanın en zengin elmas madeni yataklarına sahip ülkeler arasında bulunan Sierra Leone'de, elmas madenlerini son 4 yıldır kontrol altında tuttuğunu yazdı. Küçük paketlerdeki elmasların üst düzey RUF komutanları tarafından Liberya'nın başkenti Monrovia'ya nakledildiği belirtilen haberde, Belçika'dan Monrovia'ya ayda birkaç kez giden elmas tücarlarının burada para dolu bavullarla elmasları değiştiği kaydedildi. Washington Post, elmas tüccarlarının Libya eğitimli eski Senegallı isyancı ve RUF'un önde gelen elmas tüccarı İbrahim Bah tarafından seçildiğini, Bin Ladin gibi Bah'ın da 1980'li yıllarda Afganistan'daki Sovyet güçlerine karşı birkaç yıl savaştığını bildirdi. 
     






</TEXT>
</DOC>
