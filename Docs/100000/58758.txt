<DOC>
<DOCNO> 58758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/24/son/sonspo07.html </URL>
<DATE> 2001/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yozgat'ta hakeme tepkiler sürüyor... 
</HEADLINE>
<TEXT>

     Yimpaş Yozgatspor, güçlü rakibi Galatasaray karşısında ortaya koyduğu mücadele ile takdir toplarken, hakem hataları yüzünden maçın son 10 dakikalık bölümünde 3-1'lik skorun 3-3'e taşınmasına tepkiler sürüyor. 
     Maçın özet görüntülerini ve yapılan yorumları spor programlarından izleyen kulüp yöneticileri, ''Bu ligin son maçı olsaydı, küme düşüyorduk. Daha doğrusu küme düşürülüyorduk. Bunun sorumluluğunu bu ülkede kim üstlenecekti'' dediler. 
     Maç sonrasında polis otosuna bindirilirken maçın hakemi Selçuk Dereli'ye yaklaşan bazı taraftarlar, ''Bir daha Yozgat'a gelme'' uyarısı yaptı. 
     Sergen'in kendisine attığı tekme ile dizi kanlar içerisinde kalan genç Hüseyin de sitem etti. Hüseyin, ''Sergen abi yıllarca futbol oynamış, milli forma giymiş birisi. Yaptığı hareketin karşılığı kırmızı kart olması gerekirken, sarı kart gördü. Benim oyunda bulunmadığım süre içerisinde gol attı, attırdı. Bir özür bile dilemedi. Kendisine yakıştıramadım'' dedi. 
     Yozgat'ta yerel yayın yapan gazetelerin bazıları maçın hakemi Selçuk Dereli'yi birinci sayfalarının manşetine taşıyıp, ''Katliam '' ifadesini kullanırken, spor sayfalarında Yimpaş Yozgatspor'un ortaya koyduğu mücadeleye övgüler yağdırdılar, ''takım üzerine bazı karanlık güçlerin oyun oynamaya başladığını'' ileri sürdüler. 
     Yimpaş Yozgatspor Teknik Direktörü Rasim Kara ise ''Hakem tüm inisiyatifini Galatasaray'dan yana kullandı. Galatasaray hepimizin gururu, kimsenin yardımına ihtiyacı yok'' yorumunu yaptı. 
     Futbol şube sorumlusu Tevfik Çankaya da ''Eğer Galatasaray oynayıp, farklı yenseydi bu kadar üzülmezdik, tepki de olmazdı. Ama herşey ortada. Maçın kaderini belirleyen iki pozisyon var, bu iki pozisyonda da hakemin yanlış kararları var. Bunu biz söylemiş olsak, hissi davrandığımız söylenebilirdi, ama bunu tüm spor kamuoyu söylüyor'' diye konuştu. 
     






</TEXT>
</DOC>
