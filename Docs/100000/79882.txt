<DOC>
<DOCNO> 79882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/23/guncel/gunz1.html </URL>
<DATE> 2002/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Vural atamaları savundu 
     Ulaştırma Bakanı Oktay Vural, eleştirilere yol açan Telekomünikasyon Kurulu üyeliğine önerdiği isimler ve bakanlığındaki atamaları savundu. Devlet Bakanı Kemal Derviş’in kararnamelerini imzalamadığı Hüseyin Edis ve Faruk Cömert’in deneyimli bürokratlar olduğunu belirten Bakan Vural, "Önerimde kararlıyım" dedi. Kararnameyi sadece Derviş’in değil, liderlerin de imzalamadığını anımsatan Vural, "Kriz yok" mesajı verdi. 
     
     Capri’den G.Doğu’ya destek 
     Türk dinleyicisinin "Let’s Twist Again", "Melancolie" şarkılarıyla tanıdığı İtalyan popüler müziğinin ünlü ismi Peppino di Capri, şarkılarını bu kez Güneydoğu’daki üniversite öğrencileri için seslendirecek. Capri, İtalya Büyükelçiliği tarafından, Türk İnsan Kaynakları Vakfı aracılığıyla düzenlenen ve 24 Nisan tarihinde Venedik Sarayı’nda gerçekleşecek yardım balosunda sahneye çıkarak şarkılarını seslendirecek. 
     
     Hintli kaçaklara özel mönü 
     Edirne Emniyet Müdürü Behiç Demirer, kaçak olarak gittikleri Yunanistan tarafından 17 gün önce Türkiye’ye sınır dışı edilen 87 Hintli kaçağın beslenmesinde sorun yaşadıklarını belirterek, "Süt içmeyen ve dana eti yemeyen Hintliler için polis evinde hazırlanan tabldotta değişiklik yaptık" dedi. Kaçakların, çay, sebze ve tavuk eti ağırlıklı beslenmelerinin günlük maliyeti, kişi başına 2 milyon 500 bin lira tutuyor. 
     
     Polisin esrarengiz intiharı 
     Polis memuru Emek Yakalı 28 , Üsküdar’daki evinde intihar etti. Beylerbeyi Küplüce Mahallesi Zambak Sokak Eren Apartmanı’nda oturan Yakalı, beylik tabancasıyla başına ateş etti. Sabiha Gökçen Uluslararası Havaalanı Koruma Şube Müdürlüğü’nde görev yapan Yakalı, olay yerinde hayatını kaybetti. Olay yerine gelen emniyet yetkilileri, Yakalı’nın intihar nedeninin belirlenmesine çalışıldığını belirttiler. 
     
     Ecevit’in güftesi seslendirildi 
     Başbakan Bülent Ecevit’in güftesini yazdığı "Boşluğa Bulut Buluta Yağmur" şarkısı dün gece gerçekleştirilen Parlamenter Bestek rlar Özel Konseri’nde seslendirildi. TRT Arı Stüdyosu’ndaki konserde Ecevit’in yazdığı ve Güneş Müftüoğlu’nun bestelediği şarkıyı TRT solisti Hilal Yüzer söyledi. Başbakanın güftesinin seslendirildiği konseri çok sayıda bakan ve milletvekili de izledi. 
     



 GÜNCEL 



















</TEXT>
</DOC>
