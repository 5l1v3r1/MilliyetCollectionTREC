<DOC>
<DOCNO> 88594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/08/ekonomi/eko07a.html </URL>
<DATE> 2002/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölülerden bile vergi kaçırıyoruz 
</HEADLINE>
<TEXT>

Defterdarlık, kefen ve tabut gibi cenaze malzemeleri ile defin işlemlerini yapan 11 işletmenin 10’una, fiş ve fatura kesmedikleri için ceza yazdı 
     NEDİM ŞENER 

     Yüzde 50’ye yaklaşan kayıtdışı ekonomiyle mücadele etmek için İstanbul’daki bütün sektörleri inceleme altına alan defterdarlık, cenaze işleri ile ilgili sektörlerde de vergi kaçırıldığını saptadı. 
     Lüks eğlence merkezlerinden, dev alış veriş merkezlerine, dansözlerden şarkıcılara kadar her alanda trilyonlarca liralık vergi kaçırıldığını tespit eden denetim elemanları, bir ay içinde yaptıkları incelemelerde, mezar işlerinde toplam 6.2 milyar liranın vergiden kaçırıldığını belirledi. 
     Defterdarlık denetim elemanları kefen ve tabut gibi cenaze malzemeleri ile defin işlemlerini yapan 11 işletmenin 10’una, fiş ve fatura kesmedikleri için ceza yazdılar. 2 milyar 679 milyon liralık usulsüzlük cezası kesilen işyerlerinde toplam 6 milyar 205 milyon liralık hasılat kayıt altına alınarak vergilendirilmesi sağlandı. 
     Ekonominin ana sektörleri yanında özel denetim ağını geliştiren defterdarlık, sabah kahvaltısı servisi yapılan toplam 204 işletmenin 113 tanesine de toplam 27 milyar lira ceza uyguladı. Bu işyerlerinde toplam 12 milyar liralık hasılat kayıt altına alındı. Denetlenen 24 sürücü kursunun 16 tanesi fiş ve fatura vermediği için 5 milyar lira ceza kesildi. 
     



 EKONOMİ 






















</TEXT>
</DOC>
