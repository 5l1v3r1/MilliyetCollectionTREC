<DOC>
<DOCNO> 79479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/20/son/sonspo12.html </URL>
<DATE> 2002/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Futbol Federasyonu'na tepkiler sürüyor 
</HEADLINE>
<TEXT>

     Fenerbahçe'de, yarınki Galatasaray-Ankaragücü maçının hakeminin değiştirilmesine tepkiler sürüyor. 
     Sarı-lacivertli yöneticiler, Galatasaray-Ankaragücü maçına, sakatlanan Serdar Tatlı'nın yerine 4. hakemin değil de, Gaziantepspor-Göztepe maçının hakemi İsmet Arzuman'ın atanmasını doğru bulmadıklarını söylediler. 
     Asbaşkan ve kulüp sözcüsü Atilla Kıyat, Futbol Federasyonu ve Merkez Hakem Kurulu'nun MHK şifa bulunmaz bir hastalığa yakalandığını savunarak, ''Bu hataları aklı başında olan bir insan yapmaz. Allah kimseyi akıldan fikirden yoksun etmesin. Futbol Federasyonu ve MHK'nin hastalığına şifa bulunamaz, onlara acil şifalar diliyoruz. Umarım hakem arkadaş da, şifası olan bir hastalığa yakalanmıştır. Hala bu hataların arkasında kasıt aranmamasına anlam veremiyorum'' diye konuştu. 
     Serdar Tatlı'nın yerine, maçın 4. hakeminin Galatasaray-Ankaragücü maçına atanması gerektiğini vurgulayan Kıyat, ''Eğer maç esnasında 5. 
     dakikada Serdar Tatlı sakatlanmış olsaydı, demek ki 4. hakem yeterli görülmeyecekti. Bu çok ilginçtir. Her hafta perşembe günleri hakemleri açıklayan federasyon, bu hafta hakem bulmakta zorluk çekti herhalde'' diyerek sözlerini tamamladı. Kulüp asbaşkanı Murat Özaydınlı ise, ligde dürüst maç yönettiğine inandıkları bazı hakemlerin Galatasaray'ın kendi sahasında oynadığı maçlara verilmediğini iddia etti. Bu konuda bir istatistik tuttuklarını ifade eden Özaydınlı, önümüzdeki günlerde bu konuyla ilgili bir açıklama yapacaklarını kaydetti. Galatasaray'ın, Ankaragücü ile oynayacağı maçta Tatlı'nın yerine görev verilen İsmet Arzuman ve yardımcılarının başarılı bir yönetim sergileyeceğine inandıklarını vurgulayan Özaydınlı, ''25 milyon çift göz maçta onların üzerinde olacak'' dedi. Kulüp asbaşkanı Mahmut Uslu da, Birinci Süper Lig'in çok yanlış yönetildiğini iddia ederek, ''Bu tip şeyler sporda olur ama, ligin bitimine 3 hafta kala yapılan iş, aklı başında bir iş değildir. Durum artık çok komik bir hale geldi. Serdar Tatlı'ya acil şifalar diliyorum'' şeklinde konuştu. 
     





</TEXT>
</DOC>
