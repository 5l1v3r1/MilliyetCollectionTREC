<DOC>
<DOCNO> 85756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/23/son/sontur21.html </URL>
<DATE> 2002/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Avukatı "Aziz Yıldırım'ın babasının tüfeği tutacak takatı yok" 
</HEADLINE>
<TEXT>

     Balıkesir'in Edremit İlçesi'ne bağlı Akçay Beldesi'ndeki villasında eşi Tülin Yıldırım'ı öldürdüğü iddiasıyla tutuklanan Fenerbahçe Spor Kulübü Başkanı Aziz Yıldırım'ın babası Şefik Yıldırım'ın Avukatı Ahmet Kurtuluş, müvekkilinin ''suçsuz olduğunda'' ısrar ediyor. 
     Düzce Barosu avukatlarından Kurtuluş, Edremit Cezaevi'nden dün Burhaniye Cezaevi'ne nakledilen müvekkilini bu sabah ziyaret ettiğini bildirdi. 
     Yıldırım'ın durumunun nasıl olduğu yönündeki soruya önce ''çok iyi'' yanıtını veren Kurtuluş, şunları söyledi 
     ''Şefik Bey'i bugün ziyaret ettim. 77 yaşındaki bir insanın, işlememiş olduğu bir hadiseden dolayı cezaevine konulduğunda ruh hali nasıl olursa, müvekkilimin durumu da öyle... Hala durumun tam olarak farkında değil. Kendisi gırtlak kanseri, prostatı var ve gözleri görmüyor. Bu insanın ne halde olduğunu siz düşünün. 
     Müvekkilimin ciddi sağlık problemleri var. Tüfekle cinayet işlediği söyleniyor. Kendisinin değil ateş etmek, tüfeği tutmaya bile gücü, takati yok. Tüfeği taşıma olasılığı bile bulunmayan insan nasıl cinayet işleyebilir '' 
     
     ''ORTADA BİRİLERİ VAR...'' 
     Kurtuluş, ''Müvekkiliniz özellikle mi suçlanıyor'' şeklindeki soruya da, ''Ortada birileri var. Medyanın asıl araştırması gereken konu bu iken müvekkilim suçlu gibi gösteriliyor'' yanıtını verdi. 
     Edremit Sulh Ceza Mahkemesi'nin tutuklama kararına itiraz edip etmeyeceğinin sorulması üzerine, henüz itiraz başvurusunda bulunmadığını kaydeden Kurtuluş, başvurusunu gelecek hafta yapacağını söyledi. 
     Kurtuluş, bir gazetede Yıldırım'ın 3 yaşındaki oğlu Şevki'nin kendisinin yanında olduğuna ilişkin bir açıklaması bulunduğunun hatırlatılması üzerine de, böyle bir açıklama yapmadığını, Şevki Yıldırım'ın da yanında olmadığını savundu. Kurtuluş, ''Çocuğun nerede olduğundan haberiniz var mı '' sorusunu ise ''Hayır yok. 1-2 gün içinde olacak'' yanıtını vermekle yetindi. 
     





</TEXT>
</DOC>
