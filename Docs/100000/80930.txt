<DOC>
<DOCNO> 80930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/son/sontur25.html </URL>
<DATE> 2002/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP Genel Başkan Yard. Yahnici "En çok riski alan hükümetiz" 
</HEADLINE>
<TEXT>

     Milliyetçi Hareket Partisi MHP Genel Başkan Yardımcısı Şevket Bülent Yahnici, 57. hükümetin, Cumhuriyet tarihinin en fazla risk alan hükümeti olduğunu söyledi. 
     Yahnici, Türkiye Tekstil Sanayi İşverenleri Sendikası'nın Marmaris'te düzenlediği ''Güçlü ekonomiye geçiş programı'' konulu seminere katıldı. Tekstil sektöründe çalışanların sıkıntı içinde olduğunu kaydeden Yahnici, Türkiye'de herkesin ''aynı geminin içindeyiz'' bilinciyle hareket etmesi gerektiğini anlattı. 
     Yahnici, IMF, Dünya Bankası ya da diğer kaynaklardan sağlanan kredilerin doğru değerlendirilebilmesinin, bankacılık sektörünün canlandırılmasıyla ilgili olduğunu belirterek, şunları söyledi 
     '' Onun için bankacılık sektörünü canlandırmaya çalışıyoruz. 
     Birinin 400 milyon dolar borcu varsa devlet bunu bir şekilde tahsil etmeli, adamın canı bana lazım değil. Yatıyor 6-7 ay, ondan sonra ye babam ye... Esnaf kuruluşlarının toplantılarına katılıyoruz, bankamızı geri istiyoruz diyorlar. Halk Bankası'nın kredilerinin yüzde 80'lik kısmını esnaf değil, bazı kesimler kullanmış. Ekonomiden alınıp gitmiş paranın, tekrar ekonomiye kazandırılması şart.'' 20. yüzyılın son 10 yıllık bölümünde küreselleşme sonucu dünyada 
     birçok alanda dengelerin değiştiğini ve ekonomik bir kriz yaşandığını belirten Yahnici, ''Türkiye'nin bundan etkilenmemesi mümkün değildi. Bu 57. hükümetle olmazdı da başka hükümetle olurdu. Biz böyle bir yükle baş başa kaldık'' dedi. Yahnici, şöyle konuştu ''Bu hükümet Cumhuriyet tarihinin en fazla risk alan hükümeti. Mevzuat değişikliklerinin hepsi devrim niteliğindedir. IMF defol diyorlar. IMF'yi istemeyenleri hükümet etseniz, promlemleri nasıl çözecek IMF bir dünya gerçeği ve para vermek için arkamızdan koşmuyor. Verdiği paranın nereye harcandığını da bilmek istiyor.'' Uygulanan programdan ödün verilmeyeceğini kaydeden Yahnici, yapısal reformların süreceğini belirtti. 
     





</TEXT>
</DOC>
