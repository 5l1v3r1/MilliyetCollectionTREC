<DOC>
<DOCNO> 50948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/06/son/sontur01.html </URL>
<DATE> 2001/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim "Futbolla iş hayatı birbiriyle çok özdeşleşiyor" 
</HEADLINE>
<TEXT>

     Eski AC Milan Teknik Direktörü Fatih Terim, futbolla iş hayatının birbirine çok özdeşleştiğine inandığını söyledi. 
     PDR Conferences tarafından Swissotel'de düzenlenen ''Takımdaşlık'' konulu konferansın ardından, Fatih Terim ile Uluslararası Zaman Yönetimi TMI Yönetim Kurulu Başkanı Claus Moller, basın toplantısı düzenlediler. 
     Terim, futbolla iş hayatının benzerlik gösterdiğini ifade ederek, ''Bunların birbirine çok özdeşleştiğine inanıyorum'' dedi. 
     Futbolun tek dili olduğunu ve futbolla da dünyaya entegre olunması gerektiğini anlatan Terim, sadece iş hayatında değil, futbolda da bir miladi takvimin bulunduğunu söyledi. 
     Konferansta, aynı gayeye hizmet eden, güven ve sevginin bulunduğu bir ortamda önemli hedeflere gidilebileceğini ifade ettiğini belirten Terim, günlük geçici başarılar yerine, kişilerin uzun vadeli hedefler ortaya koyması gerektiğini kaydetti. 
     Basın mensuplarının sorularını da yanıtlayan Fatih Terim, takımdaşlığın birbirini tamamlayan insanlardan oluştuğunu vurgulayarak, ''Futbolda da bunun üst seviyelerde olduğuna inanıyorum'' dedi. 
     Terim, futbolcu kalitesini artırmayı kendisine hedef seçtiğini belirterek, ''Performans, kalite yükseltici çalışmalar milli takımdayken olmuştu. Benim felsefem en az riskle, en çok performans alacak kişilerdir. Benimle çalışacak insanların seçiminde doğru kararlar verdiğimi düşünüyorum'' diye konuştu. 
     Bir basın mensubunun ''Takımdaşlığı oluşturan sevgi ve güveni Milan'da gördüğünüzü söyleyebilir misiniz '' sorusuna Terim, ''Konumuzun dışına çıkmayalım'' yanıtını verdi. 
     Fatih Terim, ''Her şartta takımdaşlık, vizyon sahibi insanlara artı kaydeder'' dedi. 
     Türkiye'deki ekonomik krize ilişkin bir soruya Terim, ''Kriz lafını artık kaldırmak lazım. Bu ülke çok şeyler gördü. Her bahane ekonomik krize bağlanmamalı. İnsanın en büyük ihtiyacı olan güven ortamıdır. Ümitsizliğe kızıyorum. Benim tavrımda bu yoktur'' karşılığını verdi. 
     Terim, ''Dünyada tanınmanızı sağlayan özellikleriniz neler '' sorusuna ''Ben çalıştığımda, 'ben' takımı değil, 'biz' takımı önemli olmuştur. Biz hiçbir bahane, sebebe sığınmadık. Disiplinli büyük bir performans sergiledik. Sadece oyuncularımıza güvendiğimizi ifade ederek, çıkıp oynadık'' yanıtını verdi. 
     ''Tek ses çıkan bir grup'' olmayı ön plana aldıklarını ve daima kendilerine strateji, plan ve hedef koyduklarını anlatan Terim, başarının kendisi için önemli bir kıstas olduğunu söyledi. 
     TMI Yönetim Kurulu Başkanı Claus Mollere, yaptıkları test sonucunda Fatih Terim'in dünya klasında bir ''Coach'' olduğunun ortaya çıktığını belirterek, ''Terim'in birtakım şirketlerde kullanılabilecek nitelik ve tecrübelere sahip olduğunu biliyorum'' dedi. 
     Fatih Terim'in yaptığı işi iyi bilen, ihtiraslı biri olduğunu anlatan Moller, konferansta bu unsurların futboldan alınarak, şirketlere nasıl adapte edilebileceğini konuştuklarını kaydetti. 
     Futbolu başarılı kılan ilkelerin aynen alınıp, şirketlere götürülemeyeceğini, ancak uyumlu hale getirilebileceğini vurgulayan Moller, basın mensuplarının sorularını yanıtlarken de futboldaki motivasyonun önemine değindi. Moller, konuşmasını şöyle sürdürdü 
     ''Herkese futbolda ilham gelir. Çünkü seyirci var, alkış var. 
     Oyuncunun içi ilhamla dolar. Ne varki şirketlerde bu yoktur. Dünya nüfusunun ancak yüzde 20'si kendisini motive ediyor. Yüzde 80'ine birisinin söylemesi lazım. 
     Futbola normalde bakarsak, sıkıcı gelir. Top, kaleler hep aynıdır. 
     İki tane 45 dakika oynanır. Ama buna kimse rutin demez. Yine de insanlar motive olur. Çünkü vizyon nettir. Takdir edilirsiniz, insanlar ne yaptığınızı görür ve üstünde yorum yapar. Onun için şirketlerde de aynı başarı yakalanmak isteniyorsa, vizyon olacak, takdir ve takip edilecek.'' Claus Moller, hiç kimsenin kriz dönemlerinde yatırım yapmadığını, halbuki bu dönemlerin yaptırım yapılması gereken en iyi zamanlar olduğunu sözlerine ekledi. 
     






</TEXT>
</DOC>
