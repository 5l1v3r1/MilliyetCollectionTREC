<DOC>
<DOCNO> 79441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/20/son/sondun11.html </URL>
<DATE> 2002/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'a transfer olacağı söylenen Effenberg'e ölüm tehdidi 
</HEADLINE>
<TEXT>

     Almanya'daki işsizlere yapılan devlet yardımlarının, ''işsizlerin çalışmak zorunda kalması için asgariye indirilmesi gerektiğini'' savunan Bayern Münihli futbolcu Stefan Effenberg, telefonla ölüm tehdidi aldı. 
     Bild gazetesi, Effenberg'e polis koruması verildiğini, antrenörü Ottmar Hitzfeld'in de Effenberg'i Hertha-Berlin'e karşı oynatmama kararı aldığını yazdı. 
     Hitzfeld, öfkelendiği futbolcusu hakkında ''Görüşlerine katılmıyorum. Bayern Münihli bir futbolcu olarak toplumsal sorumluluğu var. Bilgisizce yaptığı açıklamalar tüm takıma yansıyor ve moral bozuyor. Umarım ki bu moral bozukluğunu futbol sahasına yansıtmazlar'' dedi. 
     Effenberg, daha önce yaptığı bir açıklamada, ''Ben olsam sosyal yardımı asgariye indiririm. Böylece herkes çalışmak zorunda kalır'' demişti. 
     Bild gazetesi, dün verdiği haberde, Stefan Effenberg'in ağabeyi Frank'ın da 2001 yılının Haziran ayından bu yana işsiz olduğunu, ancak kardeşinin sözlerini anlayışla karşıladığını söylediğini yazmıştı. 
     





</TEXT>
</DOC>
