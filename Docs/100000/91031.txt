<DOC>
<DOCNO> 91031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/son/sonspo27.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulusoy "Senegal kolay rakip değil ama yeneceğiz" 
</HEADLINE>
<TEXT>

     Futbol Federasyonu Başkanı Haluk Ulusoy, 17. Dünya Kupası finallerinde çeyrek finale yükselen A Milli Takım'ın Senegal'i yenecek güçte olduğunu söyledi. 
     Ulusoy, A Milli Takım'ın tarihi bir fırsat yakaladığını belirterek, ''Kaderimiz bizi nereye kadar götürürse gideceğiz. Biz inandık. Önümüzdeki bu fırsatı değerlendireceğiz. Takımın morali ve motivasyonu yükseldi. Senegal kolay bir rakip değil. Ama biz zor rakiplere karşı daha iyi oynuyoruz. Çocuklarımız, çok azimli ve istekli. Milli takımımızın Senegal'i geçeceğine inanıyorum. Allah yardımcımız olsun'' dedi. 
     Haluk Ulusoy, Dünya Kupası'nın, Türkiye'nin tanıtımı için büyük bir fırsat olduğunu kaydederek, ''Dünyada, Türkiye'yi bilmeyen hiçbir ülke vatandaşı kalmadı. 10 sene devamlı uğraşsak, bu kadar reklam yapamazdık. Milli takımdaki herkes bir turizm elçisidir'' diye konuştu. 
     Çok eleştirilmesine rağmen Türk futboluna büyük emek harcadığını ifade eden Ulusoy, ''Çok çalıştım ve çok emek verdim. Allah bana yardım etti. Görev sürem 2004'te bitiyor. Bundan sonra ben yokum. Bu heyecanı ve sevinci yaşadığım için çok mutluyum'' dedi. 
     Türk antrenörle de böyle büyük başarıların yakalanabileceğini kanıtladıkları için mutlu olduklarını kaydeden Haluk Ulusoy, şunları söyledi 
     ''Türk antrenörle de bu işin başarılacağını kanıtladık. Ben her zaman çalıştığım Türk antrenörlerin hep arkasında oldum. Her zaman Şenol Güneş'i destekledim. Şenol Güneş'in de milli takımla sözleşmesi 2004'te sona eriyor. Ben 2004 yılından sonra da Şenol Güneş ile devam edilmesini isterim. Ama olmazsa biz yine Türk hocadan yanayız. Türk hocalarına imkan verilirse her şeyi başarır. Ama onlara destek vermek ve arkasında olunduğunu belli etmek gerek. Federasyon olarak kulüplere de örnek olduk. Kulüplerimiz de 2 maç kötü gitti diye teknik direktörlerinden ayrılmamalı.'' 
     





</TEXT>
</DOC>
