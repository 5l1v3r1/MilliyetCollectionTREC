<DOC>
<DOCNO> 70959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/05/son/sonspo17.html </URL>
<DATE> 2002/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor, Beşiktaş'ı yenip tarih yazmak istiyor 
</HEADLINE>
<TEXT>

     Türkiye Kupası yarı finalinde Beşiktaş ile karşılaşacak Denizlispor'da, teknik direktör Rıza Çalımbay, yeşil-siyahlı kulübün Türkiye Kupası'na hiç bu kadar yaklaşmadığını kaydederek, ''Bizim için, tarihi öneme sahip bir maç'' dedi. 
     Çalımbay, Gençlerbirliği karşısında 2 gol bulmalarına karşın, basit hatalar nedeniyle karşılaşmadan, yenik ayrıldıklarını söyledi. 
     Beşiktaş maçında benzer hatalar yapmamaları konusunda futbolcularını uyardığını kaydeden Çalımbay, ''Bugüne kadar yediğimiz hemen hemen tüm goller, basit hatalardan kaynaklandı. Beşiktaş, maçında benzer hataları yaparak, kupadan elenmek istemiyoruz'' diye konuştu. 
     Beşiktaş'ın Galatasaray maçı nedeniyle, Denizlispor karşılaşmasında konsantrasyon problemi yaşayabileceğini ifade eden Çalımbay, sözlerini şöyle sürdürdü 
     ''Beşiktaş'ın, hafta sonunda daha önemli bir maçı var. Bizim yüzde 100 kazanmamız gereken bir maç. Bu takım, kupa müsabakasında deplasmanda Trabzonspor ve Fenerbahçe'yi eledi. Ben kazanacağımıza inanıyorum.'' Yeşil-siyahlı kulübün daha önce yarı finale çıkma başarısı gösteremediğini ifade eden Çalımbay, ''Bizim açımızdan tarihi öneme sahip bir maç. Futbolcularım, Türkiye Kupası'nı kazanıp, Doğan Seyfi'ye armağan etmek istiyor'' diye konuştu. 
     






</TEXT>
</DOC>
