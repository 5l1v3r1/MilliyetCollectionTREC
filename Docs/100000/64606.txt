<DOC>
<DOCNO> 64606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/28/son/soneko19.html </URL>
<DATE> 2002/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye, Emlak Vergisi'ne çözüm arıyor... 
</HEADLINE>
<TEXT>

     Maliye Bakanlığı, yüksek arsa birim metrekare değerleri nedeniyle büyük sorun olan emlak vergisi konusunun, belediyelerin yüksek değerleri düşürerek çözülmesini istiyor. 
     Edinilen bilgiye göre Maliye Bakanlığı, bugünkü Bakanlar Kurulu gündemine de gelen emlak vergisinde en sağlıklı çözümün, yüksek değerlerin aşağı çekilmesi olduğu görüşünü savundu. 
     Kendi aralarında yaptıkları değerlendirmelerde yüksek rayiç değerlerin düşürülmesi, taraflara yeni itiraz hakkı ve 2002 yılı emlak vergisinin 2001 rakamları belli oranda arttırılarak hesaplanması alternatiflerini tartışan Maliye Bakanlığı, bunlardan değerlerde indirimi benimsedi. 
     Maliye Bakanlığı'nın uygulanmasını istediği alternatife göre, belediyelere, yüksek ve adaletsiz olduğu gerekçesiyle tepki çeken arsa birim metrekare değerlerini indirmesi için 1 aylık süre verilecek. Bu süre içinde hemen özel komisyonlar oluşturulacak ve arsa birim değerleri yeniden gözden geçirilecek. 
     Yeni değerlerin ilanından sonra ise yine taraflara 15 gün içinde itiraz hakkı tanınacak. Ardından da hızlı yargı süreci işleyecek. 
     Diğer yandan Mart, Nisan ve Mayıs aylarında ödenecek emlak vergisinde, önceki genel beyan dönemlerinde olduğu gibi bu yıl da süre, mevcut sorun dikkate alınarak Temmuz ya da Ağustos sonuna kadar uzatılacak. 
     Maliye Bakanlığı tarafı, bu önerinin hem belediyelerin mali durumları hem de vatandaş açısından en iyi çözüm olduğunu belirtti. 
     






</TEXT>
</DOC>
