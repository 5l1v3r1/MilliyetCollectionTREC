<DOC>
<DOCNO> 94613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/yazar/tamer.html </URL>
<DATE> 2002/07/09/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Sınıflar arası tek düzenli yardım Giyecek 
</HEADLINE>
<TEXT>

Toplumun gelir açısından en alttaki yüzde 10’u yardım bağımlısı. Yüzde 10 - 35 arasındaki bir üst grup taksitle nefes alıyor 
     ODTÜ Sosyoloji Bölümü Başkanı Prof. Sencer Ayata’nın yoksulluk araştırması, sınıflar arasında düzenli işleyen tek yardım bağlantısının giyim eşyası olduğunu ortaya koyuyor. 
     Araştırmanın bulgularına yer verdiğim ilk 2 yazımda da belirttiğim gibi açlık sınırında yaşayan en yoksul yüzde 10’luk kesim, konu - komşu ve mahalleliden aslında kendileri de zorlukla ayakta durabilen gerek yiyecek, gerek kira yardımı görüyor. Zaten Prof. Ayata bu kesimi "yardım bağımlısı" olarak nitelemiş. Ama bu yardımların bir üst gelir grubundan bir alttakine sınıflar arası düzenliliği ve sürekliliği yok. Kimi zaman aynı grup içinde ve keyfi, kimi zaman üst gelir gruplarından alttakilere bireysel ya da STK’lar sivil toplum örgütleri aracılığıyla aktarılsa da sınıflar arası düzenli bir yardımlaşmadan söz etmek mümkün değil. 
     
Hizmetçiler aracılığıyla      Giyim eşyasında durum farklı. Prof. Ayata’nın belirlemelerine göre üst gelir gruplarından alttakilere düzenli ve sürekli bir aktarma söz konusu. Varlıklı semtlerde hizmetçi olarak çalışanlar, ev sahibesinin verdiği giysileri kendi mahallesine götürüyor. Beğenmediklerini ve bedeni uymayanları konu - komşuya veriyor. Mahallede en yoksul olanlara palto - ayakkabı götürerek kendi yardım duygusunu tatmin ediyor. 
     Giyim eşyası, sadece hizmetçiler ve gündelikçiler aracılığıyla değil, hemen hemen her gelir düzeyinde akraba - eş dost, hatta uzaktan tanıdıklar arasında bir üst gelir grubundan hemen bir alttakine aktarılıyor. Örneğin markalı giysiler, geçinme sorunu olmayan, ama markaya para ödeyecek gücü de bulunmayanlara pek makbule geçiyor. Tüketim toplumu olmaya özendirilmiş Türkiye’mizde, dolaplar dolup da evlerimiz yaşanmaz hale geldikçe, ilk tasfiyeye uğrayanlar giysiler oluyor. Bunları hizmetçisi ya da tanıdıklarına verme imk nı bulunmayan ise STK’lar aracılığıyla bir alt gelir grubuna aktarıyor. 
     
STK da yok, cemaat de      Söz STK’lara gelmişken, Prof. Ayata’nın yoksulluk araştırması sırasında saha çalışmaları yaparken saptadığı ilginç bir nokta var Türkiye nüfusunun açlık sınırında yaşayan en yoksul yüzde 10’luk kesimine bu STK’lar da ulaşmış değil. Prof. Ayata, "Zaten STK’lar çok değil. Biz onları çok abartıyoruz. Ama olanlardan hiçbiri de bu en yoksul kesime uzanabilmiş değil" dediğinde hayli şaşırdım. Tam bunu ayrıca araştırmak gerek diye düşünürken, Prof. Ayata daha da çarpıcı bir noktanın altını çizdi "Bu en alttaki kesime dini cemaatler bile ulaşamıyor. Sonunda merak edip cemaatlerin önde gelenlerine sordum. Biz oraları atlamışız’ dediler". Prof. Ayata’ya göre en alttaki kesime konu - komşunun yanı sıra tek ulaşan kamu. Devlet Bakanı Hasan Gemici, Sosyal Yardımlaşma ve Dayanışma Fonu’ndan küçük de olsa onlara nefes aldırıyor. Bir de hastalandıklarında Yeşil Kart var. 
     
Taksit bağımlıları      Anlayacağınız STK’ların da, dini cemaatlerin de ulaşabildiği en yoksul kesim, ailede tek kişinin düzenli gelirinin bulunduğu ikinci grup. En alttaki yüzde 10’dan sonraki yüzde 10 - 35 arasındaki kesim. Prof. Ayata’nın "taksit bağımlısı" olarak nitelediği bu kesimden pazar günkü yazımda uzun uzadıya söz etmiştim. Karnını doyurabilen, evinde çalışır durumda buzdolabı ve TV’si olan bu kesimin en büyük arzusu, çocuklarına iyi eğitim verebilmek. Zaten en alttaki yüzde 10’luk grupta ortaokul mezunu tek kişiye rastlanmazken, bu kesimde sadece orta - lise değil, çocuklarını üniversiteye gönderenler var. Ama kırmızı et yiyebilen yok 
     
Ve kırmızı et      Prof. Ayata’nın bulgularına göre kırmızı et, en alttaki yüzde 35, hatta yüzde 50’den üstteki kesimde yenebiliyor. Siyasetten ekonomiye sıçrayan son bunalım, kırmızı et yiyenlerden bir bölümünü daha inek memesine, inek memesi yiyebileni de un çorbasına mahkum etme yönünde son sürat ilerliyor. 
     
     







Kargaşa 


Bizde ne olur 


Zorlamanın sonu 


En çabuk seçim, en doğru tercihtir ama... 


Düğmeye basıldı 


Yurtdışında Türk olmak 


Erkenseçim AB’ye engel mi 


Bahçeli, Baykal’ın izinde... 


Seçimden ne çıkar 


Sınıflar arası tek düzenli yardım Giyecek 


Her şeye rağmen üretimde artış var’ 


Petersburg’da beyaz geceler 


</TEXT>
</DOC>
