<DOC>
<DOCNO> 92489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/son/sontur06.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer Güvenirgil'den kiracısına hakaret davası... 
</HEADLINE>
<TEXT>

     Sinema sanatçısı Sezer Güvenirgil, kendisine hakarette bulunduğu ve tehdit ettiği iddiasıyla kiracısından şikayetçi oldu. 
     Sanatçının şikayeti üzerine kiracısı Nesil Şanlı hakkında ''tehdit'' ve ''hakaret'' suçlarından Şişli Sulh Ceza Mahkemesi'nde açılan davanın ilk duruşmasına, tutuksuz yargılanan sanık katılmazken, Sezer Güvenirgil hazır bulundu. 
     Duruşmada diyecekleri sorulan Güvenirgil, dairesinin bulunduğu Mecidiyeköy Ortaklar Caddesi'ndeki apartman sakinlerinin, evinde uzun yıllardır kiracı olarak kalan ve halen 50 milyon lira kira ödeyen Şanlı'yı, fon ücretlerini ödemediği gerekçesiyle şikayet ettiklerini bildirdi. 
     Bunun üzerine apartman yöneticisiyle görüşmek için 18 Şubat 2002 tarihinde siteye gittiğini belirten Güvenirgil, burada karşılaştığı kiracısının kendisine hakaretlerde bulunduğunu ve telefon konuşmaları sırasında da tehdit ettiğini öne sürdü. 
     Şanlı'nın kendisine, ''Erkeksiz kaldın, erkek ihtiyacın mı var '' şeklinde ifadeler kullandığını belirten Sezer Güvenirgil, kiracısından şikayetçi olduğunu söyledi. 
     Davetiye ile duruşmaya çağırılmasına rağmen celseye katılmayan Şanlı'nın, bu kez ihzaren celbini kararlaştıran hakim, sanığın sorgusunun yapılması amacıyla duruşmayı erteledi. 
     Şişli Cumhuriyet Savcılığı'nca hazırlanan iddianamede, Nesil Şanlı'nın, TCK'nın 482 2 ve 191 1. maddeleri uyarınca ''telefonla namus veya haysiyete hakaret'' ile ''haksız zarara uğratacağını söyleyerek tehdit'' suçlarından 10 aya kadar hapis cezasına çarptırılması isteniyor. 
     





</TEXT>
</DOC>
