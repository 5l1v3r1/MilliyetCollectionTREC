<DOC>
<DOCNO> 56236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/09/dunya/dun01.html </URL>
<DATE> 2001/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Molla Ömer bilmecesi... 
</HEADLINE>
<TEXT>

     DIŞ HABERLER SERVİSİ 

     İngiliz The Times gazetesi, Kandahar’ın düşmesinden sonra nerede olduğu bilinmeyen Taliban lideri Molla Ömer’in, "Taliban sempatizanı’’ komutanlardan biri olan Molla Nakibullah’a bağlı güçlerin elinde esir tutulduğunu ileri sürdü. 
     Gazete, Molla Ömer’in Kandahar yakınlarındaki bir yerde dostları tarafından ’gözaltı’’nda tutulduğunu Kandahar’a giren komutanlardan Hacı Gül Ağa’nın sözcüsü Halid Peştun’un açıkladığını bildirdi. Peştun, ’Molla Ömer Taliban dostu bir ortamda tutuluyor’’ dedi. 
     Ancak bu iddia hem Amerikalı, hem de Taliban karşıtı Afgan yetkililer tarafından doğrulanmadı. ABD’nin Afganistan Harekatı’nı yöneten General Tommy Franks, Molla Ömer ve Usame Bin Ladin’in nerede saklandıklarının hala bilinmediğini söyledi. 
     Yakalandığı yolundaki haberleri yalanlayarak "Ömer’i her yerde arıyoruz, kendisi bir kaçak" diyen Afganistan geçici hükümet başkanı Hamid Karzai ise Taliban liderinin görüldüğü yerde tutuklanarak uluslararası adalete teslim edileceğini bildirdi. 
     



 DÜNYA 











</TEXT>
</DOC>
