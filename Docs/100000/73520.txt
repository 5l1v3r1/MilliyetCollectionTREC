<DOC>
<DOCNO> 73520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/siyaset/siy05.html </URL>
<DATE> 2002/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Torba’yla korudular 
</HEADLINE>
<TEXT>

ABD Başkan Yardımcısı’nın Hilton Oteli’nin 11. katında bulunan odası komşu bütün odalara güvenlik görevlileri yerleştirilerek korumaya alındı 
     TOLGA ŞARDAN Ankara 

     ABD Başkan Yardımcısı Dick Cheney için Hilton Oteli’nin 911 numaralı odasında "özel harek t merkezi" oluşturuldu. 911 nolu odanın seçilmesinin nedeni 9 - 11 rakamlarının 11 Eylül saldırısının tarihini simgelemesi. Bir diğer neden de 911’in ABD’de kullanılan polis imdat servisinin numarası olması. 911 nolu odada faaliyet gösteren özel harek t merkezi iki hafta önce Ankara’ya gelen gizli servis elemanlarınca oluşturuldu. Merkezde Cheney’in Ankara’daki tüm ziyaretleri programlandı. 
     
     Her yerden kuşattılar 
     Ayrıca, ABD’li gizli servis üyeleri ve korumaların telsiz görüşmeleri ile başkan yardımcısının kaldığı kattaki kapalı devre TV sistemleri de bu merkeze bağlandı. Öte yandan Cheney’in kalacağı oda, torba koruma sistemine alındı. Cheney’in 11. kattaki odasının bir yanına koruma müdürü, bir yanına özel hizmetçileri yerleştirilirken, tam üzerindeki oda ile tam altındaki oda da gizli servis elemanlarına tahsis edildi. Böylece Cheney’in odası dış etkilerden tamamen korunmuş oldu. Cheney’in odasının bulunduğu kat ile bir alt ve bir üst kat da tamamen boşaltıldı. 
     
80 eylemci gözaltında      SELMAN EKİCİ Ankara 

     ABD Başkan Yardımcısı Dick Cheney’in Irak operasyonu ile ilgili talepleri iletecek olması nedeniyle Ankara dün çeşitli protesto gösterilerine sahne oldu. Emniyet güçleri, basın açıklaması yeri olarak duyurulan Kızılay’daki Güvenpark’ı polis kordonu altına alarak kimsenin girmesine izin vermedi. Gösteriler nedeniyle park çevresine panzerler yerleştirildi, Kızılay’da 1000 polis görev yaptı. Yapılan kimlik kontrollerinde de yaklaşık 80 kişi gözaltına alındı. Bunun üzerine SSK İş Merkezi önünde toplanan protestocu grup, "Cheney defol", "Amerikan askeri olmayacağız" gibi sloganlar attı. 
     
     



 SİYASET 
















</TEXT>
</DOC>
