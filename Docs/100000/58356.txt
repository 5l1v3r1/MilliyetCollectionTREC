<DOC>
<DOCNO> 58356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/21/son/sontur13.html </URL>
<DATE> 2001/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Dikkat Telefonda seks soygunu var... 
</HEADLINE>
<TEXT>

     DSP İstanbul Milletvekili Erol Al, isteği dışında 900'lü hatlara abone yapılan vatandaşların uğradığı milyarlık maddi zararları ve "900'lü hat çeteleri oluşturulduğu" iddialarını Meclis gündemine getirdi. 
     Al, Ulaştırma Bakanı Oktay Vural'ın yanıtlaması istemiyle verdiği yazılı soru önergesinde, son zamanlarda, cinsellik amaçlı kullanılan 900'lü hatlarla ilgili Türkiye'nin pekçok kesiminden şikayetler geldiğini bildirdi. 
     Şikayetlerin özellikle İstanbul Bağcılar ve Bakırköy bölgelerinde yoğunlaştığını kaydeden Al, "Yüzlerce vatandaşımızın, kendi insiyatifleri dışında saplama yöntemiyle veya başka teknik olanaklarla yapılan kullanımlar sonucunda 50-100 milyar liralık faturaları ödemek zorunda kaldıkları anlaşılmaktadır" dedi. Erol Al, "Türk Telekom A.Ş. kullanılarak vatandaşların 900'lü hatlar kanalıyla soyulmasını önlemek amacıyla aldığınız ve alacağınız tedbirler nelerdir" sorusunu yöneltti. 
     Bazı 900'lü hat operatörlerinin, Türk Telekom A.Ş.'den daha fazla tahsilat yapmak amacıyla sahte isimlerle veya Türk Cumhuriyetleri'nden gelen soydaşlar adına abonelik ihdas ettirdikleri iddialarını aktaran Al şu soruları yöneltti 
     "-Sahte aboneler ve diğer Türk Telekom aboneleri adına 900'lü hatları kullanıp büyük paralar kazanmak amacıyla 
     çeteler oluşturulduğu ve bunlara bazı Telekom görevlilerinin de göz yumduğu iddiaları yoğunluk kazanmıştır. 
     -Bu çerçevede, 900'lü hatların sadece dilekçe vererek bu hatları kullanmak isteyen abonelere açılması gerekirken, bir ara sizin de bu yönde beyanınız olmasına rağmen hangi gerekçeyle bu uygulamadan vazgeçilmiştir. 
     Erol Al, 900'lü hat operatörlerine Telekom tarafından yapılan ödemelerle operatörlerden yapılan tahsilatın açıklamasını da istedi. 
     






</TEXT>
</DOC>
