<DOC>
<DOCNO> 65023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/30/son/sonspo07.html </URL>
<DATE> 2002/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Lorant'tan savunmaya özel ilgi... 
</HEADLINE>
<TEXT>

     Fenerbahçe Teknik Direktörü Werner Lorant, bugünkü idmanda savunma oyuncularıyla özel olarak ilgilendi. 
     Ankaragücü maçının ardından çok eleştiri alan savunmayı, antrenman sırasında diğer oyunculardan ayırarak özel çalışmaya tabi tutan Werner Lorant, kaleci Rüştü'nün önünde sağda Deniz Uygar, ortada Ümit, solda da genç Serkan'ı koyarken, bu oyuncuların önüne ise kaptan Ogün'ü yerleştirdi. 
     Alman teknik adam, bir ara çalışmayı durdurup, savunma oyuncularını çevresinde toplayarak, yapmalarını istediği hareketleri tek tek anlattı. 
     Samandıra Tesisleri'ndeki bugün yapılan ve 1.5 saat süren idmanda, futbolcular koşu ve 5'e 2 top kapma çalışmasının ardından forvet, savunma ve orta alan olmak üzere ayrı ayrı çalıştılar. 
     
     156 ortadan 55 gol... 
     Antrenmanda Lorant savunma oyuncularını çalıştırırken, antrenör Oğuz Çetin de forvet oyuncularıyla ilgilendi. 
     Sağdan Fatih Akyel ve Lazetiç, soldan ise Ali Akdeniz ve Abdullah'ın yaptığı ortalara Oktay, Andersson, Rapaiç ve Serhat gol çalışması yaptı. 
     Bu çalışma sırasında 156 ortanın 55'i golle sonuçlandı. 
     Gol çalışmasında 18 gol atan Oktay, güzel vuruşlarıyla dikkat çekerken, Rapaiç 17, Andesson ve Serhat da 10'ar kez fileleri havalandırdı. 
     Çalışmanın sonlarına doğru ayağından hafif bir sakatlık geçiren Andersson, tesislere girerek tedavi oldu. 
     Diğer yandan Ceyhun, Mirkoviç, Yusuf ve Mert Meriç de antrenmanda ayrı olarak, şut çalışması yaptı. Sakatlığı olan Mustafa Doğan salonda çalışırken, Revivo ile Johnson da koşu yapmakla yetindi. 
     






</TEXT>
</DOC>
