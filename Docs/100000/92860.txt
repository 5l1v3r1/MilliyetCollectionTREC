<DOC>
<DOCNO> 92860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/29/son/sonspo09.html </URL>
<DATE> 2002/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Davala Galatasaray'dan sonra Inter'de oynayacak 
</HEADLINE>
<TEXT>

     İtalya'nın AC Milan takımından Galatasaray'a 1 yıllığına kiralık giden milli futbolcu Ümit Davala'nın, gelecek sezon FC Inter takımında forma giyeceği ifade ediliyor. 
     İtalyan spor gazetelerinde bugün verilen haberlerde, FC Inter ve AC Milan kulüpleri arasında konuyla ilgili anlaşmanın sağlandığı ve Hırvat futbolcu Dario Simiç ile Ümit Davala arasındaki takasın gerçekleşmesinin sonuçlanma aşamasında olduğu bildirildi. 
     Haberlerde, FC Inter ve AC Milan'ın 1 haftadır bu takas için masaya oturduğu ve anlaştıkları kaydedildi. Simiç'in hemen AC Milan'a gideceğini belirten gazeteler, Ümit'in ise 1 yıl Galatasaray'da kiralık olarak oynadıktan sonra FC Inter'e geleceğini kaydettiler. AC Milan'dan yetkililer, haberi doğrularken, henüz resmi sözleşmenin imzalanmadığını bildirdiler. Takasta, kulüplerin cebinden herhangi bir para çıkmayacağı bildirildi. 
     Geçen haftalarda Coco ile Seedorf takasını Coco, FC Barcelona'dan gelmesine karşın sözleşmesinde AC Milan'ın da payı vardı yapan 2 Milano kulübünün transferden çok memnun oldukları söyleniyor. 
     26 yaşındaki savunma oyuncusu Simiç'in, AC Milan Teknik Direktörü 
     Carlo Ancelotti tarafından istendiği savunuluyor. 
     Bu arada FC Inter takımına 2 yıl içinde gelen 4. Türk futbolcu Ümit Davala olurken, 29 yaşındaki futbolcunun 17. Dünya Kupası finallerindeki performansı İtalyan spor kamuoyu tarafından hayli takdir edilmişti. 
     
     HAKAN ŞÜKÜR, CHIEVO'YA PAHALI GELDİ 
     Öte yandan forvet arayışında olan Chievo takımının, Hakan Şükür'ü almak için AC Parma'nın istediği bonservisi veremeyeceği İtalyan basınında ileri sürüldü. 
     Chievo'nun da Udinese'den Vincenzo Iaquinta veya Norimberga'dan Paulo Rink'i alma isteğine döndüğü kaydediliyor. 
     17. Dünya Kupası'nda ön plana çıkan futbolcuların İtalyan 
     takımlarının transfer listesine girdiğini yazan Corriere della Sera Gazetesi ise Türk Milli Takımı'ndan Tugay Kerimoğlu, Hasan Şaş ve İlhan Mansız'ın İtalyan kulüplerinin gözdesi olduğunu bildirdi. Gazete ayrıca Brezilya'dan kaleci Marcos, Kleberson ve Ronaldinho, Almanya'dan Michael Ballack, Oliver Neuville ve Miroslav Klose, Güney Kore'den de Ahn, Park Ji-Sung ve Lee Woon-Jae'yi, kupada kalitelerini göstermiş futbolcular olarak gösterdi. La Gazzetta dello Sport ise Alpay'ı en iyiler karmasında, Rüştü ve Hasan Şaş'ı da yeni yıldızlar karmasında ilk 11'e koydu. 
     





</TEXT>
</DOC>
