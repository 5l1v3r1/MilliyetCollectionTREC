<DOC>
<DOCNO> 66831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/10/ekonomi/eko01.html </URL>
<DATE> 2002/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaşlıya adalet 
</HEADLINE>
<TEXT>

200 trilyon liralık kaynakla kamuda ücret adaleti sağlamakta zorlanan hükümetin son formülü uygulamaya 20 yılın üzerinde kıdeme sahip çalışanlardan başlamak 
     HARUN GÜREK - ÖNDER YILMAZ Ankara 

     Kamudaki ücret adaletsizliğini ortadan kaldırmak amacıyla çıkarılan yetki yasası uyarınca hazırlanan ilk kanun hükmünde kararname KHK yayınlanamıyor. 
     Yapılan çalışmalarda son olarak 20 yılın üzerinde kıdemi bulunanlar için ücret düzenlemesine gidilmesi gündeme geldi. 
     
     200 trilyon ödenek ayrıldı 
     Ücret adaletini sağlamak üzere geçen yıl çıkarılan Yetki Yasası, kamuda en az beş yıllık kıdemi olan ve ek göstergesi 7 binin altında bulunan bütün memurlara görev tazminatı verilmesini öngörüyor. 2002 yılı bütçesine bu amaçla geçen yıl 200 trilyon liralık ödenek konulmasının ardından KHK üzerinde çalışmaya başlayan Hükümet Başbakan Yardımcısı Hüsamettin Özkan’ın başkanlığında, Maliye Bakanı Sümer Oral ve Devlet Bakanı Faruk Bal’ın yer aldığı bir komisyon oluşturdu. 
     
     Emeklileri düşünüyorlar 
     Özkan başkanlığındaki komisyon şimdi 200 trilyon liralık kaynağın 20 yılın üzerinde kıdemi olan memurlara dağıtılması seçeneği üzerinde duruyor. Seçenekle, ek göstergesi ne olursa olsun kamuda 20 yılın üzerinde kıdemi olan bütün memurlar ile emeklilerinin tatminkar bir zam olanağına kavuşacağı belirtiliyor. Bu seçenekte ise zammın memur emeklilerine nasıl yansıtılacağının ciddi bir sorun oluşturduğu, hükümetin bu sorunu çözmeye çalıştığı kaydedildi. 
     
     Hesabın içinden çıkamıyorlar 
     Bütçede 200 trilyon lira kaynak ayrılar, ücret adaletsizliğini giderecek Kanun Hükmünde Kararname'nin uygulanmasına bir türlü karar verilemiyor. 
     Önce bin ile 7 bin arasında ek göstergeye sahip bütün memurlara görev tazminatı verilmesi üzerinde duruldu. 
     Kaynak yetmeyince, memur gruplarının sınırlanması gündeme geldi. Ancak bu formül de diğer memurların tepkisini çekti. 
     Daha sonra beş yıllık kıdemi olanlardan başlamak üzere profesörlere kadar bütün memurlara az da olsa zam yapılması seçeneği değerlendirildi. 
     En son gündeme gelen seçenek ise 200 trilyon liralık kaynağın 20 yılın üzerinde kıdemi olan memurlara dağıtılması. 
     Ancak bu seçenekte de zammın memur emeklilerine nasıl yansıtılacağı sorunu ortaya çıktı. 
     
     



 EKONOMİ 




















</TEXT>
</DOC>
