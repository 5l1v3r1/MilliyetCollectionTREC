<DOC>
<DOCNO> 81778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/03/siyaset/siy04.html </URL>
<DATE> 2002/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis’te çarşaf yasağı 
</HEADLINE>
<TEXT>

TBMM’ye gelen ziyaretçiler ve görevliler de artık kılık kıyafet genelgesine uymak zorunda 
     ANKARA Milliyet 

     DSP’li TBMM İdare Amiri Hakan Tartan, kanunla yasaklanan, laik ve demokratik Türkiye Cumhuriyeti ilke ve amaçlarına uymayan kılık - kıyafetli ziyaretçilerin TBMM’ye alınamamasını istedi. 
     SP grup toplantısındaki kara çarşaflı görüntülerden rahatsız olan Başbakan Bülent Ecevit, milletvekillerinden de bu yönde şikayet alınca, önceki gün Başbakan Yardımcısı Hüsamettin Özkan, TBMM Başkanvekili Ali Ilıksoy ve Tartan ile bir toplantı yaptı. Görüşmede sorunun TBMM Başkanlık Divanı yoluyla çözülmesi gündeme geldi, ancak buna gerek olmadığı anlaşılınca Tartan’ın yayımladığı genelgeyle sorun aşıldı. 
     Genelgede "TBMM ile tesis, eklenti ve arazisine ziyaretçi veya görevli olarak girmek isteyen herkesin kılık ve kıyafetlerinin, bu konuyu düzenleyen mevzuat hükümlerine uygun olması zorunludur" denildi. 
     



 SİYASET 
















</TEXT>
</DOC>
