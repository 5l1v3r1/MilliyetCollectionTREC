<DOC>
<DOCNO> 93075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/01/spor/spo03.html </URL>
<DATE> 2002/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Nanni'ye çağrı 
</HEADLINE>
<TEXT>

Galatasaray, PSG’den Alex için olumsuz yanıt alınca, ağırlığını yine Nanni’ye verdi. Arjantinli yıldızın menajerleri, transfere son noktayı koymak için İstanbul’a davet edildi 
     ERHAN TELLİ 

     Atağa geçildi 
     GALATASARAY, Baliç, Felipe ve Fabio gibi isimlerle kadrosunu takviye ederken, gündemine yeniden forvet transferini aldı. Teknik Direktör Fatih Terim’in alınmasını istediği Arjantinli yıldız Nanni için temaslar sürdürülüyor. Sarı - Kırmızılı yöneticiler, bu transfere artık son noktayı koyabilmek için golcü futbolcunun menajerini İstanbul’a davet ettiler. Terim, Avusturya kampına Nanni’yi de götürmek istiyor. 
     
     Alex’e izin yok 
     NANNİ’YE alternatif olarak düşünülen, Paris Saint Germain’in forvet oyuncusu Alex için Galatasaray’a olumsuz yanıt geldi. PSG’nin Fransız Teknik Direktörü Luis Fernandez’in, Brezilyalı golcüyü göndermek istemediği öğrenildi. Öte yandan İstanbul’a gelen iki Brezilyalı Felipe ve Pinto bugün yöneticilerle bir araya gelecek. Ön protokol imzalayan iki futbolcuyla da dörder yıllık mukavele yapılması bekleniyor. 
     
Hasan Şaş beklentisi      GALATASARAY, Dünya Kupası’ndaki futboluyla, transferin gözdesi olan Hasan Şaş ile masaya oturma hazırlığında. Barcelona’dan sonra Valencia ve Manchester United’ın da yıldız futbolcu için devreye girmesi, Sarı - Kırmızılılar’da tedirginlik yarattı. Yönetim, Hasan Şaş ile görüşüp, sözleşmesini uzatmaya çalışacak. Tecrübeli futbolcunun gitme konusunda ısrar etmesi durumunda teklifler değerlendirilecek. 
     
Inter aldı, Aslan’a kaldı      MILAN tarafından, gelecek sezon için, Simiç’e karşılık olarak Inter’e takas edilen Ümit’i, Galatasaray bir operasyonla bir yıl daha kiraladı. Cim-Bom, Sarı-Kırmızılı formayı bir sezon giydikten sonra, Inter’e gidecek olan Ümit’i gelecek yıl için de şimdiden renklerine kattı. Bir sezon içinde iki kez transfer olan Ümit, bu yıl Milan’dan, gelecek yıl da Inter’den kiralık olarak Galatasaray’da kalacak. 
     İKİ yıl sonra yeniden Çizme’ye dönecek olan Ümit Davala, transferindeki gelişmeleri dün İstanbul’a gelince öğrendi. Önce Inter’e gittiği için şaşıran tecrübeli futbolcu, iki senelik kiralama anlaşması nedeniyle rahat bir nefes aldı. Galatasaray İkinci Başkanı Ali Dürüst, "Inter ile görüştük ve gelecek sezon için anlaşma sağladık. Ümit daha iki sene Galatasaray’da oyanayacak" dedi. 
     
TATİL BİTTİ      Galatasaray, bir günlük tatilin ardından, bugün Metin Oktay Tesisleri’nde yeniden topbaşı yapacak. Milli oyuncuların da, tesislere gelerek, Teknik Direktör Fatih Terim ile bir araya gelecekleri öğrenildi. Sarı - Kırmızılılar, çarşamba günü, birinci etap kamp çalışmaları için Avusturya’nın yolunu tutacak. 
     



 SPOR 



























</TEXT>
</DOC>
