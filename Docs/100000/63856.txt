<DOC>
<DOCNO> 63856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/24/ekonomi/eko02.html </URL>
<DATE> 2002/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancılar artık fiyat yükseltmeli 
</HEADLINE>
<TEXT>

Finansbank’ın sahibi Hüsnü Özyeğin, bundan sonra yabancıların banka almak için daha yüksek bedel ödemesi gerektiğini söyledi 
     EKONOMİ SERVİSİ 

     Fiba Holding ve grup bünyesindeki Finansbank’ın Yönetim Kurulu Başkanı Hüsnü Özyeğin, BNP Paribas ile evlilikten "Türkiye’deki nisbi istikrara gidişi gördükten sonra" vazgeçtiklerini söyledi. 
     Basının üst düzey ekonomi yöneticileriyle sohbet toplantısı düzenleyen Özyeğin, BNP Paribas ile ortaklık görüşmelerinin sonuçsuz kalmasına ilişkin bir soru üzerine, "Türkiye’de şartların nisbi istikrara gidişini gördükten sonra evlilik yapmamızın uygun olmayacağını düşündük" dedi. Özyeğin, Paribas ile görüşmelerin olumlu sonuçlanmayabileceğini de dikkate alarak tedbir aldıklarını ve bu kapsamda sermaye artışının yanı sıra verimlilik artışına gittiklerini söyledi. 
     Yabancı bankaların gelmesinin enflasyonun düşmesine ve TL’deki değer kaybının azalmasına bağlı olduğunu belirten Özyeğin, "Enflasyonun yüzde 10’lara gittiğini gördükten sonra ilginin artacağına inanıyoruz" dedi. 
     
     Böyle sürerse destek istenmez’ 
     Finansbank’ın sermaye desteğine ihtiyacı olmadığını belirten Özyeğin, şöyle konuştu "Önümüzdeki altı ayın geçtiğimiz üç ay gibi türbülansın ve volatilitenin az olduğu bir dönem olması durumunda, sermaye açısından 11 bankanın içinde çok az sayıda banka belki de hiçbir banka sermaye için müracaat etmeyebilir." 
     Özyeğin, sektörde yabancılarla görüşmelerin bu yılın ikinci yarısında tekrar başlayabileceğini de belirtti. Bankalara kaynak aktarımını öngören yasanın Cumhuriyet tarihinin en büyük krizinin yaralarını sarmak için çıkarıldığını belirten Özyeğin bu yasanın bankacılık sektörünü tekrar rayına sokacağını kaydetti. 
     Hem bu yasa tasarısı hem de ekonomideki olumlu gelişmelere işaret eden Özyeğin, "Yabancılar artık Türkiye’de banka almak için biraz daha bedel ödemek zorunda kalabilir" dedi. 
     
Tüketici kredisinin zararı 1 milyar dolar      Bankaların 2000 yılında artırdıkları tüketici kredilerinden kriz nedeniyle toplam zararlarının yaklaşık 1 milyar dolar olduğunu söyleyen Hüsnü Özyeğin, "Tüketiciyi resmen sübvanse ettik" dedi. 
     Bankaların bu yüzden ağzının yandığını ve daha dikkatli olacaklarını belirten Özyeğin, "Otomobilde belki vade kısalacak. Tüketici kredileri yavaş açılacak" diye konuştu. 
     
     30 kişi borcunu ödemedi’ 
     Finansbank’ın 18 bin kişiye otomobil kredisi kullandırdığını belirten Özyeğin bunlardan sadece 30’unun borcunu ödemediğini de vurguladı. Özyeğin, reel sektöre kredi verilmesi konusunda da bankacılık sektörünün likit olduğunu, kredi verme arzu ve gayreti içinde olduklarını söyledi. Temerrüt faizlerinin de aşırı oranlarda olduğunu ve disipline edilmesi gerektiğini belirten Özyeğin, Maliye’nin yüzde 10 oranının makul bir rakam olduğunu kaydetti. 
     
     Sektörün itibarı arttı’ 
     Fiba Holding Yönetim Kurulu Başkan Vekili Ömer Aras da bugüne kadar BDDK’nın çok başarılı işler yaptığını belirterek, "Kararlılıkla bankalara el konulması, kapatılması, birleştirilmesi ve satılması gerek iç piyasada, gerekse yurtdışında BDDK’ya ve Türk bankacılık sektörüne kredibilite kazandırdı" dedi. Finans Invest başekonomisti Emre Yiğit de 2002’de ekonominin yüzde 3 büyüyeceği, yılı sonunda faizlerin yüzde 50’ye gerileyeceği tahmininde bulundu. 
     



 EKONOMİ 






















</TEXT>
</DOC>
