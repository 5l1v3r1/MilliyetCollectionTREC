<DOC>
<DOCNO> 83346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/11/ekonomi/eko01.html </URL>
<DATE> 2002/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Siyaset toz duman ekonomi dalgalı... 
</HEADLINE>
<TEXT>

Başbakan Ecevit bir haftadır hasta ve evinden çıkamıyor. Derviş’in seçimle ilgili lafları Ankara’da büyük yankı buldu. Ama döviz, borsa ve faizde kısa süreli tedirginliğin dışında büyük dalgalanmalar yaşanmadı 
     ORHAN TEKEOĞLU 

     Mart ayı sanayi üretimindeki yüzde 18.7’lik artış, otomobil satışlarının hızlanması ve ihracattaki gelişmeler piyasalarda olumlu hava yaratırken, siyasi gelişmeler kafaları karıştırdı. 
     Başbakan Bülent Ecevit’in geçen cumartesi aniden hastaneye kaldırılması ve ardından evinde dinlenmeye çekilmesi ile hissedilen tedirginliğin yanı sıra, Ekonomiden Sorumlu Devlet Bakanı Kemal Derviş’in de seçim tarihinin belirlenmesini istemesi, piyasalarda kısa süreli gerginlik yarattı. Ancak, önceki yıllarda siyasi gelişmelere daha sert tepki veren piyasalar, bu kez daha sakin karşıladı. 
     
     Belirsizlik düşürmüştü 
     Geçtiğimiz yıllarda borsa, döviz ve faiz, her erken seçim söylentilerine oldukça duyarlı tepki verir, her seçim öncesi piyasalarda hızlı dalgalanmalar yaşanırdı. Şubat 1991’deki erken seçim söylentilerinden seçime kadar geçen sürede borsanın kaybı yüzde 43 olmuştu. 
     Nisan 1995’te CHP - DYP koalisyonunun bozulacağı sinyalleri ile endeks 600 puanlardan 400 puanlara gerilerken yüzde 30’un üzerinde düşüş kaydetmişti. 
     
Piyasalar önce panikledi sonra duruldu      Borsa sabah saatlerinde bir ara yaklaşık yüzde 4’lük düşüş yaşadı. Aynı saatlerde dolar 1 milyon 390 bin liraya çıkarken, faizler yüzde 56’ya tırmandı. Ancak daha sonra yapılan açıklamalarla, Derviş’in sözlerinin erken seçim değil, sadece tarihin belirlenmesi anlamına geldiği yönünde olması, tansiyonu az da olsa düşürdü. Dolar tekrar 1 milyon 379 bine, faizler yüzde 55.2’ye ve borsadaki kayıplar da yüzde 2.56’ya indi. 
     



 EKONOMİ 




















</TEXT>
</DOC>
