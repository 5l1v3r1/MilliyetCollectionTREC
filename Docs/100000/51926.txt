<DOC>
<DOCNO> 51926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/12/son/sontur06.html </URL>
<DATE> 2001/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Tasarruf zirvesinde yeni vergi yok 
</HEADLINE>
<TEXT>

     Hükümetin 7 katrilyon liralık tasarruf paketi üzerindeki çalışmaları son aşamaya geldi. 
     Tasarruf paketinde, vergi gibi gelir artırıcı tedbirler yer almıyor. Tasarruf kalemleri ve bunun için gereken mevzuat değişiklikleri de liderlere aktarıldı. 
     Kamu kesimine ilişkin tasarruf önlemleri paketinin yasal düzenlemeler, Bakanlar Kurulu kararı, Başbakanlık genelgeleri ve KİT yönetim kurulu kararları olmak üzere dört aşamada uygulanması planlanıyor. 
     Zorunlu emeklilik uygulamasının yeniden başlatılması ve bazı bölge müdürlüklerinin kapatılmasını öngören paket, bugünkü liderler zirvesinde son şeklini alacak. 
     Hükümetin IMF’ye taahhüt ettiği 7.1 katrilyon liralık tasarruf paketinde çalışmalar son aşamaya geldi. Maliye, Hazine ve DPT müsteşarlarının Başbakanlık Müsteşarı Ahmet Şağar’ın başkanlığında yaptıkları çalışmanın sonuç raporu hükümet liderlerine verildi. 
     Köy Hizmetleri’nin bölge müdürlüklerinin kapatılması kurumun, yol-su-kanalizasyon gibi işlevlerinin il özel idarelerine devredilmesi öngörülüyor. Lağvedilmesi planlanan taşra teşkilatları arasında vakıflar, tapu kadastro ve gümrük muhafaza bölge müdürlükleri de yer alıyor. Kamu işçileri arasında emekliliğini doldurmuş olan re’sen emekli edilecek. 
     






</TEXT>
</DOC>
