<DOC>
<DOCNO> 97692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/son/sondun15.html </URL>
<DATE> 2002/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
17 Kasım örgütü liderlerinden biri daha yakalandı 
</HEADLINE>
<TEXT>

     Yunanistan Emniyet Genel Müdürlüğü, dün Selanik polisine teslim olan Konstantin Telyos adlı 17 Kasım terör örgütü üyesinin suçlarını itiraf ettiğini açıkladı. 
     Emniyet Genel Müdürlüğü sözcüsü Lefteris İkonomu, ''Markos'' kod adlı Telyos'un, Larissa kentindeki Sukuria askeri birliğinden 24 Aralık 1989'da silah ve cephane çalınması, 17 Temmuz 1992'de dönemin Ekonomi Bakanı Yannis Paleokrasas'ı hedef alan roketli saldırıda olay yerinden geçen bir yayanın öldürülmesi, Savcı Kostas Androlidakis'e 10 Ocak 1989'da suikast girişiminde bulunulması ve bir banka soygunu eylemlerine katıldığını açıkladığını belirtti. 
     İkonomu, Telyos'un bugün savcılığa sevkedileceğini kaydetti. 
     Bu arada, Yunan devlet televizyonu NET, polisin, 17 Kasım'ın lider kadrosundan ''Nikitas'' kod adlı ''teröristi'' Yunanistan'ın Teselya bölgesinde yakaladığını öne sürdü. 
     NET, bu kişinin gerçek adının Pavlos Serifis olduğunun öğrenildiğini, polisin operasyona ilişkin resmi açıklamayı yarın yapmasının beklendiğini duyurdu. 
     





</TEXT>
</DOC>
