<DOC>
<DOCNO> 95655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/14/yazar/tamer.html </URL>
<DATE> 2002/07/14/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Çağdaş azınlık partisi 
</HEADLINE>
<TEXT>

     İsmail Cem - Kemal Derviş - Hüsamettin Özkan üçlüsünü bir araya getirecek yeni partinin önceliği, IMF programını aksatmadan uygulamak, Avrupa Birliği’ne üyeliğimizin önündeki engelleri bir an önce kaldırmak, Türkiye’nin Batı trenini bir ucundan yakalamasını sağlamak. 
     Partinin sosyal demokrat kimliği olacak. Tony Blair’in 3. Yol’una benzer şekilde ekonomide liberal, eğitim ve sağlık gibi sosyal politikalarda adil bölüşüme özen gösterilecek. Derviş’in son dönemdeki konuşmalarında tarif ettiği sosyal - liberal sentez. 
     Çağdaş çoğunluk hedefiyle start alan yeni oluşumun, 2 ağır ekonomik krizle göçmüş Türkiye’de çağdaş çoğunluğu nereden bulacağını çok merak ediyorum. Tam borsa coşmuş , dolar yeniden 1 günlük istikrara kavuşmuşken moralinizi bozmak istemem ama, son 2 yılda iyice yoksullaşan halk kitleleri giderek çağdışı çoğunluk oluşturma yolunda mesafe kaydediyorlar. 
     İşsizlikten nefesi kokmuş yığınlar için en önemli sorunun AB üyeliği olduğunu düşünmüyorsunuz herhalde. Çocuklarının geleceği kurtulacak olsa da, evine ekmek götüremeyen bir babadan bu uzun vadeli, serinkanlı analizi bekleyemezsiniz. Seçmenin çoğunluğu, değil 10 yıl sonrasını, 1 yıl, hatta 1 ay sonrasını bile düşünecek halde değil. Onun derdi bugün, haydi bilemediniz yarın Zaten yıllardır IMF’ye de, her gelişinde rızkını elinden aldığı için fevkalade öfkeli. 
     Cem de Derviş de engin yurtdışı deneyimleriyle, oralardaki çağdaş çoğunluğu Türkiye’de de bulabileceklerini sanıyorlarsa yanılıyorlar. Burada karşılarına çıkacak olan, çağdaş azınlıktır ve maalesef her geçen gün daha da azınlığa düşmektedirler. Bu konuda bilgi eksikleri varsa, her türlü yurtiçi engin tecrübeye sahip nefer Hüsamettin Özkan’a sorabilirler. Çünkü Özkan, Türkiye’de çoğunluğun son 5 yılda nasıl çağın dışına itildiğini en yakından gözlemleyen kişilerden biridir. 
     
     DSP’nin oyu artar mı 
     Eğri oturup, doğru konuşalım Şükrü Sina Gürel’in veliaht olarak ilan edilmese de ön plana çıkarıldığı bir DSP, AB’ye ve küreselleşmeye karşı soldaki seçmenler için eskiye oranla daha net, hedefi belli bir adres haline gelmiş oldu. İktidar yıpranmışlığını bu sayede aşıp oy yüzdesini yükseltirse hiç şaşmam. 
     
Dokunulmazlık      Siyasetçi - yüksek bürokrat - işadamı üçgeninde en büyük usulsüzlük davalarından biri olan Beyaz Enerji Davası’ndan ağır mahkumiyet kararları çıktı. Dünkü gazetelerde belki gözünüze çarpmıştır. TEAŞ eski Genel Müdürü Muzaffer Selvi ve yardımcısı Ünal Peker, 11’er yıl ağır hapis cezasına çarptırılırken, rüşveti verenlerden ANAP’lı eski Devlet Bakanı Birsel Sönmez 9 yıl 9 ay tutuklu kalacak. 
     Pekiyi ya TEAŞ’ın bağlı bulunduğu Enerji Bakanlığı’nın o günlerdeki patronu Cumhur Ersümer Hatırlayacaksınız, Ersümer Beyaz Enerji Operasyonu’nun halkaları kendisine kadar uzandığı için bakanlıktan istifa etmek zorunda kalmıştı. Tutuklanan bürokratlar ifadelerinde talimatı bakandan aldıklarını söylemişler, kendisi de haberim yok demişti. 
     Artık 10 yaşındaki çocuklar bile biliyor ki, TEAŞ Genel Müdürlüğü koltuğunda oturan yüksek bürokrat, Enerji Bakanı’nın bilgisi olmadan bu çapta bir işi çeviremez. Hatta sadece Ersümer’in bilgisi dahilinde olması da yetmez, ANAP lideri Mesut Yılmaz’ın da bu tezg hın değişik aşamalarından bilgisi olmuştur. 
     Ersümer ne derse desin, dokunulmazlık sayesinde Beyaz Enerji yüzünden başı ağrımıyor. 
     Medya patronu Cem Uzan’ın siyasete soyunmasında da benzer motifler arayanlar var. Motorola ve Nokia ile süren davaları dokunulmazlık zırhı içinde karşılamak fena mı olur Genç Parti’yi kuran Uzan’ın, yüzde 10 barajına takılmamak için işbirliği yapacağı partinin bile çoktan belli olduğunu söyleniyor. 
     
     







Mangal üstünde boru... 


Mülkiyeli şair... 


Çiller’in öncelikleri 


Tık’ kanatları 


Ya siz 


Yeni oluşum programını açıklasa da... 


Ben, kendim ve gerçeklerim... 


Kıssadan hisse 


Yeni parti ancak yeni fraksiyon olur 


Çağdaş azınlık partisi 


Sarmalar, dolmalar ve kadınlar 


65’e şükredin 


Bedeli ağır olacak bir kargaşanın başındayız 


Yeni Oluşum halk’ı hatırlar ise başarılı olur 


Çağdaş Makul Mutlak ille de çoğunluk 


</TEXT>
</DOC>
