<DOC>
<DOCNO> 98495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/28/son/sondun21.html </URL>
<DATE> 2002/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan "derin devlet" ilişkilerini araştırıyor... 
</HEADLINE>
<TEXT>

     Yunanistan'da 17 Kasım terör örgütünü hedef alan operasyonlar çerçevesinde, örgütün ''derin devlet'' ile bağlantısının araştırıldığı belirtiliyor. 
     Atina'da yayımlanan Katimerini gazetesi, ''Uçların buluşması 17 Kasım ve derin devlet'' başlıklı manşet haberinde, 17 Kasım'ın son yıllarda ideolojik açıdan anlamlı olmayan cinayetlere yönelmesinin, bazı çevrelerle çıkar amaçlı işbirliğine gittiği kuşkusunu uyandırdığını yazdı. 
     Katimerini, terör örgütü üyelerinin yakalanmalarının hemen ardından ''hiçbir direnç göstermeden'' itiraflarda bulunmalarının ardından, polisin derinleştirdiği araştırmada, 17 Kasım'ın ekonomik çıkar elde etmek amacıyla derin devlet güçleriyle işbirliğine gittiğine ilişkin ciddi bulgular ele geçirildiğini belirtti. 
     Örgütün hedefleri arasında çok sayıda işadamının bulunmasının bu yöndeki şüpheleri güçlendirdiğini vurgulayan Katimerini, 17 Kasım'ın özellikle son yıllarda operasyonel gücünü ticari amaçlarla kullanma ''tahrikine'' kapılmış olabileceğini savundu. Katimerini, siyasi çevrelerde uzun bir süredir 17 Kasım'ın ''ölüm kontratları'' yaptığının konuşulduğunu da kaydetti. 
     Örgütün çökertilmeye başlamasından sonra, daha önce konuşmaktan çekinen bazı kişilerin bilgi vermeye başladığını belirten Katimerini, 17 Kasım'ın lideri olduğu öne sürülen Aleksandros Yotopulos'un devrimci sol görüş ile hiç uyuşmayan birtakım oluşumlarla ilişkisi olduğuna dair bulguların ortaya çıktığını iddia etti. 
     Katimerini, ''Yetkililer şu anda 17 Kasım'ın bazı işadamlarına şantaj yaptığına dair iddiaları inceliyor. Kamu Düzeni Bakanlığı bazı derin devlet çevrelerinin karışıklık yaratmaya çalışarak araştırmayı engellemeye çalışmaları nedeniyle olayın bu yönünü incelemeye aldı. Polis, Doğu Alman Gizli Servisi Stasi'nin arşivini ve aşırı sağcı yayınları gözden geçiriyor. 1983 yılından sonra siyasetin iki uçtaki temsilcileri buluşarak işbirliği yapmış olabilirler. Her ne kadar garip görünse de, farklı siyasi ve ekonomik koşullar altında Yunan terörünün iki aşırı ucu aynı çatı altında buluşmuş olabilir'' ifadelerini kullandı. 
     Gazete, ''albaylar cuntasının'' 1974 yılında devrilmesinden sonra derin devlet güçlerinin farklı şekillerde ve değişen koşullara uyum sağlayarak yeni ekonomik ve siyasi iktidarların bir bölümüyle işbirliği halinde faaliyetlerini sürdürdüklerinin sanıldığını da kaydetti. 
     Yunanistan'ın geçmişinde farklı siyasi koşullar altında da olsa, aşırı sağ ve aşırı sol kesimlerin terör olaylarıyla ilişkilerinin kanıtlandığını belirten Katimerini, ''Eğer, bu şüpheler kanıtlanırsa, yani 17 Kasım'ın liderlik düzeyinde aşırı sağcı derin devlet güçlerinin çağdaş uzantılarıyla bağı tespit edilirse, yalnızca 1974 sonrası siyasi sürecin sona ermesinden değil, Yunan iç savaşının sona erdiğinden de bahsedebiliriz'' dedi. 
     
     AŞIRI SAĞ YAYINLAR 
     Bu arada, Yunanistan'da yayımlanan aşırı sağ görüşlü çok sayıdaki yayın organından Türk kamuoyunda adı en çok bilineni, sık sık Türk diplomatları ve gazetecileri hedef alan ''haberleri'' nedeniyle ''Stohos'' Hedef adlı haftalık gazete oldu. 
     Yayın yaşamı boyunca Türk düşmanlığını ana politika haline getiren Stohos, Türkiye'nin Atina Büyükelçiliği Müsteşarı Haluk Sipahioğlu'nun 17 Kasım'ın saldırısı sonucu şehit edilmesinden bir süre önce Atina'daki Türk diplomatların adlarını, adreslerini ve araçlarının plaka numaralarını yayımlamıştı. 
     Sipahioğlu'nun şehit edilmesinin ardından konu Yunan basınınca gündeme getirilmiş ve dönemin Hükümet Sözcüsü Evangelos Venizelos, olayın savcılığıa intikal ettirildiğini açıklamıştı. 
     Ancak, savcılığın ''soruşturmasına'' ilişkin daha sonra bir açıklama yapılmamış ve Stohos'un Türk diplomatlara ilişkin gizli bilgileri nasıl elde ettiği ve bu tür ''haberleri'' herhangi bir kovuşturmaya maruz kalmadan nasıl yayımlayabildiği sır olarak kalmıştı. 
     Dönemin Yunan gazeteleri, 17 Kasım'ın, ABD Gizli Servisi CİA Atina İstasyon Şefi Richard Welsh'i 1975 yılında öldürmesinden bir süre önce ''Politika Themata'' adlı aşırı sağcı derginin Yunanistan'daki CIA ajanlarını konu alan bir liste yayımladığını da hatırlatmışlardı. 
     Stohos, Sipahioğlu'nun şehit edilmesinden birkaç gün sonra da Türk diplomatının ''Batı Trakya'daki karışık durumdan'' sorumlu Milli İstihbarat Teşkilatı MİT ajanı olduğunu iddia etmişti. 
     





</TEXT>
</DOC>
