<DOC>
<DOCNO> 97047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/21/ekonomi/aeko.html </URL>
<DATE> 2002/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hanımefendi, Yeni Oluşum’a bekliyoruz 
</HEADLINE>
<TEXT>

Yeni Oluşum iş dünyasından kadınları yanına çekmek için harekete geçti. Aralarında TÜSİAD üyesi kadınların da yer aldığı Türk Kadın Girişimcileri Derneği üyeleri ilk teklif alanlardan 
     EYLEM TÜRK 

     İsmail Cem, Kemal Derviş ve Hüsamettin Özkan’ın önderliğinde kurulan Yeni Oluşum, kadınları siyasete çekmek için harekete geçti. Kadın örgütlenmesine önem veren Yeni Oluşumcular, öncelikle iş dünyasında faaliyet gösteren kadınlarla temasa geçti. 
     Bunun için ilk olarak aralarında Türk Sanayici ve İşadamları Derneği’ne üye kadınların da bulunduğu, Türk Kadın Girişimcileri Derneği KAGİDER ile görüşen Yeni Oluşumcular, bazı üyelere partileri için çağrıda bulundular. 
     
     Arayış içindeyiz’ 
     Yeni Oluşum’un kurucularından İstemihan Talay tarafından yürütülen çalışmada, öncelikle KAGİDER Başkanı Meltem Kurtsan, VİP Turizm’in yöneticilerinden Yasemin Pirinççioğlu, Global Halkla İlişkiler Şirketi’nin sahibi Ceyda Aydede ve Mirage Reklamcılık’tan Hülya Biren ile görüşüldüğü belirtiliyor. 
     Partilerinde başarılı, uluslararası etkinliği olan, temsil kabiliyeti olan ve siyaseti düşünen kişileri görmek istediklerini söyleyen Talay, bu konuda özellikle kadın isimlerin arayışı içinde olduklarını söyledi. 
     
     Görüşülen isimler var’ 
     "Bize gelen çok değerli talepler olduğu gibi tanıdığımız, görüştüğümüz isimler de var" diyen Talay, "Türkiye’yi kucaklayan parti için bu büyük bir zenginlik olacaktır " dedi. Partiyi sadece milletvekilleriyle birlikte kurmayı planladıklarını söyleyen Talay, bunu da yarın gerçekleştireceklerini belirtti. 
     
KAGİDER salı günü toplanıyor      Türk kadın girişimcilerinin biraraya gelerek kurduğu Türk Kadın Girişimcileri Derneği KAGİDER salı günü üçüncü toplantısını yapacak. KAGİDER, kısa bir süre önce iş dünyasının önde gelen kadınları tarafından kuruldu. Aralarında Pınar Kapralı, Ümit Boyner, Meltem Kurtsan, Bahar Korçan, Oya Kozlu, Melek Bar Elmas gibi işkadınlarının da bulunduğu derneğin 35 üyesi bulunuyor. 
     Salı günkü toplantıda ismini ve logosunu kesinleştirilecek olan derneğin başında şu anda Meltem Kurtsan liderliğinde geçici yönetim bulunuyor. Yeni yönetim önümüzdeki günlerde yapılacak genel kurulda belirlenecek. 
     



 EKONOMİ 



















</TEXT>
</DOC>
