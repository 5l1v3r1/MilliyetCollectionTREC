<DOC>
<DOCNO> 54055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/25/son/soneko04.html </URL>
<DATE> 2001/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
OPEC, kartel dışındaki petrol üreticilerinden kısıntı istiyor 
</HEADLINE>
<TEXT>

     Petrol İhraç Eden Ülkeler Teşkilatı OPEC Başkanı Şekip Halil, düşen petrol fiyatlarının istikrara kavuşması için Kartel dışındaki petrol üreticisi ülkelerden üretimlerini kısmalarını istiyor. 
     Cezayir'in Petrol Bakanı da olan Halil, basına açıklamasında, OPEC üyesi olmayan ülkelerin günlük ham petrol üretimlerini 500 bin varil kısmaları halinde, OPEC'in de günlük ham petrol üretimini 1.5 milyon varil azaltacağını bildirdi. 
     OPEC üyesi olmayan ülkelerce şimdiye kadar açıklanan günlük toplam ham petrol üretim kısıntısı miktarının 300 bin varile yaklaştığını ve Kartel dışındaki üreticilerin yeni çabalarını beklediklerini söyledi. 
     OPEC üyesi ülkelerin üretimin kısılması konusunda Ocak ayından önce anlaşmaya varmaya çabaladıklarını ve Kartel dışındaki petrol üreticisi ülkelerden, fiyatların istikrarına katkı için esneklik ve şeffaflık talep ettiklerini kaydetti. 
     OPEC, esasen, Rusya, Meksika ve Norveç gibi Kartel dışındaki petrol üreticisi ülkelerden üretimi kısmalarını istiyor. 
     Bir soru üzerine, Rusya'nın günlük ham petrol üretimini Ekim-Aralık döneminde 50 bin varil kısma kararını takdire şayan bir çaba olarak değerlendiren Halil, diğer OPEC dışı ülkelerin de katkıda bulunmaları gerektiğini söyledi. 
     Halil, ''günlük ham petrol üretimi sadece 1.5 milyon varil kısılırsa, fiyatlar çöker ve petrol üreticisi ülkelerin tümü kaybeder'' dedi. 
     Rusya günlük ham petrol üretimini 50 bin varil kıstı ve OPEC, daha fazla kısıntı için bastırıyor. Norveç, günlük ham petrol üretimini 100 ila 200 bin varil, Meksika da 100 bin varil kısmaya söz verdi. 
     






</TEXT>
</DOC>
