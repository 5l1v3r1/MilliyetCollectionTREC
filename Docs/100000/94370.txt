<DOC>
<DOCNO> 94370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/yazar/congar.html </URL>
<DATE> 2002/07/08/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
ABD’nin olası Kıbrıs rolü 
</HEADLINE>
<TEXT>

     Adalı iki liderin yüzyüze görüşmelerinde ilerleme kaydedilememesi, yıl sonunda Türkiye’nin kendisini bir Kıbrıs krizinin ortasında bulma riskini güçlendiriyor. Bu krizin, Kıbrıs ile sınırlı kalmaması da büyük olasılık. 
     AB’nin aralıktaki Kopenhag zirvesinde, Kıbrıs’ı bu haliyle üyeliğe davet etmesi, yani sadece Rum Yönetimi’ni muhatap alan bir entegrasyonu onaylaması halinde, Türkiye ile KKTC’nin "ayrı ve ortak bir yol" çizmekten başka çaresi kalmayacağını söyleyen kesim, Kıbrıs’ın kuzeyini tümüyle Türkiye’ye bağlama fikrine yatkın olduğunun işaretlerini veriyor. 
     ABD’li diplomatlar, bu işaretleri kaygıyla izliyorlar. Onlara göre, KKTC’nin Türkiye ile birleşmesi, Türkiye’nin Yunanistan ile, AB ile, hatta bir bütün olarak Batı ile ilişkilerinde bozulmaya yol açabilir. Bu bozulmanın, yatırımcıları ürkütüp piyasaları allak bullak ederek Türk ekonomisinde yeni bir sarsıntı yaratma potansiyeli de güçlü. 
     Yıl sonunda, Irak’a yönelik bir askeri girişim için Türkiye’nin desteğini istemesi olası Washington için "karamsar" bir senaryo bu. 
     Biliyorum, Türkiye’de "Ne kadar güçsüz olursak ABD’nin o kadar işine gelir, bizi, istedikleri bölgesel görevlerde o kadar rahat kullanırlar" diye düşünenler var. Bir yandan, iktisadi ve siyasi zaafiyetin, Ankara’nın bölgesel sorunlarda etkin ve bağımsız davranabilmesini zorlaştırdığı kuşkusuz doğru. Ancak bir yandan da Washington, "zaaflı" bir Ankara’nın desteğine tam güvenebilecek durumda değil zira Kıbrıs - AB ekseninde başlayıp budaklanacak bir krizin yaratabileceği siyasi tabloda, Türkiye’deki anti - Batı, anti - Amerikan hissiyatın pekişmesi, İslamcı ve veya aşırı milliyetçi tezlerin güçlenmesi pekala mümkün. ABD’li yetkililer, böyle bir tablonun, baba Bush’un Körfez Savaşı’nda Ankara’da bulduğu "kararlı, aktif, destekçi" tavrın, oğul Bush’a da nasip olmasını engelleyebileceğini düşünüyorlar. Dolayısıyla, ilk kıvılcımını Kıbrıs’ın AB’ye katılmasının oluşturabileceği bir yangın, ABD’nin çıkarlarına da aykırı. 
     Denktaş’a kuşkulu bakış 
     Washington’daki bir Türk diplomatının geçen hafta bir grup gazeteciye söylediği gibi, ABD yönetimi, Kıbrıs’ın çözüm olmadan da, AB’ye katılmasından yana tavrını değiştirmedi. Türk diplomatının sözleriyle, "Amerikalılar AB üyeliğini, Kıbrıs’ta her iki tarafın da yararına sayıyorlar." 
     ABD’li diplomatlara, "Yangından çekiniyorsunuz ama ilk kıvılcımı oluşturabilecek bir AB kararına razısınız, bu nasıl iş " diye sorduğunuzda, AB üyeliğinin, adada siyasi çözümü teşvik etmesi gerektiği yanıtını alıyorsunuz. Denktaş - Klerides görüşmelerindeki tıkanmaya rağmen, yinelenen bir umut bu. 
     BM’nin beşinci turda, taraflara yeni bir takvim sunarak sonbaharda çözüm için çalışacağını hatırlatan bir ABD’li diplomata göre, "Taraflar bu fırsatı değerlendirirse, sadece Kıbrıs Türkü’nün değil, Türkiye’nin de, er geç AB’ye katılımı yönünde büyük aşama kaydedilecek." 
     Bu sözlerin geri planında, Denktaş ile Ankara eğer isterse, görüşmelerden çözüm çıkmasının aslında mümkün olduğu inancı yatıyor. ABD’li diplomatlardan edindiğim izlenim, Türk tarafının masaya "çözümü getirmekten ziyade, çözümü engelleyen taraf gibi görünmemek için oturduğu," yani samimi bir uzlaşma arayışına girmediği inancını taşıdıkları. 
     Bir ABD’li yetkili, bana "Kıbrıs’ın bu haliyle AB’ye girmesi halinde, iktisadi sorunlardan bunalan çok sayıda Kıbrıs Türkünün, Rum - AB pasaportu alarak KKTC’yi terkedeceği" tahminini tekrarladı ve sözü, "çözüm" ve "AB üyeliği" yanlısı bir seçim progandası ardından KKTC’nin üç büyük kentinde belediye başkanlığını kazanan CTP’nin oylarına getirdi. 
     Özünü süzersek, Washington’daki inanç, Denktaş’ın ve Ankara’nın siyasi çözümün önünü açmaması halinde, masadan zararlı kalkanın Kıbrıs Türkü ve Türkiye halkı olacağı yönünde. ABD’li yetkililer, Rum tarafının da taviz vermesi yönünde diplomasi yürüttüklerini söylüyorlar, ancak topu asıl Türk sahasında gördüklerini gizlemiyorlar. 
     
     Gordon - Barkey raporu 
     Denktaş - Klerides görüşmeleri çözüm üretemeden, Kopenhag’a gidileceği anlaşılırsa ne olacak ABD, Türkiye’de bazılarının umduğu gibi, son anda devreye girip AB’ye, "Kıbrıs’ı bu haliyle üyeliğe kabul etmeyin" diyecek mi 
     Açıkçası, Bush yönetimine yakın bazı kişiler, Irak operasyonunun eşiğinde, böyle bir olasılığın gündeme gelebileceğini söylüyorlar. Ancak hem ABD’li diplomatlardan, hem Kongre çevrelerinden edindiğim izlenim, böyle bir müdahalenin pek de mümkün olmadığı yönünde. Diplomatlar, "Biz, AB’ye genişleme politikasını dikte ettiremeyiz" diyorlar. Kongre’de ise, Kıbrıs’ın AB üyeliğini kuvvetle destekleyenler ağır basıyor. 
     İyi de Washington’ın, Kıbrıs - AB ekseninde başka hiç politika seçeneği yok mu 
     Bu soruya kapsamlı bir yanıt, Philip Gordon - Henri Barkey imzalı bir raporla geldi. 
     Brooking Enstitüsü’nden Gordon ile Lehigh Üniversitesi’nden Barkey, Bush yönetimine Kıbrıs’a ilişkin somut bir öneride bulunuyorlar. 
     ABD’nin, Kıbrıs’ın AB üyeliğini engellemesi, yeni bir Amerikan planıyla tarafları çözüme zorlaması ya da Kıbrıs’ta çözüm karşılığında AB’nin Türkiye’ye üyelik müzakereleri tarihi vermesi için bastırması diye özetlenebilecek üç seçeneğin de başarı şansını düşük gören Gordon ve Barkey’nin desteklediği seçenek şöyle 
     "Kıbrıs’ta çözüm ile Türkiye’nin AB üyeliği birbirine bağlansın. Kıbrıs Rum tarafının bir başına AB’ye katılması, sürecin sonu değil, tersine, Kıbrıs Türk tarafının da, ileride Türkiye ile birlikte AB’ye katılmasının ilk adımı sayılsın." 
     İki analiste göre, bu önerinin başarısı, Atina ve Kıbrıs Rum tarafının, Türkiye’nin AB üyeliğine ve Kıbrıs’ta siyasi çözüm fikrine, gerekirse Washington’ın da baskısıyla ikna edilmesine, öte yandan, Ankara’nın, Kuzey Kıbrıs’ı ilhak planından yine Washington’ın baskısıyla vazgeçirilmesine bağlı. Tabii AB’nin de, Kıbrıs’ı üyeliğe alırken, Türkiye’nin üyelik perspektifine destek veren güçlü ifadeleri anlaşma metnine geçirmesi gerek. 
     Gordon ve Barkey, bütün bunların kolay olmayacağının farkındalar, ancak ABD’nin çıkarlarına da aykırı bir Türkiye - AB - Batı krizinin önlenmesinin buradan geçtiğine inanıyorlar. 
     
     







Hazer kıyılarında 


Son hamle Çiller’den 


ABD’nin olası Kıbrıs rolü 


Erken seçim ve yurtdışındaki görüntümüz 


Ulaşılamayacak hedeflere koşmayalım 


Sanki bugün seçim olsa... 


MHP’den 3 Kasım çağrısı 


Yorgun Kitaplar Mahallesi’nde... 


20 yıl sonra temmuz gene "sıcak" mı geçecek 


Baskın seçim ekonomiyi sallayacak 


</TEXT>
</DOC>
