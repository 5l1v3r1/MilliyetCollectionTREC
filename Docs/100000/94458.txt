<DOC>
<DOCNO> 94458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/son/sonspo10.html </URL>
<DATE> 2002/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Şükür baba oldu 
</HEADLINE>
<TEXT>

     A Milli Futbol Takımı ve İtalya'nın AC Parma Kulübü'nün golcü futbolcusu Hakan Şükür ikinci kez baba oldu. 
     Milli futbolcunun eşi Beyda Şükür bugün İstanbul Memorial Hastanesi'nde bir kız çocuğu dünyaya getirdi. Operasyonu gerçekleştiren Doktor Cihangir Yılanoğlu, sezaryanla gerçekleşen doğumda herhangi bir problem yaşamadıklarını, anne ve 3 kilo 570 gram olarak dünyaya gelen bebeğin sağlık durumunun iyi olduğunu söyledi. 
     Doğum sonrası operasyonu gerçekleştiren doktorlar ve ilk kızı Zeynep Sude ile birlikte basın toplantısı düzenleyen Hakan Şükür, ''İkinci kızım dünyaya geldiği için çok mutluyum. İlk çocuğum önemli bir başarının sonrasında dünyaya gelmişti. İkinci kızım da öyle oldu. İnşallah 3. çocuğum da böyle önemli bir başarının sonrasında dünyaya gelir'' diye konuştu. 
     Yeni doğan çocuğuna henüz isim belirlemediklerini ifade eden Hakan, eşi Beyda'nın kendine gelmediğini belirtip, ''Belirlediğimiz birçok isim var. Bir heyet isim için sürekli düşünüyor. Annesi de kendine geldiğinde, birlikte bir isim koyacağız'' dedi. 
     Hakan Şükür, konuşmasını şöyle sürdürdü 
     ''Evlendiğimde hayata 2 kişi başladık. Şimdi 2 güzel kız çocuğum var. Ülkeleri için hayırlı olmalarını diliyorum. Kız çocuklarının babaya düşkünlüğü bilinir. Ben de bu konuda kendimi şanslı hissediyorum. Erkek beklemedim desem yalan olur. Ama sonuçta evlat olması çok farklı bir duygu. Kızım Zeynep Sude de çok sevindi ve Ona şeker ile sakız getirdi.'' 
     
     FETHULLAH GÜLEN SORUSU... 

     Hakan Şükür, bir basın mensubunun ''Fethullah Gülen'e sempati duyduğunuzu söylediğiniz için, hakkınızda DGM'de inceleme başlatıldığı belirtiliyor. Bu konuda ne diyorsunuz '' sorusuna ''Bilmiyorum. Bu konuda henüz bilgim yok. Benim dileğim şu anki mutluluğu yaşamak. O benim özel hayatım. Kimsenin bu konuda yorum yapması doğru değil. Türkiye'de birçok şeye farklı tepkiler gelebiliyor. Ben düşündüğümde vicdan olarak huzurlu olduğumu hissediyorum. Geçmişte medyada bu konuyla ilgili yer alan haberler nedeniyle kırıldığım oldu. Bu tepkilere anlam vermediğimi ilerideki günlerde daha iyi açıklayabilirim'' diye yanıt verdi. 
     





</TEXT>
</DOC>
