<DOC>
<DOCNO> 85560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/23/ekonomi/eko07.html </URL>
<DATE> 2002/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Emekli seramikçi ÖİB başkan yardımcısı oldu 
</HEADLINE>
<TEXT>

     HARUN GÜREK Ankara 

     Devlet Bakanı Yılmaz Karakoyunlu’nun olay danışmanı seramikçi Hakan Yıldız, Özelleştirme İdaresi ÖİB Başkan Yardımcılığı’na atandı. 15 gün önce atanan Türk Hava Yolları THY Yönetim Kurulu Üyesi Ertan Cireli ise görevden alındı. 
     Yıldız, devleti bugüne kadar 1.6 milyar dolar zarara sokan Sümer Holding’te genel müdür ya da genel müdür yardımcısı ünvanı verilerek, aynı kadrolardan emekliliğe hak kazanan bürokratlardan biriydi. Karakoyunlu, holdinge bağlı Antalya Pamuklu İşletmesi’nde 38 gün genel müdürlük yapan Yıldız’ı daha sonra Özelleştirme İdaresi Başkan Yardımcılığı’na getirmek istemişti. Ancak Bayar bu atamaya karşı çıkmıştı. 
     Bayar’ın görevden alınması için kararname hazırlanmasında ve kararnamenin çıkmasını beklemeden istifa etmesinde önemli rol oynadığı belirtilen bu atama dün gerçekleşti. Gazi Üniversitesi Mesleki Eğitim Fakültesi Seramik Bölümü mezunu olan ve işletmecilik deneyimi bulunmayan Yıldız, ÖİB Turgut Bozkurt’un teklifi ve Karakoyunlu’nun onayı ile sözkonusu göreve getirildi. Yıldız’ın göreve bugün başlayacağı kaydedildi. 
     Bu arada, Bayar’ın istifası ile boşalan THY Yönetim Kurulu’na 15 gün önce atanan Ertan Cireli, dün görevden alındı. Cireli’nin, idare mahkemesi kararıyla görevine dönen THY Yönetim Kurulu Üyesi Alaattin Kuday’a yer açmak için görevden alındığı bildirildi. Turizm Bakanlığı Müsteşar eski Yardımcısı olan Cireli, ÖİB tarafından 1 yıl önce görevinden alınmıştı. 
     



 EKONOMİ 




















</TEXT>
</DOC>
