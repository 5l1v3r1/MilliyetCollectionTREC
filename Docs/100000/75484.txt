<DOC>
<DOCNO> 75484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/30/son/sondun05.html </URL>
<DATE> 2002/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ramallah'ta çatışmalar gece boyunca sürdü 
</HEADLINE>
<TEXT>

     İsrail işgali altında bulunan Ramallah kentinde bu sabah yoğun ağır makinalı tüfek ateşi açıldı. 
     AFP muhabiri, ateşin kent merkezinden geldiğini belirterek, 6 katlı bir binadan kalın bir duman tabakasının yükseldiğini bildirdi. 
     Kentteki İsrail tankları ve askerleri de işgalin ikinci gününde her köşe başında pozisyon alırken, görgü tanıkları, Ramallah sokaklarında gece boyunca çatışmaların sürdüğünü belirttiler. 
     Gece meydana gelen çatışmalarda ölen olup olmadığı bilinmiyor. 
     Filistin lideri Yaser Arafat, dünkü çatışmalarda 7 Filistinlinin öldüğünü, 40 kadarının da yaralandığını bildirmişti. Çatışmalarda 2 İsrail askerinin de öldüğü belirtilmişti. 
     Öte yandan, İsrail'in Ramallah'ı işgaline ve Filistin lideri Yaser Arafat'ın karargahına yönelik saldırısına tüm dünyadan kınama gelmeye devam ediyor. 
     Irak, Kuveyt, Yemen, Bahreyn, Cezayir ve Çin, Arafat'ın karargahına yönelik saldırıyı kınayarak, İsrail'i barışı torpillemeyi istemekle suçladılar. 
     Mısır Dışişleri Bakanı Ahmed Mahir de İsrail'in Kahire Büyükelçisi'ni bakanlığa çağırarak, ülkesinin Filistin topraklarını işgalini reddettiğini bildirdi. 
     İran Cumhurbaşkanı Muhammed Hatemi de Arap Birliği zirvesinin dönem başkanı Lübnan'ın Devlet Başkanı Emil Lahud'u telefonla arayarak, Ortadoğu'daki ve işgal altındaki Filistin topraklarının durumunu görüştü. 
     






</TEXT>
</DOC>
