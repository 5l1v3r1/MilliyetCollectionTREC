<DOC>
<DOCNO> 55402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/04/dunya/dun02.html </URL>
<DATE> 2001/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Atina veto edecek 
</HEADLINE>
<TEXT>

Kıbrıs ve Ege’nin Avrupa Ordusu’nun müdahale alanı içinde kalmasında ısrarlı olan Atina, "Türkiye, İngiltere ve ABD arasındaki mutabakatı kabul etmem" dedi 
     YORGO KIRBAKİ Atina 

     Yunanistan, Avrupa Birliği bünyesinde bir acil müdahale gücü oluşturulmasını içeren Avrupa Güvenlik ve Savunma Politikası AGSP konusunda Türkiye, ABD ve İngiltere arasında sağlanan mutabakatı kabul etmediğini açıkladı. 
     Hükümet Sözcüsü Hristos Protopapas İngiltere’yi kastederek bir AB üyesinin değil, 15 AB ülkesinin ne üzerinde anlaştıklarının önem taşıdığını söyledi. 
     Protopapas, Atina’nın AGSP hakkında Nice Zirvesi kararları dışına çıkılmasını kabul etmediğini belirterek, konunun AB gündemine geldiğinde bu çerçevede hareket edeceklerini kaydetti. 
     Yunan sözcü, varılan mutabakat uyarınca Kıbrıs ve Türk - Yunan sorunlarının Avrupa Ordusu’nun müdahale alanlarının dışında bırakılmasını kastederek, "Avrupa Birliği’nin kararlaştırdığı bölgelerden bazılarının istisna teşkil etmesini ve özellikle de bir üye ülke için hayati önem taşıyan bölgelerin istisna sayılmasını kabul etmiyoruz dedi. 
     Atina, Kıbrıs ve Ege’nin Avrupa Ordusu’nun operasyon bölgesi sınırları içinde yer almasını istiyor. Geçtiğimiz hafta Dışişleri Bakanı Papandreu, bu bölgelerin Avrupa Ordusu’nun müdahale alanlarının dışında tutulması durumunda Yunanistan’ın veto hakkını kullanacağını açıklamıştı. 
     



 DÜNYA 













</TEXT>
</DOC>
