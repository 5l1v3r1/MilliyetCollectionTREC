<DOC>
<DOCNO> 76360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/son/sondun02.html </URL>
<DATE> 2002/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat meydan okudu "Şaron boyun eğdiremez" 
</HEADLINE>
<TEXT>

     Filistin Devlet Başkanı Yaser Arafat, İsrail Başbakanı Ariel Şaron'un, İsrail'in Batı Şeria'da başlattığı askeri operasyona rağmen ''Filistin halkına boyun eğdiremeyeceğini'' söyledi. 
     İsrail güçleri tarafından geçen Cuma'dan beri Batı Şeria'nın Ramallah kentindeki karargahında tutulan Arafat, Abu Dabi televizyonuna yaptığı açıklamada, ''Ariel Şaron, Filistin halkına boyun eğdiremez. Zafer ve tarihle buluşacağız. Bu bizim ilk savaşımız değil, bu ne ilk kuşatılışımız ne de ilk çatışmamız'' dedi. 
     Filistinlilerin sadece kendi davalarını savunmadığını söyleyen Arafat, tüm Arap milletinin onurunu savunduklarını ifade etti. 
     Kendisini teröre destek vermekle suçlayan İsrail'in bu iddialarını reddettiğini yineleyen Arafat, ''Bugün İsrail'de iktidarda olan aşırılık yanlısı öğeler tarafından öldürülen'' eski İsrail Başbakanı İzak Rabin ile 1993'te Oslo anlaşmasına imza koymalarının ardından Nobel Barış Ödülü aldığını hatırlattı. 
     Mısır'ın İsrail ile temaslarını askıya alması kararını memnuniyetle karşıladığını belirten Arafat, bunu İsrail'e karşı bir ''uyarı'' olarak nitelendirdi. 
     






</TEXT>
</DOC>
