<DOC>
<DOCNO> 53855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/24/spor/spo03.html </URL>
<DATE> 2001/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
MURAT'I ASLAN KAPTI 
</HEADLINE>
<TEXT>

Galatasaray jet bir operasyonla Beşiktaş ve Trabzon’un peşinden koştuğu Bursasporlu golcü futbolcuyu renklerine bağladı. Kiralık olarak alınan Murat Sözkesen için üç oyuncu ve de 200 bin dolar verilecek 
     HALİL ÖZER 

     Hızlı davrandılar 
     BEŞİKTAŞ baktı, Trabzonspor’un parası çıkışmadı, sonunda Bursasporlu Murat Sözkesen’i Galatasaray kaptı. Sarı - Kırmızılı yöneticiler düzenledikleri jet bir operasyonla Bursalı yıldızın işini bitirdiler. Başkan Mehmet Cansun ve Abdürrahim Albayrak dün sabah Bursa’ya gittiler, Yeşil - Beyazlı kulübün başkanı Erdoğan Bilenser ile masaya oturdular. Saatler süren toplantıdan sonra transfere noktayı koydular. 
     
     Bonserviste öncelik 
     GALATASARAY, bir yıllığına kiraladığı Murat için Bursaspor’a üç futbolcu ile 200 bin dolar verecek. Yeşil - Beyazlı takıma Ufuk, Faruk ve Lucescu’nun kabul etmesi halinde Berkant gönderilecek. Galatasaray, sezon sonunda bu futbolcuyu almak için de öncelik hakkına sahip olacak. Bursaspor yönetimi bir milyon dolara Murat’ın bonservisini verebileceklerini açıkladılar. 
     
     Galatasaray’dan Milan’a rest 
     SARI - Kırmızılı yönetim Ümit’in parasını bir türlü vermeyen Milan’ı uyardı. Bu oyuncu için belirlenen 5 milyon dolarlık ücretin ödemelerinin hemen başlamasını isteyen yöneticiler, "FIFA bu parayı Arif’in transferi için bloke etmişti. Ama artık o sorun bitti. Onlar ise h l ödemiyorlar. Teminat mektupları elimizde. Eğer daha fazla ödemede gecikirlerse, bu mektubu paraya çeviririz" dediler. 
     
     Bülent Akın oynamıyor 
     GALATASARAY, Samsunspor maçının son çalışmasını dün gece yaptı ve ardından kampa girdi. Sarı - Kırmızılı takımda Berkant’ın yanı sıra kasığından sakat olan Bülent Akın bugünkü karşılaşmada yer almayacak. Milli maçta sakatlanan Ergün’ün ise bu maçta oynayabileceği, son kararı Teknik Direktör Lucescu’nun vereceği belirtildi. Önceki gün yapılan çalışmada burnuna aldığı darbe sonucu hastaneye kaldırılan Berkant dün Acıbadem Carousel Hastanesi’nde küçük bir ameliyat geçirdi. Genç oyuncunun en az 10 gün sahalardan uzak kalacağı belirtildi. 
     
     Araştırmadan Cim-Bom çıktı 
     STRATEJİ Mori Araştırma Planlama Şirketi’nin, Mayıs 2000 - Mayıs 2001 tarihlerinde yaptığı "Taraftarlık Araştırması"nda yine Galatasaray ilk sırayı aldı. Galatasaray, en fazla taraftara sahip olurken, geçen yıl yüzde 40.3 olan bu oran, bu yıl 35.9’a geriledi. Ligi zirvede tamamlayan Fenerbahçe, yüzde 25.2’den 31.6’ya yükseldi. Beşiktaş ise yüzde 12.9’dan yüzde 14.3’e çıktı. Trabzon’un taraftar oranı 2000’de yüzde 8.7 iken, 2001’de 8.5’e düştü. 
     



 SPOR 
























</TEXT>
</DOC>
