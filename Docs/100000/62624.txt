<DOC>
<DOCNO> 62624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/16/son/sontur08.html </URL>
<DATE> 2002/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM'de sahte reçete skandalı... 
</HEADLINE>
<TEXT>

     TBMM'den, sahte olabileceği sonucuna varılan reçetelerin bedeli olarak tahsil edilen paranın 5 trilyon lira değil 80 milyar lira civarında olduğu bildirildi. 
     TBMM Basın ve Halkla İlişkiler Daire Başkanı Şahap Alp, geçtiğimiz günlerde haber olarak kamuoyuna yansıyan konuya ilişkin yaptığı yazılı açıklamada, Emekli Sandığı müfettişlerinin, Sandığa gelen bazı reçeteler üzerindeki kaşe, imza ve yazıların sahte olup olmadığını belirlemek üzere başlattıkları incelemeler üzerine, aynı durumun TBMM'de de geçerli olup olmadığını belirlemek üzere Genel Sekreterlikçe bir inceleme kurulu oluşturulduğunu bildirdi. 
     Kurulun, TBMM'ye sahte reçete karşılığı fatura gönderilip gönderilmediğini belirlemek üzere geçmiş yıllara ait reçeteleri incelemeye aldığını belirten Alp, bu incelemeler sonucunda da reçetelerden bir kısmının sahte olabileceği sonucuna varıldığını belirtti. 
     Alp, açıklamasında, ''Ancak bu reçetelerin bedeli olarak TBMM'den tahsil edilen paranın, basında yer aldığı gibi 5 trilyon lira değil, 80 milyar lira civarında olduğu görülmüştür'' dedi. 
     Şahap Alp, sahte olabileceği sonucuna varılan reçetelere dayanarak TBMM'ye fatura gönderip para tahsil eden bir eczane hakkında soruşturma açılması ve gerekli hukuki işlemlerin yapılması amacıyla Ankara Cumhuriyet Başsavcılığı'na gerekli duyurunun yapıldığını da bildirdi. 
     






</TEXT>
</DOC>
