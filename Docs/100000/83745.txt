<DOC>
<DOCNO> 83745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/13/son/soneko24.html </URL>
<DATE> 2002/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Yapısal anlamda bazı adımların atılması gerekiyor" 
</HEADLINE>
<TEXT>

     Devlet Bakanı Kemal Derviş, gelir ve giderlerde durumun iyi olduğunu, ancak yapısal önlemler çerçevesinde bazı adımların atılması gerektiğini söyledi. 
     Maliye ve Hazine bürokratlarının katılımıyla, Maliye Bakanı Sümer Oral ile 3 saate yakın görüşen Bakan Derviş, Maliye'deki toplantı çıkışında yaptığı açıklamada, Oral ile bir çalışma toplantısı yaptıklarını belirtti. 
     Ekonomik program ve istikrarın geri dönüşünde en önemli işlevi olan maliye politikalarının güçlü şekilde devam ettiğini kaydeden Derviş, faiz dışı fazla konusunda da durumun gayet iyi gittiğini ifade etti. 
     İlk üç ayda herhangi bir sorun bulunmadığını, dördüncü aya ilişkin ilk rakamların da olumlu olduğunu anlatan Devlet bakanı, sözlerini şöyle sürdürdü 
     ''Güçlü bir maliye politikası ile program devam ediyor. Hem enflasyon düşecek hem büyüme hızlanacak hem de maliye ve para politikasından taviz verilmeyecek. Güçlü biçimde devam edecek. Tabii ki ufak tefek her zaman sorunlar olabilir. Onları da, bu sorunlar ortaya çıktıkça düzeltmemiz lazım. Özellikle gelir ve giderlerde durum gayet iyi. Yapısal önlemlerde bazı adımların atılması gerekiyor. Bunları da, diğer bakan arkadaşlarımızla halletmemiz lazım.'' 
     





</TEXT>
</DOC>
