<DOC>
<DOCNO> 71181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/06/son/sontur22.html </URL>
<DATE> 2002/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan'ın avukatları mahkumiyet kararını temyiz ediyor 
</HEADLINE>
<TEXT>

     Kapatılan RP'nin Genel Başkanı Necmettin Erbakan'ın avukatları, Ankara 9. Ağır Ceza Mahkemesi'nce Erbakan'a verilen 2 yıl 4 ay hapis cezasına ilişkin kararı temyiz edeceklerini bildirdiler. 
     Erbakan'ın avukatları Mehmet Ener ve Yaşar Gürkan, Erbakan'a verilen mahkumiyet kararına ilişkin olarak yazılı bir açıklama yaptılar. 
     Açıklamada, davanın Anayasa'ya Siyasi Partiler Yasası'na ve hukukun temel ilkelerine aykırı olarak açıldığı savunuldu. 
     Davanın, ''bilirkişi raporlarına, Anayasa Mahkemesi kararlarına, Yargıtay içtihatlarına ve her türlü yazılı ve belgeli savunmalara rağmen mahkumiyetle sonuçlandığı'' ileri sürülen açıklamada, mahkemenin oy çokluğu ile verdiği kararın temyiz edileceği bildirildi. 
     ''Bu davanın temelini bir siyasi partinin hesapları oluşturmaktadır. Siyasi parti hesaplarını inceleme yetki ve görevi ise münhasıran Anayasa Mahkemesi'ne aittir'' görüşüne yer verilen açıklamada, şöyle denildi 
     ''Diğer taraftan evrakların sahte olup olmadığı konusunda hiçbir kriminolojik incelemenin yapılmadığı ve müvekkilimiz Prof. Dr. 
     Erbakan'ın dosya münderecatındaki hiçbir belge üzerinde imza ve yazısı bulunmadığı halde bu mahkumiyet kararının verilmesi tarafımızdan hayretle karşılanmıştır. 
     Ne varki Türkiye Cumhuriyeti Devleti bir hukuk devletidir. Bir hukuk devletinde Anayasa'nın ve yasaların dışına çıkılarak her nasılsa verilmiş olduğuna inandığımız bu kararın Yargıtay tarafından dikkatle incelenerek, bozulacağına inanmaktayız.'' 
     






</TEXT>
</DOC>
