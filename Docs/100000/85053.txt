<DOC>
<DOCNO> 85053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/20/son/sondun37.html </URL>
<DATE> 2002/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da 5 idam infaz edildi 
</HEADLINE>
<TEXT>

     İran'ın Meşhed kentinde, fuhuşla mücadele amacıyla düzenlenen operasyonda 148 kişi gözaltına alındı. 
     İRNA'nın haberine göre, Emniyet Müdürü Mesud Cevad Ekbia, operasyonda yaşları 15 ile 30 arasında değişen 44 hayat kadını dahil olmak üzere 148 kişinin gözaltına alındığını, 8 evde çok sayıda cep telefonu, motosiklet, otomobil, porno film ve alkollü içki ele geçirildiğini söyledi. 
     İran'ın ikinci büyük kenti Meşhed'deki operasyonun, 1979 İran İslam Devrimi'nden bu yana yapılan en büyük operasyon olduğu belirtildi. 
     Yükselen işsizlik oranı ve ekonomik sorunlar nedeniyle hayat kadınlarının sayısı artarken, yetkililer artıştan ''dış güçleri'' sorumlu tutuyor. 
     İran Emniyet Genel Müdürü Muhammed Baghır Galibaf, ''dış güçlerin İran'a zarar vermek için rüşveti yaygınlaştırdığını, polisin 72 saatten az bir sürede bütün ülkede hayat kadınlarını toplamaya hazır olduğunu'' söyledi. 
     
     5 İDAM 
     Bu arada, Meşhed kentinde 5 uyuşturucu kaçakçısının idam edildiği bildirildi. 
     Keyhan gazetesinin haberinde, ''İdam edilen uyuşturucu kaçakçıları, bu ay başında kuzeydoğudaki Horasan eyaletinden 500 kilo uyuşturucu taşırken, polisle girdiği çatışmada yakalandılar'' denildi. 
     İran Devrim Mahkemesi, söz konusu 5 kişiyi uyuşturucu kaçakçılığından suçlu bularak idama mahkum etmişti. 
     





</TEXT>
</DOC>
