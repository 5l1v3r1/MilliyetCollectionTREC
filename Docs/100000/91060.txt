<DOC>
<DOCNO> 91060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/son/sontur25.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Depremin yükü kadınların omuzunda... 
</HEADLINE>
<TEXT>

     Adapazarı'nda prefabrik konutlarda yaşayan depremzede kadınların büyük bölümü, aile bütçesine katkı sağlamak için konfeksiyon atölyeleri ve temizlik ya da öteki günlük işlerde çalışırken, çocukları nedeniyle işe gidemeyenler de meslek kurslarına katılıyor. 
     Prefabrik konut bölgelerinde, Halk Eğitim Merkezi ile ortaklaşa çeşitli kurslar açan Cumhuriyet Kadınları Derneği Şube Başkanı Sevgi Sevil, deprem bölgelerinde ilk günden bu yana tüm sıkıntılara göğüs geren kadınların, ailelerinin ekonomik sıkıntıyı aşması için de büyük fedakarlıkta bulunduğunu söyledi. 
     Prefabrik konutlarda oturan kadınların büyük bölümünün, konfeksiyon atölyeleri, yemek fabrikaları ve temizlik ya da öteki günlük işlerde çalıştığını belirten Sevil, çocuklarına bakmak zorunda oldukları veya iş bulamadıkları için çalışmayanların da meslek edindirme ya da beceri kurslarına katıldığını bildirdi. 
     Derneğin açtığı kurslarda bugüne kadar yüzlerce kadının eğitim gördüğünü ve prefabriklerde oluşturulan atölyelerde üretime katıldığını anlatan Sevil, şunları kaydetti 
     ''Son olarak Emirdağ Prefabrik Konutları'nda açtığımız elişi kurslarına, 21 kadın katıldı ve eğitimlerini başarıyla tamamlayarak sertifikalarını aldılar. Hepsinin amacı, deprem ve ekonomik krizin yarattığı sıkıntı anında aile bütçesine katkıda bulunmak. Türk kadını hep fedakarlığıyla anılmıştır ama depremzede kadınının yaptığı fedakarlığın eşi benzeri yoktur. Ailesi için çalışan depremzede kadın, kimseden bir yardım beklemiyor. Tek istedikleri ürünlerini satacak bir pazar bulunması. Ama bu noktada hiç kimsenin yardımını göremiyoruz.'' 
     





</TEXT>
</DOC>
