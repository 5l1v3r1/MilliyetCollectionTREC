<DOC>
<DOCNO> 50387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/03/son/soneko03.html </URL>
<DATE> 2001/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Keçeciler "İşçi haklarına da performans kriterleri uygulanacak" 
</HEADLINE>
<TEXT>

     Devlet Bakanı Mehmet Keçeciler, işçi haklarının geriye götürülmesinin söz konusu olmadığını belirterek, ''Ama işçi hakları da performans kriterleri çerçevesinde gerçekleştirilecektir'' dedi. 
     Devlet Bakanı Keçeçiler, Kamu-İş'in Başkent Öğretmenevi'nde düzenlenen 22. Olağan Genel Kurulu toplantısına katılarak bir konuşma yaptı. 
     Konuşmasında, kamuda bağıtlanan toplu iş sözleşmelerine de değinen Keçeciler, toplu iş sözleşmelerinde ücretlerde yüzde 50 gerileme olduğunu, ancak, bunun, Türkiye'nin içinde yaşadığı koşullardan kaynaklandığını belirterek, böylece, krize uyum sağlandığını ifade etti. 
     Hükümetin faaliyetlerinden dolayı hiç kimsenin endişeye kapılmaması gerektiğini belirten Bakan Keçeciler, ''57. hükümet dönemi hakların ileriye götürüldüğü, kişisel hakların AB normlarına uygun hale getirildiği bir dönem olarak tarihe geçecektir. İşçi haklarının geriye götürülmesi söz konusu değildir ama işçi hakları da, performans kriterleri çerçevesinde geliştirilecektir'' dedi. 
     Avrupa Birliği AB normlarına uyum noktasında hükümetin Anayasa'da bazı değişiklikler yaptığını da belirten Keçeciler, işçilerin hükümetin icraatlarından dolayı çekilmelerine gerek bulunmadığını konuşmasında sık sık vurguladı. 
     Türk ekonomisinin bir kriz içinde bulunduğunu, ancak, bu ekonomik krizi devletin, bütün birimleri ve milletle elele vererek aşacağını belirten Keçeciler, bundan hiç kimsenin şüphesi olmaması gerektiğini kaydetti. 
     1980 öncesinde bundan daha derin bir kriz yaşandığını, Türkiye'nin 
     bu krizleri nasıl atlattıysa, bugünkü krizi de aşacağını belirten Keçeciler, ''1980'deki sıkıntılarımızdan petrol ile altın madeni bularak çıkmadık, ciddi kararlarla çıktık, şimdi de, ciddi kararlarla çıkacağız'' dedi. Krizden çıkmak için ciddi yapısal değişiklikler yapıldığını, bu krizin aynı zamanda, ekonomide bir dönüşüm fırsatı olarak da kullanılabileceğine dikkat çeken Keçeciler, bu fırsatın değerlendirilmesi gerektiğini belirtti. Türkiye'nin üst üste çok sayıda krizi yaşadığını, terör krizinden 100 milyar dolar, Körfez Krizi'nden de 40 milyar dolar civarında zarar ettiğini, ardından, depremin ekonomide büyük tahribatlar yaptığını, bunun etkileri geçmeden bir kuraklık krizi yaşandığını anlatan Keçeciler, bütün bunların ardından, ABD'de bir terör krizi yaşandığını, ardından da, bir savaş krizi geldiğini anlattı. Keçeciler, şöyle devam etti ''Türkiye çok sancılı, sıkıntılı bir dönemden geliyor, bunlara karşı, ayakta kalmasını bilmiş bir milletiz, yeter ki, birbirimize güvenelim, birbirimize inanalım, milli mücadeleyi gerçekleştiren ruhumuzu kaybetmeyelim. Ben krizden çıkacağımıza yürekten inananlardan bir tanesiyim, Türkiye'nin önü Balkanlar'da açıktır, Kafkasya'da, Türk dünyasında, İslam dünyasında, Avrupa'da önü açıktır. Bu ülkenin böyle ekonomik sıkıntılarla karşı karşıya kalması ve ümitsizliğe kapılması söz konusu olmamalıdır. Türkiye, bu krizi aşacak ve bu krizden çıkacaktır. Milletçe, bunun için gerekenleri yapmalıyız.'' Yaşanan küreselleşme olgusu sonunda Türkiye'nin çağdaş ülkeleri yakalayabileceğine de değinen Bakan Keçeciler, Türkiye'nin çevresinde zor komşularla ilişki içinde bulunmak zorunda olduğunu söyledi. Türkiye'nin komşularını seçme şansı bulunmadığını da belirten Keçeciler, komşularla barış içinde yaşamanın şartlarını hep beraber bulacaklarını kaydetti. 
     






</TEXT>
</DOC>
