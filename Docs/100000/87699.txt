<DOC>
<DOCNO> 87699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/03/son/soneko19.html </URL>
<DATE> 2002/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası Başkanı ''Türkiye'de reel faizler yüksek'' 
</HEADLINE>
<TEXT>

     Merkez Bankası Başkanı Süreyya Serdengeçti, Türkiye'de reel faizlerin yüksek olduğunu vurgularken, ''bu, nominal faizler yüzünden değil. Bunun nedeni, önceden yaşanan krizler ve içinde bulunduğumuz enflasyon ortamıdır'' dedi. 
     Serdengeçti, bunlardan uzaklaşılması durumunda, reel faizlerin düşürülebileceğini, bunun için de mücadelede kararlı olmak gerektiğini bildirdi. 
     Eskişehir Sanayici İşadamları Derneği ESİAD tarafından düzenlenen ''2002 Yılı Para Politikası'' sunumunda konuşan Serdengeçti, bankacılık sektörünün aşırı kırılgan yapısı ile programda öngörülen yapısal reformdaki gecikmelerin, geçmişte Türkiye'yi büyük krize götürdüğünü ifade etti. 
     Türkiye'nin sonuçta, 22 Şubat 2001 tarihinde dalgalı kur rejimine geçtiğini belirten Serdengeçti, Merkez Bankası'nın kısa vadeli faiz oranları hakkında güçlü sinyaller verirken, kur seviyesinin belirlenmesini piyasaya bıraktığını kaydetti. 
     Sabit kurda da, dalgalı kurda da riskler bulunduğunu belirten Serdengeçti, sabit kurun, döviz kurunu tüm kamuoyuna günlük olarak takip edebileceği bir değişken olma özelliğiyle, bekleyişleri yönlendirmede etkin bir çapa olduğunu anlattı. 
     Serdengeçti, Merkez Bankasının kısa vadeli faiz oranları üzerinde kontrolü olmadığına dikkat çekerken, dalgalı kurda da, enflasyon hedeflenmesi kapsamında enflasyonun kendisinin en etkin çapa olarak kullanıldığını, ayrıca dışsal şoklara karşı etkinliğinin yüksek olduğunu söyledi. 
     Türkiye'de reel faizlerin yüksek olduğunu kaydeden Serdengeçti, ''Bu, norminal faizler yüzünden değildir. Bunun nedeni, önceden yaşanan krizler ve içinde bulunduğumuz enflasyon ortamıdır. Bunlardan uzaklaşırsak, reel faizleri düşürebiliriz. Bunun için de mücadelede kararlı olmak gerekir'' şeklinde konuştu. 
     
     ''EKONOMİDE İSTİKRAR İŞARETLERİ ARTTI'' 

     Ekonomide istikrar işaretlerinin arrtığını ifade eden Serdengeçti, öncelikle fiyat istikrarının sağlanmasının gerektiğini vurguladı. 
     Serdengeçti, fiyat istikrarı önceliğinin başka önceliklere kurban edilmesi durumunda, öncelik verilen konuda da istenilen yere ulaşmanın mümkün olmadığının altını çizdi. 
     2002 yılında ekonomik büyümede iyileşme beklendiğini söyleyen 
     Serdengeçti, şöyle konuştu 
     
     "BANKACILIK SEKTÖRÜ MUTLAKA DÜZELTİLMELİ" 

     ''Bu konuda büyüme oranının yüzde 3 olarak gerçekleşmesi öngörülmüştür. Eğer büyümede sürdürülebilirlik bekliyorsak, bankacılık sisteminin mutlaka düzeltilmesi gerekiyor. Büyüme, kısa vadeli faiz oranlarının düşürülmesinden gelecek. Mart ayında sanayii üretiminde keskin bir artış gözlendi. Ancak orta vadeli eğilimin belirginleşmesini beklemek gerekmektedir. Kriz döneminde Türkiye reel olarak müthiş değer kaybetti. Ama sonra geri kazandı. Geçmişte kontrol edilen bir kurla bir yere gelmişiz, günümüzde de kontrol edilmeyen bir kurla bulunduğumuz noktadayız.'' Bu arada Serdengeçti, Eskişehir Valisi Sami Sönmez ile Eskişehir Ticaret Odası ETO Başkanı Vedat Yücesan'ı da ziyaret etti. 
     





</TEXT>
</DOC>
