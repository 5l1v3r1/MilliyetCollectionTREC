<DOC>
<DOCNO> 56258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/09/spor/aspo.html </URL>
<DATE> 2001/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
FENER ZAFER'İ UNUTTU 
</HEADLINE>
<TEXT>

Beşiktaş yenilgisiyle sarsılan Sarı-Lacivertli takım, Trabzon deplasmanından da eli boş döndü, yarışta ağır bir yara daha aldı. Johnson’un golü yetmedi. Trabzonspor ise sezon başından bu yana beklediği çıkışı buldu. Ev sahibi ekip, Zafer’in iki golüyle üç puana ulaştı 
     TRABZON’DAKİ zorlu gecenin galibi ev sahibi oldu. Ligde istediği istikrarı bulamayan Bordo - Mavili takım, Kaptan Hami’nin sahaya dönüşü ile yaşadığı morali skora da yansıttı. İlk 20 dakikada Fenerbahçe daha etkili görünürken, kontr ataklarla rakibi zorlayan Trabzonspor, defansın hatasını iyi değerlendiren Zafer ile perdeyi açtı. İkinci 45 dakikaya beraberlik için atak başlayan Fenerbahçe yine savunma hatasından ve Zafer’in ikinci golünden sonra yıkıldı. 90. dakikada Johnson’un golü de konuk takıma yetmedi. 
     
     Dakika dakika maç 
     9.DAKİKA Trabzonspor savunmasının hatalı pasını çalan Serhat ceza alanına girdi ve Andersson'a çıkardı. Bu oyuncu mutlak gol pozisyonunda olmasına rağmen kötü bir vuruş yaparak topu auta attı. 
     16.DAKİKA Serhat sol taraftan ceza alanına hareketlendi, sert şutunu kaleci Bülent iki hamlede önledi. 
     20.DAKİKA Hami'nin yaklaşık 25 metreden kullandığı frikik atışını Rüştü son anda kornere çeldi. 
     21.DAKİKA Zafer'in sağ taraftan yaptığı ortayı Rüştü elinden kaçırdı, Erman'ın boş kaleye gönderdiği top üst ağlarda kaldı. 
     24.DAKİKA Hakan'ın sağ taraftan yaptığı ortaya Serhat kafayı vurdu, top üstten dışarı çıktı. 
     31.DAKİKA Aurelio'nun ceza alanına yerden gönderdiği top Fenerbahçe savunmasından sekti, Zafer'in önünde kaldı. Bu oyuncu plase bir vuruşla takımını 1-0 öne geçirdi. 
     45. DAKİKA Mehmet'in ters vuruşunda Serhat ceza alanında topla buluştu kaleci ile karşı karşıya olmasına rağmen vuruşu yandan dışarı gitti. 
     51.DAKİKA Da Silva'nın Fenerbahçe savunmasının arkasına attığı topa Rüştü çıktı, meşin yuvarlağı kontrol ederken ayağı kaydı yere düştü. Boşta kalan topu Zafer kaleye yuvarladı 2-0. 
     57.DAKİKA Ali Güneş, Lazetiç'ten aldığı top ile ceza alanına girdi, Andersson'a çıkartmak yerine şut atmayı tercih edince vuruşu dışarı gitti. 
     62.DAKİKA Gelişen bir Trabzonspor atağında Zafer tek başına Fenerbahçe yarı alanına hareketlendi, ceza sahasına girerken yaptığı vuruş yandan dışarı gitti. 
     79. DAKİKA Da Silva sol taraftan tek başına atağa kalktı. Johnson'dan sıyrıldıktan sonra ceza alanına girdi, vuruşu yandan auta çıktı. 
     90.DAKİKA Abdullah'ın sol taraftan yaptığı ortaya Johnson kafayı vurdu, top Bülent'ten döndü. Pozisyonu takip eden Johnson tekrar vurdu, Bülent'in müdahalesine rağmen top ağlara gitti 2-1 
     
     Nasıl oynadılar 
     RÜŞTÜ Uzun süre sonra ilk kez hata yaptı, Fenerbahçe ikinci golü yedi. Takımın performansına paralel düşüşte. 
     MUSTAFA DOĞAN Durgundu. Kontrol etmeye çalıştığı Zafer'in iki gol attığı düşünülürse, etkisi göz önüne serilir. 
     HAKAN Takımın en hareketli oyuncusuydu. Ancak arkadaşları ona ayak uyduramadı. Bir de Denizli oyundan aldı. 
     SERHAT Hareketli olmasına karşın forvette etkisiz kaldı. 0 - 0'ken bir gol pozisyonunu harcadı. Topla çok oynadı. 
     ALİ AKDENİZ Her hafta bir başka bölgede görev yaptığı için balans tutturamıyor. Nitekim dün başarısızdı. 
     SERKAN Lig'deki ilk deneyiminde zor bir görev üstlendi. Buna rağmen Fenerbahçe savunmasının iyi oyuncusuydu. 
     ÜMİT Hem savunmada, hem hücumda ortaya çıktı. Ancak savunmanın uyumsuzluğunun kurbanı oldu. Gollerde hatası vardı. 
     LAZETIC Eskiden sürati vardı. Şimdi onu da kullanmıyor. Bir - iki cılız atağa eşlik etme dışında sahneye çıkamadı. 
     ABDULLAH Eski taraftarlarının yoğun baskısına rağmen Fenerbahçe'de en etkili orta alan oyuncusuydu. çabası yetmedi. 
     ANDERSSON Yine etkisiz bir maç çıkardı. Orta alan oyuncularıyla ve yanındaki Serhat ile doğru dürüst uyum sağlayamadı. 
     ALİ GÜNEŞ O da bu kez farklı bir alanda görev yaptı. Maçtaki hırsı ona gol atma becerisi bir türlü sağlayamadı. 
     JOHNSON Oyuna ısınamadı. Az daha Fenerbahçe onun hatası nedeniyle üçüncü golü yiyordu. Umut golünün sahibiydi. 
     YUSUF İkinci yarıda oyuna girdi. Trabzonspor savunmasını şaşırtacak hareketler yaptı, ama sonucu bulamadı. 
     CEYHUN On birden kesildiği için şaşkındı. Oyuna girdikten sonra da iyi niyetine karşın çok top kaybetti. 
     
     Maçın hakemi 
     Başarılıydı 
     HAKEM Serdar Tatlı başarılı bir günündeydi. Pozisyonları hep yakından takip etti, özellikle faullerde adaletli düdükler çaldı. Yan hakemleri formda değildi, bu nedenle bir - iki ofsaytta onların tuzağına düştü. Kartlarını da yerinde kullandı ve oyunculara itiraz olanağı bile tanımadı. 
     
     Notlar 
     Hami, 105 gün sonra 
     TRABZON Kaptanı, sakatlık döneminin ardından 105 gün sonra ilk on birde sahaya çıktı. Geçen hafta Malatya karşısında 67. dakikada oyuna giren Hami, taraftarlardan büyük sevgi gördü. 
     
     Cuma isyanı 
     FENERBAHÇELİ futbolcular, Bursaspor maçının cuma oynanmasına tepki gösterdiler. Sarı - Lacivertliler ligde ve kupada, altı günde üç maç oynamaları gerekince federasyona isyan ettiler. 
     
     Oktay taburcu 
     FENERBAHÇE’DE, hafta içinde kasık fıtığı ameliyatı geçiren Oktay hastaneden taburcu oldu. Golcü futbolcunun iyi olduğu ve 6 ile 8 hafta içerisinde yeniden sahalara dönebileceği açıklandı. 
     
     Saha sulandı 
     AVNİ Aker Stadı’nın zemini dün sabah erken saatlerde sulandı. Ancak maç başlamadan önce bu kez de yağmur yağınca, alan ağırlaştı. 
     
     Özel tim 
     FENERBAHÇE güvenlik önlemi olarak şehir dışında konaklarken, kafileyi özel harek t timi korudu. Stada özel giysili ve donanımlı polislerle birlikte gelen kafileye herhangi bir taciz olmadı. 
     
     Trabzon farklı 
     PAF maçında Trabzonspor, Fenerbahçe’yi 4 - 1 mağlup etti. Bordo - Mavili ekip karşılaşma boyuncu üstün bir futbol ortaya koydu. 
     



 SPOR 


























</TEXT>
</DOC>
