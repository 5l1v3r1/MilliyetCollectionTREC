<DOC>
<DOCNO> 85882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/son/sondun28.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda ordusunda radikal İslam endişesi 
</HEADLINE>
<TEXT>

     Hollanda'da orduya İslam radikallerinin sızma olasılığına karşı 11 Eylül'den sonra gizli araştırma yapıldığı bildirildi. 
     Askeri İstihbarat Teşkilatı'nın MID 2001 yılı çalışma raporunda yer alan bilgiye göre, 11 Eylül'den sonra ABD'deki terör eylemlerini destekleyici görüş ve davranışlar içinde bulunulduğu gerekçesiyle 5 ayrı araştırma yapıldı. 
     Araştırmalarda, terörist saldırılara ve terörist Usame Bin Ladin'e destek verici görüşlerin, ''o günlerin heyecanı içinde zamansız ve gereksiz yere açığa vurulmuş ifadeler'' olabileceği sonucuna varıldı. 
     Araştırma raporunda, çok az da olsa İslam radikallerinin orduya her zaman sızma olasılığı bulunduğuna dikkat çekildi ve bunun ipuçlarının, bazı internet sitelerinde Hollanda'daki Müslüman kökenli gençlere yapılan ''askeri eğitim alma'' çağrılarında görüldüğü belirtildi. 
     Rapora göre, Hollanda'da Müslüman nüfusun giderek artması, radikal İslami örgütlerin bu ortamdan yararlanmak istemelerini sürekli gündemde tutuyor. 
     Askeri istihbarat birimlerinin, birkaç yıldan bu yana bazı aşırı uçlar ile radikal İslami kişi ve grupların ordu bünyesine sızması konusunda dikkatli olduğu, ancak 11 Eylül'den sonraki gelişmeler ışığında bu dikkatin daha çok yoğunlaştırıldığı kaydedildi. 
     





</TEXT>
</DOC>
