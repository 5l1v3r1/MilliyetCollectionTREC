<DOC>
<DOCNO> 84217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/16/dunya/adun.html </URL>
<DATE> 2002/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Acil çözüm baskısı 
</HEADLINE>
<TEXT>

BM Genel Sekreteri, Kıbrıs’ta görüştüğü KKTC Cumhurbaşkanı Denktaş’a ve Rum lideri Klerides’e, "Haziran sonuna kadar çözüm sağlayın" telkininde bulundu 
     DIŞ HABERLER SERVİSİ 

     BM Genel Sekreteri Kofi Annan, Kıbrıs’ta doğrudan görüşme sürecini hızlandırmak ve çözüm için tarafları cesaretlendirmeye dönük temaslarda bulunmak üzere geldiği Kıbrıs’ta, KKTC Cumhurbaşkanı Rauf Denktaş ve Rum lider Glafkos Klerides ile görüştü. Annan’ın taraflara Kıbrıs sorununun çözümü yolunda haziran sonuna kadar somut ilerleme göstermeleri konusunda yoğun telkinlerde bulunduğu öğrenildi. Annan, kuruluşundan bu yana KKTC’yi ziyaret eden ilk BM Genel Sekreteri oldu. Denktaş, Annan’ı cumhurbaşkanlığı konutunun önünde, aracının kapısında karşıladı. 
     
     Denktaş’ın ilerleme şartı 
     Kofi Annan ve Rauf Denktaş görüşürken, sivil toplum örgütleri cumhurbaşkanlığı binasının dışında, KKTC’den taviz verilmeyeceğini vurgulamak amacıyla eylem yaptı. Annan ile verimli ve yararlı bir görüşme yaptıklarını, Kıbrıs konusunu değerlendirdiklerini belirten Denktaş, "Rumların, Kıbrıs Türklerinin hükümeti olmadıklarını kabul etmeleri halinde hazirana kadar bir çözüm bulunabileceğini’’ söyledi. Annan, Denktaş ile görüşmesinden önce Kıbrıs Rum Yönetimi lideri Klerides’le Rum liderin makamında bir araya geldi. Görüşmeye, Annan’ın, doğrudan görüşmelere gözlemci olarak atadığı özel temsilcisi Alvaro de Soto da katıldı. Klerides, BM Genel Sekreteri’yle çok iyi bir görüşme yaptıklarını, çeşitli konuları ele aldıklarını ve süreci nasıl hızlandıracaklarını görüştüklerini söyledi. Annan, dün akşam Denktaş ve Klerides’le, BM Genel Sekreteri’nin Kıbrıs Özel Temsilci Yardımcısı Zbigniew Wlosowicz’nin ara bölgedeki evinde akşam yemeğinde bir araya geldi. Üç saatlik çalışma yemeğinden sonra açıklama yapılmadı. Annan’ın bugün Larnaka’dan ayrılmadan önce bir basın toplantısı yapacağı bildirildi. 
     
Denktaş’ın hediyesi ceviz macunu...      KKTC Cumhurbaşkanı Rauf Denktaş’ın, BM Genel Sekreteri Kofi Annan’a basına kapalı iki saatlik görüşme sırasında ceviz macunu, pilavuna, kayık pasta ve Türk kahvesi ikram ettiği öğrenildi. Bu arada Annan KKTC Cumhurbaşkanlığı’ndan ayrılırken, aracına 3 buket beyaz çiçek konulduğu görüldü. 
     BM Genel Sekreteri Annan, ayrı ayrı görüştüğü Denktaş ve Klerides’le, BM Genel Sekreteri’nin Kıbrıs Özel Temsilci Yardımcısı Zbigniew Wlosowicz’nin ara bölgedeki evinde akşam yemeğinde bir araya geldi. BM Genel Sekreteri’nin Kıbrıs Özel Temsilci Yardımcısı Zbigniew Wlosowicz’in evinde yenen yemeğin mönüsünü, Polonyalı diplomat Wlosowicz’in annesi hazırladı. Yemekte, Polonya usulü lahana dolması, balık ve krep tatlısı ikram edildi. 
     



 DÜNYA 












</TEXT>
</DOC>
