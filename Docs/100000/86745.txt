<DOC>
<DOCNO> 86745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/son/sondun32.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Keşmir'de haberi beğenmediler, gazeteyi basıp editörü vurdular 
</HEADLINE>
<TEXT>

     Hindistan kontrolündeki Keşmir'de bir gazeteyi basarak silahla tarayan saldırganlar, gazetenin bir editörünü başından vurarak yaraladı. 
     Gazetede Hint askerleri hakkında çıkan bir haberden rahatsız olan kimliği belirsiz 3 kişi, İngilizce yayımlanan ''Kashmir Images'' adlı gazeteyi bastı ve editör Zafer İkbal'i sordu. 
     Bir süre editörle tartışan saldırganlar, imzalaması için İkbal'a bir kağıt uzattı ve kağıdı imzalarken onu başından vurup kaçtı. 
     Silahlarına susturucu takarak ateş açan saldırganlar, büronun masalarını devirdi, camları kırdı ve telefon kablolarını kesti. 
     Gazetenin birinci sayfasında yer alan ve saldırganların rahatsız olduğu haberin, Keşmir'de sıkıntı içindeki ailelere yardım eden Hint askerleri hakkında olduğu belirtildi. Haberin, ordu ve hükümet yanlısı olarak yorumlanmış olabileceği kaydedildi. 
     





</TEXT>
</DOC>
