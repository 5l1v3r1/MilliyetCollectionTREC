<DOC>
<DOCNO> 88736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/08/son/sontur13.html </URL>
<DATE> 2002/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kenan Evren "Serseri bir Müslüman 11 Eylül'a yaptı" 
</HEADLINE>
<TEXT>

     Yedinci Cumhurbaşkanı Kenan Evren, ''Serseri, akılsız bir Müslüman, 11 Eylül saldırısını hiç gerek yokken yapmış ve dinler arasında ayrıma sebep olmuştur'' dedi. 
     Kenan Evren, ABD'den davet ettiği Atlantik Üniversitesi heyeti ile Marmaris'te kendi adına kurulu vakıf bünyesinde eğitim veren özel okulu gezerken yaptığı konuşmada, üniversite ile yapılan anlaşma gereği iki okul öğrencilerinden 15 kişilik grubun birbirlerinin ülkelerini ziyaret edeceğini belirtti. Evren, şöyle konuştu 
     ''ABD'li bazı ailelerin çocuklarını, 11 Eylül saldırısından sonra bir İslam ülkesine göndermekte tereddüt ettiklerini duyduk. Üniversite yetkilileri, ülkemizin Atatürk sayesinde çağdaş ve demokratik bir ülke olduğu konusunda onları ikna etmişler. Onlara teşekkür ediyorum. 
     Serseri, akılsız bir Müslüman, 11 Eylül saldırısını hiç gerek yokken yapmış ve dinler arası ayrıma sebep olmuştur. Böyle vatandaşlar tüm dünya ülkelerinde çıkıyor. Yeter ki, biz böyle kişilerle mücadele etmesini bilelim, çocuklarımız hiçbir zaman zarar görmesin.'' Florida eyaletinde bulunan Atlantik Üniversitesi'nin Rektör Yardımcısı Prof. Dr. Nathan Dean ise eğitimin dünyanın geleceği açısından çok önemli olduğunu belirterek, ''Çocuklarınızın yüzleri gülüyor. Onlara bakarken geleceği görüyorum. Çocuklar tüm dünya dili ile konuşuyorlar. Müzik ve gülümseme terörü engeller. Çocuklarımız bizim fakültenin konuğu olarak ABD'ye gelecekler. Biz de kendi çocuklarımızı göndereceğiz'' dedi. 
     





</TEXT>
</DOC>
