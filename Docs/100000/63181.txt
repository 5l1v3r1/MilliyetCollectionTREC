<DOC>
<DOCNO> 63181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/20/guncel/agun.html </URL>
<DATE> 2002/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Baklavadan sonra çokokrem çetesi 
</HEADLINE>
<TEXT>

Banka boşaltanları serbest bırakan hukuk sistemi, baklava çalan çocuklardan sonra şimdi de çokokrem çalan çocukları mahkum edecek 
     SEMRA PELEK İstanbul 

     Gaziantep’te baklava çalan çocuklara verilen cezalarla gündeme gelen Türk hukuk sisteminin çarpıklığı, İstanbul’da bir kez daha gözler önüne serildi. Milyonlarca doları zimmetlerine geçirdikleri iddia edilen banka patronlarının tahliye edildiği günlerde, lise çağındaki 3 çocuk çokokrem, çikolata ve bisküvi çaldıkları gerekçesiyle tutuklandı ve haklarında 8 yıl hapis cezası istemiyle dava açıldı. 
     
     Polis bile sonuca şaşırdı 
     Ali T. 16 , Rahman G. 16 ve Ersin Ü. 17 , Beyoğlu Tophane’de oturan üç arkadaş. Ailelerinin maddi durumu nedeniyle okuyamayan üç arkadaş, 8 Aralık 2001 gecesi, acıktıkları için, önünden geçtikleri deponun kilidini kırıp, çokokrem, çikolata ve bisküvi dolu 4 küçük koli çaldı. Ancak küçük kafadarlar, şüpheli davranınca polisler tarafından yakalandı. Beyoğlu İlçe Emniyet Müdürlüğü Asayiş Büro Amirliği’nde sorgulanan Ali T., Rahman G. ve Ersin Ü., Beyoğlu Cumhuriyet Savcılığı’nca tutuklanarak, Bakırköy Kadın ve Çocuk Tutukevi’ne kondu. Alınan karara polis bile şaşırdı. 
     
     Başka çaremiz yoktu’ 
     Üç arkadaş ifadelerinde, "Açtık, yiyecek alacak paramız yoktu, mecbur kaldık. O çevrede oturduğumuz için, girdiğimiz yerin depo olduğunu biliyorduk. Aramızda karar alıp kilidi kırdık ve içeri girdik" dedi. Çocukların depoya kilidi kırarak girmeleriyse, savcı tarafından "ağırlaştırıcı sebep" sayıldı. 45 gündür Bakırköy Kadın ve Çocuk Tutukevi’nde bulunan 3 arkadaş, geçtiğimiz günlerde cezaevinin çocuk bölümünde çıkan isyanın da ortasında kaldı. Çikolata çetesi üyeleri, yarın Beyoğlu 9. Asliye Ceza Mahkemesi’nde hakim karşısına çıkacak. 
     
Üç çocuk üç dram      Karınlarını doyurmak için çikolata, bisküvi ve çokokrem çalan üç çocuğun ailelerinin yaşadığı yerlere gittiğimizde büyük bir sefaletle karşılaştık. Üvey babasıyla yaşayan 16 yaşındaki Ali T.’nin evindeki yoksulluk, kapı açılır açılmaz tokat gibi insanın suratına çarpıyor. Babası 9 yıl önce ölen Rahman G.’nin evindeyse hasta bir anneanne, işsiz kardeşler ve evi geçindirmekle yükümlü, trikoda çalışan 15 yaşındaki kızkardeşiyle karşılaşıyoruz. Ersin Ü.’nün ailesi ise Tophane’yi terketmiş. 
     
     DEPO SAHİBİ İNSAFLI ÇIKTI 
Açlıktan yaptılarsa cezaya gerek yok...      Deponun sahibi Hüseyin Fidan, Tophane’de hırsızlık olaylarına sıkça rastlandığını belirterek, "Benim daha önce bakkalımdan 3 milyar lirayı gasp ettiler ama bundan henüz sonuç çıkmadı. Çikolata, gofret çalan çocukları ise polis hemen yakaladı" dedi. Fidan, çocukların deponun kapısındaki camı kırdıklarını ve buradaki boşluktan yararlanarak, kilidi açabildiklerini belirtti. Fidan davaya ilişkin de, "Ben polise de Eğer bu çocuklar bu işi ilk defa garibanlıktan yaptıysa, bırakın gitsinler’ dedim. Damgalanmalarına hiç gerek yok. Ama hırsızlığı iş edinmişlerse ceza alsınlar" diye konuştu. 
     
Baklava ağızlarını yakmıştı      10 Ağustos 1997 gecesi, Gaziantep’te ünlü Güllüoğlu dükk nına kapıyı kırarak giren ve baklava ile antepfıstığı çalan dört çocuğa 9 yıl hapis cezası verilmişti. Ancak çocuklardan üçü olay tarihinde 18 yaşından küçük oldukları için cezaları 6 yıla indirilmişdi. 
     



 GÜNCEL 

























</TEXT>
</DOC>
