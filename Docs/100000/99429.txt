<DOC>
<DOCNO> 99429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/son/sonspo19.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Dürüst "Taraftarımız maçta biraz macera yaşadı" 
</HEADLINE>
<TEXT>

     Galatasaray Kulübü İkinci Başkanı ve Basın Sözcüsü Ali Dürüst, Yunanistan'ın Olympiakos takımıyla yaptıkları maçla açılışı gerçekleştirilen Atatürk Olimpiyat Stadı'nın önemli bir eser olduğunu, ancak eksikliklerinin bulunduğunu söyledi. 
     Birinci Süper Futbol Ligi Kulüpler Birliği Vakfı toplantısına katılan Dürüst, Olympiakos ile yaptıkları maç ile bu stadın hizmete girdiğini anımsatarak, ''Galatasaray olarak biz hem ülke, hem de stat için fedakarlıkta bulunup, Olympiakos maçını burada oynadık. Daha önceden de stadın eksikliklerinin olduğunu söylüyorduk. Beklentilerimiz, stadın altyapısının tamamlanmasıdır. Yine de güzel bir maç yaptık'' dedi. 
     Ali Dürüst, maçı izlemeye gelen taraftarların stada girişte ve çıkışta sıkıntılı anlar yaşadıklarını anlatarak, ''Taraftarlarımız maçta biraz macera yaşadı'' dedi. 
     Dürüst ayrıca, Galatasaray'ın yeni sezona hazır olduğunu, önlerindeki süre içinde tam olarak istedikleri düzeye geleceklerini kaydetti. 
     





</TEXT>
</DOC>
