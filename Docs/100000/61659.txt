<DOC>
<DOCNO> 61659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/11/ekonomi/eko05.html </URL>
<DATE> 2002/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Emeklilikte kadın imzası 
</HEADLINE>
<TEXT>

Yeni tasarıdaki kadınlar lehine’ düzenlemeler tasarının Bağ-Kur’un bayan Genel Müdürü Kaplan tarafından hazırlanmasına bağlandı 
     HARUN GÜREK Ankara 

     Çalışma ve Sosyal Güvenlik Bakanlığı tarafından, emeklilik geçiş süreleri ile ilgili olarak hazırlanan yeni tasarıda, kadınlar için daha avantajlı geçiş süreleri öngörülmesi, tasarının kim tarafından hazırlandığı tartışmasına yolaçtı. 
     Kadınların lehine düzenlemeler, taslağın kadın Genel Müdür’le yönetilen Bağ-Kur tarafından hazırlanmasına bağlandı. 
     Tasarıda, kadınlarda sigortalılık süresi 10 yılın altında olanların emeklilik süreleri 11 yıla kadar kısaltılırken, emekliliğine 3 - 4 yıl kalan erkeklerin emeklilik yaşı yükseltiliyor. 
     
     Bağ-Kur’un tasarısı 
     Bakan Yaşar Okuyan tarafından iki gün önce Başbakanlığa gönderilen tasarıdaki geçiş süreleri, Bağ-Kur Genel Müdürlüğü tarafından hazırlandı. 
     Okuyan’ın Emekli Sandığı ve SSK Genel Müdürlüklerinin hazırladığı geçiş süreleri yerine Bağ-Kur’un hazırladığı geçiş sürelerini tercih etmesi üzerine tasarıya konulan düzenlemeye, Ankara’daki az sayıdaki kadın genel müdürden biri olan Bağ-Kur Genel Müdürü Ferhan Kaplan’ın son şeklini bizzat verdiği kaydedildi. 
     Anayasa Mahkemesi’nin 8 Eylül 1999 tarihinde yürürlüğe giren Sosyal Güvenlik Reform Yasası’ndaki geçiş sürelerini adil olmadığı gerekçesiyle iptal etmesinin ardından hazırlanan tasarı, emekliliğine 2 - 3 yıl kalan kadınların yine 41, 3 - 4 yıl kalan kadınların 43 yaşında emekli olmasını öngörüyor. 
     Emekliliğine 2 - 3 yıl kalan bir erkek sigortalının emeklilik yaşı, iptal edilen hükümde olduğu gibi yine 45 olacak. Buna karşın emekliliğine 3 - 4 yıl kalan erkeklerin emeklilik yaşı 46 yerine 47’ye yükseltiliyor. Tasarı diğer bütün kademelerde emeklilik süresini kısaltıyor. Buna göre, kadın sigortalıların emeklilik süreleri iptal edilen yasaya kıyasla şöyle kısalacak 
     
     Yeniden belirlendi 
     Sigortalılıkta 15 ve 16 yılını dolduran 2, 14 yılını dolduran 4, 13 yılını dolduran 3, 12 yılını dolduran 2, 11 yılını dolduran 3, 10 yılını dolduran 2, 8 - 10 yılını dolduran 11, 8 yılın altında olan kadınlar, iptal edilen yasada öngörülen geçiş sürelerine göre 3 - 9 yıl. 
     Erkek sigortalıların geçiş sürelerindeki kısalma ise şöyle 
     19, 20, 21 yılını dolduran 1, 18 yılını dolduran 2, 17 yılını dolduran 3, 16 ylını dolduran 2, 15 yılını dolduran 3, 14 yılını dolduran 7, 13 yılını dolduran 7, 12 yılını dolduran 5, 11 yılını dolduran 5, 10 yılını dolduran 3, 6.3 - 8.6 yıl arasında olan 1 yıl. 
     Sosyal Güvenlik Reform Yasası yürürlüğe girdiğinde 6.3 altında sigortalılık süresi olanlar ise geçişten hiç yararlanamayacak ve yeni işe başlayanlar gibi 60 yaşında emekli olacak. 
     



 EKONOMİ 


















</TEXT>
</DOC>
