<DOC>
<DOCNO> 59250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/27/yazar/gunes.html </URL>
<DATE> 2001/12/27/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
İhracata maşallah 
</HEADLINE>
<TEXT>

     Eğriye eğri, doğruya doğru. Nedeni ne olursa olsun, ihracattaki performans sevindirici boyutlarda. Dün açıklanan veriler, ocak ayından bu yana ihracatın geçen yıla oranla yüzde 13 arttığını gösteriyor. Sadece ekim ayında geçen yılın aynı ayına göre ihracatın yüzde 24 artması gerçekten görkemli bir başarı. Eylül ayı olağanüstü bir aydı. O ayın yüzde 6'lık ihracat artışını bir tarafa bırakırsak, son altı aydır ihracatın ortalama yüzde 18 arttığı görülüyor. Bu da önemli bir değişimi gösteriyor. Maşallah diyelim, nazar değmesin. 
     Kaldı ki, devalüasyon olur olmaz ihracatın tepki göstermesi beklenmemelidir. Bu bir süre alır. İhracatçı satacağı malı hazırlamak ve yeni alıcılar bulmak ister. Dikkat edilirse, ihracattaki performans şubat, mart ve nisan aylarında hemen yükselmemiş, ihracat artışı ortalama olarak yüzde 9'da kalmıştır. 
     
11 Eylül vız geldi      11 Eylül'ün hemen ardından DEİK'in bir toplantısı için Londra'daydık. Ekonomiden sorumlu bakan yaptığı konuşmada ihracatın gerektiği kadar artmayabileceği kaygısını taşıyordu. Biz paylaşmıyorduk. Küresel durgunluğun çabuk sonuçlanacağını ve kurun ötesinde de ihracat potansiyelinin olduğunu düşünüyorduk. Ekim ayının muhteşem ihracatı şimdilik bizi daha haklı çıkarıyor. Gerçi ekonomi yönetimi IMF'den daha fazla kredi koparabilmek için durumu abartmış da olabilir. 
     Yıl sonuna vardığımızda 12 aylık ihracatın yüzde 15 civarında artacağı anlaşılıyor. Elbette kur bunda özellikle etkili oldu. Örneğin demir - çelik, ana metaller, makine ve mekanik cihaz ihracatı artışlarındaki göze çarpan gelişmeler bunu gösteriyor. Ancak ihracat artışı yalnızca kura bağlanmamalıdır. İç talebin neredeyse ölmesi de buna katkıda bulunmuştur. Kara taşıtlarındaki yüzde 50'yi aşan ihracat artışı bunun en belirgin örneği. Kimse araba alamıyor ve üretici zorunlu olarak ihracatın yolunu arıyor. Oysa gerçek bir ihracat yapısı, iç talep canlı olsa bile, yurtdışına satış oluyorsa sağlanır. 
     
Ama ihracatla büyüme henüz oluşmadı      Dalgalı kura geçildikten sonra iki gelişmenin gerçekleşmesi gerekiyor. Birincisi, ihracatın artması ikincisi de büyümeye geçilmesi. Bu ikisini birleştirirsek çeşitli ülkelerde olduğu gibi ihracatın belli sektörleri üretim patlamasına sürüklemesi gerekiyor. Brezilya, özellikle Meksika'nın, krizleri bu yolla aştığını biliyoruz. Bu nedenle ana - metal sanayiindeki ihracat artışı üretimi de artırdığı için olumlu. Ama ihracat artışının olduğu her sektörde henüz iç üretim artışı yaratılmış değil. Yani henüz o endüstriyi ayağa kaldıracak düzeye gelinmediği anlaşılıyor. 
     Dünyada gelişmiş ülke olup ihracatı zayıf olan ülke yok gibi. Tersi de geçerli. İhracatı güçlü olan her ülke gelişmiş ülkeler statüsünde. Türkiye'nin de ihracattan başka stratejisi olamaz. Bu nedenle ihracatı artırmaya yönelik her türlü önlem alınmalıdır. 
     Bununla beraber, önümüzdeki yıl kura çok bağlı olmaksızın ihracattaki artışın süreceğini sanıyoruz. Hatta bu, hedeflenenin üzerinde bile olabilir. Ama daha da artsın veya kalıcı olsun deniyorsa, dalgalı kurun yetmeyeceğini anımsatmakta yarar var... Şimdilik maşallah diyelim, ama daha çok yolumuz var. 
     
     







İnönü faktörü 


Bushizm.. 


Ecevit ve Org. Kıvrıkoğlu'nun sözleri 


Irak'la ilgili o kadar çok soru var ki 


Sevinecek şeyler de bol üzülecek şeyler de bol 


Kurmayca diplomasi 


Mutlu Noeller Türkiye .. 


İhracata maşallah 


Afgan deneyimi 


Yılbaşı fırsatıyla isyana tahrik 


Tarikat okulunda dehşet 


Alemdaroğlu'na angaje olanlar 


Solda Pişkinsüt partisi 


Batan 19 bankadan 11'inin murakabesi neden Deloitte'e 


Ay-Cell piyasa’da 


Deride iki Turgut olayı’... 


</TEXT>
</DOC>
