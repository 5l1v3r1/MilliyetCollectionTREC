<DOC>
<DOCNO> 97926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/son/sondun33.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş, Rum Yönetimi'nin 8 Ağustos tatbikatını ertelemesini istedi 
</HEADLINE>
<TEXT>

     KKTC Cumhurbaşkanı Rauf Denktaş, 8 Ağustos'ta Erenköy Direnişi ve Şehitlerini anmak için, deniz yoluyla Erenköy'e gidileceği saatlerde, aynı bölgede ateşli tatbikat yapacağını açıklayan Rumları sert bir şekilde uyararak, tatbikatın ertelenmesini istedi. 
     ''Kabadayılığa gerek yok. Bu işin şakası yok'' diyen Denktaş, Rum Yönetimi lideri Glafkos Klerides'i tatbikatı ertelemeye çağırdı. 
     Denktaş, bir kabulünde konuyla ilgili sorular üzerine, Rum Milli Muhafız Ordusu'nun RMMO Erenköy Direnişi'nin anılacağı 8 Ağustos'ta aynı bölgedeki Pirgo'da deniz hedeflerine ateşli tatbikat yapma kararı almasını ''büyük tahrik'' olarak niteledi. ''Böyle kabadayılığa gerek yok'' diyen Denktaş, şöyle konuştu 
     ''Biz 8 Ağustos'ta Erenköy'e gitmek mecburiyetindeyiz, görevimizdir, şehitlerimizi anacağız. Böyle bir günü seçerek, o bölgede ateşli tatbikat yapacaklarını açıklamaları iyiniyet gösterisi değil. Ümit ederim Sayın Klerides haberi basından okumuştur ve kendi insanlarına 'böyle bir günde tatbikat doğru değil' der. Bir gün önce veya sonraya alınabilir. Bizim ziyaretimiz ertelenemez, ama tatbikat, insanlık varsa ertelenebilir, ertelenmesini arzu ediyoruz, talep ediyoruz ve bekliyoruz. Bunu Klerides'ten bekliyorum. Bu işin şakası yoktur.'' YARINKİ GÖRÜŞMEDE DE ELE ALINACAK Bir başka soru üzerine, gerekli girişimlerin yapılması için BM'ye müracaat edileceğini, konuyu yarın Klerides'le yapacağı görüşmede de gündeme getireceğini belirten Denktaş, ''Görüşmelerde mümkün olduğu kadar bu gibi şeyleri gündeme getirmemeye çalışıyoruz ama bu çok önemli bir husus. Bugünden söylüyorum, yarın ümit ederim 'ertelendi' haberini alır ve rahat ederiz'' dedi. 
     Rum tarafının 24 saatte 100 bin yedek asker çıkarabilmekle övündüğünü ve tüm köylerde sivillerin mühimmatlarının yanlarında olduğunu anlatan Cumhurbaşkanı Denktaş, ''Dünyadan zaman zaman '30 bin Türk askeri niçin gereklidir ' diye soruluyor. İşte cevabı budur. Kıbrıs hükümeti sahte unvanı arkasına saklanan Rum idaresi, en modern silahlarla bir şeylere hazırlanıyor, yedeklerini hazır tutuyor, Kuzey'e gelme hakkını mahfuz tutuyor ve Avrupa Birliği'ne de bu maksatla girdiğini açıklıyor'' diye konuştu. 
     Rumların aynı şeyleri 1960'lı yıllarda da yaparak sivilleri silahlandırdıklarını ve daha sonra ''siviller öldürüldü'' diyerek ''kayıplar'' konusunu propaganda malzemesi haline getirdiğini anlatan Denktaş, 1974 Barış Harekatı'nın yapıldığı günlerde Rum Radyosu'ndan yayınlanan bültenlerden uzun uzun alıntılar yaparak, '' Türk askeri sivilleri öldürdü diye propaganda yapanların, kendi belgelerinde bu sivillerin baştan aşağı silahlandırılmış kişiler oldukları anlatılıyor'' dedi. 
     ''Tarihini bilmeyen insan geleceğe sahip çıkamaz'' diyerek herkesin bu gerçekleri iyi bilmesi gerektiğine dikkat çeken Denktaş, Rum tarafının Kıbrıs Türkü'nü ''cemaat'' olarak takdim etmesinin nedeninin, Kıbrıs'a sahip çıkma arzusu olduğunu söyledi. Denktaş, ''Kıbrıs Türkü'yüz ve bununla övünüyoruz demek, Rum'un 'Kıbrıs milleti vardır' siyasetine karşı bize düşen milli görevdir'' diye konuştu. 
     Egemenliğini can ve kan pahasına kurtaran ve devletini kuran Kıbrıs Türkü'ne, kimsenin ''egemenliğinden vazgeçerek bir anlaşma yap'' dememesini isteyen Denktaş, ''Bu bize en büyük haksızlık, hakaret olur. Hiçbir Türk bunu kabul edemez'' dedi. 
     





</TEXT>
</DOC>
