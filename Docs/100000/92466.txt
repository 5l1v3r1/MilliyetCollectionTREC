<DOC>
<DOCNO> 92466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/son/sonspo12.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
L'equipe "Türk oyuncular şımarık çocuk gibi davranıyor.." 
</HEADLINE>
<TEXT>

     Fransa'da yayınlanan ünlü spor gazetesi L'Equipe, A Milli Futbol Takımı oyuncularının basınla ilişkilerini eleştirdi ve oyuncular için ''şımarık çocuk gibi davranıyorlar'' ifadelerini kullandı. 
     Fransız gazetesi, Türk oyuncuların basınla iletişim konusunda son derece ağzı sıkı davrandıklarını ve Brezilya maçından sonra da diğer maçlarda olduğu gibi stattan sessiz bir biçimde ayrıldıklarını bildirdi. 
     L'Equipe Gazetesi'nde, '' A Milli Takımı oyuncuları elendikten sonra, bir açıklama yapmak cesaretini bile gösteremediler'' ifadelerin kullanılan haberde, Milli Takımlar Teknik Direktörü Şenol Güneş'in de son basın toplantısında, 'Brezilya, Almanya'ya karşı en kolay finali oynayacak' biçimindeki açıklamasıyla adeta 'saçmaladığını' ileri sürdü. 
     Gazete, Hakan Şükür'ün moralinin bozulmaması gerekçesiyle İlhan Mansız'ı oynatmadığı için Güneş'i eleştirdi. 
     Fransız gazetesi, A Milli Futbol Takımı içinde bir tek İlhan Mansız'ın sorumlu davranarak, yabancı basınla diyalog kurabildiğini bildirdi ve bu oyuncunun, ''Galibiyet Brezilya'nın hakkıydı, bizim takımda en iyi Rüştü oynadı bu da Brezilya'nın ne kadar hücumu ön plana çıkartan oyun oynadığını gösteriyor. Kazanmak için hücum futbolu gerekiyor'' biçimindeki açıklamasına yer verdi. 
     





</TEXT>
</DOC>
