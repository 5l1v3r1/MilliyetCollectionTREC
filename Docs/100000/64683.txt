<DOC>
<DOCNO> 64683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/guncel/gun04.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hiç olmazsa yılda bir kez et yiyelim’ 
</HEADLINE>
<TEXT>

İlahiyatçılar ve milletvekillerinin ardından depremzedeler de hacılara çağrıda bulundu Kurbanı burada keserlerse bizim de karnımız doyar 
     BAHAR KAYMAKÇI İzmit DHA 

     Kocaeli’ndeki prefabrike konutlarda kalan depremzedeler de hacca gideceklerin kurbanlarını prefabrike konutların olduğu bölgelerde kesip dağıtmaları için çağrıda bulundu. Depremzedeler hacı adaylarına seslenerek, "İş, ekmek yok. Kurbanlarını burada keserlerse hiç olmazsa yılda bir gün et yiyebiliriz" diye konuştular. 17 Ağustos depreminin ardından geçici olarak yaptırılan prefabrike konutlarda kiracı oldukları için kalıcı konutlarda hak sahibi olamayan 40 bin kişi prefabrikelerde yaşam mücadelesi veriyor. 
     
     Hep hamur yiyoruz’ 
     Kullar prefabrikelerinde kalan ve eşi işsiz olduğu için karınlarını doyuramadıklarını söyleyen 4 çocuk annesi Muazzez Karakaya da çocuklarıyla yaşam mücadelesi veren depremzedelerden biri. "Ekmek alacak paramız olmadığı için evde sürekli hamur pişirip yiyoruz" diyen Karakaya, kampanya için çağrıda bulunarak şöyle konuştu "Çocuklarımı doyuramıyorum. Hacca gidecek adaylar kurbanları gelip burada keserse daha çok sevaba girer. Biz de yılda 1 kez et yemiş oluruz." Damadı depremde ölen, kızı da kendisini terk ettiği için 9 yaşındaki torunuyla prefabrike konutta kalan 65 yaşındaki Sevgi Dişli de, "Binlerce kişi aç yatarken insanlarımız nasıl hacca gider, anlayamıyorum. Bari kurbanlarını burada kessinler" derken gözyaşlarını tutamadı. 
     



 GÜNCEL 





















</TEXT>
</DOC>
