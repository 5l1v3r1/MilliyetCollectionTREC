<DOC>
<DOCNO> 64630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/28/son/sonspo16.html </URL>
<DATE> 2002/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Kupası'nın İstanbul turu sporseverleri coşturdu 
</HEADLINE>
<TEXT>

     Japonya ve Güney Kore'de haziran ayında gerçekleştirilecek 17. Dünya Kupası Finalleri öncesinde, kupa İstanbul turu yapıyor. 
     48 yıl aradan sonra Dünya Kupası Finalleri'nde mücadele edecek A 
     Milli Takımı'nın bu kupada yapacağı maçlar öncesinde İstanbullu futbolseverler, kupayı çıplak gözle görmenin sevincini yaşıyor. 
     Dünya Kupası'nın sponsoru Coca Cola'nın yaptığı organizasyon çerçevesinde kupa, İstanbul turuna Tünel'de başladı. 
     Özel tasarlanmış arkası açık tırda çam çerçeveli kaideye yerleştirilen kupa, müzik yayını eşliğinde İstanbulluların rahat bir şekilde görebilmesi için çok yavaş bir şekilde İstiklal Caddesi'nde yol alırken, renkli görüntüler oluştu. 
     Tünel'de toplanan yaklaşık 500 sporsever, kupa konvoyu ile birlikte zaman zaman Türkiye lehine tezahüratlar yaparak yürüdü. Çevre binalarda da kupayı görmek için balkona, pencereye veya çatıya çıkan vatandaşların bazıları tezahüratlara eşlik ederken, alkışlayanlar ve kupanın fotoğrafını çekmeye çalışanlar da çoşkuya katıldı. 
     Çiçek Pasajı'nın çatısında bulunan bir sporseverin kupa konvoyu geçerken, şampanya patlatması dikkati çekti. 
     Kupa konvoyu, İstiklal Caddesi'ni geçtikten sonra Taksim Meydanı'nda kurulan platformun yanında mola verdi. 
     
     Athena konseri 
     Kupa, Taksim Meydanı'nda TIR'dan indirilerek, kurulan platformdaki kaideye yerleştirildi. 
     32. Avrupa Basketbol Şampiyonası'nda yaptıkları ''12 Dev Adam'' 
     şarkısıyla basketbolseverlere büyük çoşku yaşatan Athena grubu, Taksim Meydanı'nda verdiği konserle de yine sporseverleri çoşturdu. 
     
     Sıkı koruma 
     FIFA tarafından sigorto ettirilen Dünya Kupası, İstanbul turu sırasında sıkı bir şekilde korunuyor. 
     İstiklal Caddesi'ndeki yolculuğu sırasında kupanın etrafına adeta etten duvar örüldü. Kupanın konulduğu kaidenin yanında özel güvenlik şirketinden 2 kişi, yakın koruma yaparken, TIR'ın iki yanında bir sıra özel güvenlik şirketi elemanları, bir sıra da çevik kuvvet polisleri kordon oluşturarak, sporseverleri yaklaştırmadı. Aracın ön ve arka tarafında ise ellerinde MP 5 bulunan ikişer keskin nişancı yaya olarak konvoya eşlik etti. 
     Polis teşkilatından çevik kuvvet ve asayiş ekiplerinden oluşan 4 polis eskortu, 3 minibüs, 4 Yunus ekibi ve özel güvenlik şirketinin 30 görevlisi ve 4 jeep, kupanın konulduğu aracı takip etti. 
     Taksim Meydanı'nda ise geniş bir kordon oluşturan emniyet güçleri, sporseverleri arayarak meydana alırken, konseri izlemeye gelenlerle platform arasında bırakılan yaklaşık 2 metre boş alanda, medya mensupları ve görevliler yer aldı. Ayrıca meydanda platformun arka kısmına çatılara kesin nişancıların yerleştirildiği gözlendi. 
     Kupanın İstiklal Caddesi'ndeki yolculuğu sırasında bir helikopter de konvoyu takip ederken, zaman zaman sporseverlerin üzerine kırmızı beyaz konfeti atıldı. 
     Özel güvenlik şirketinin yetkilisi, konser sırasında 80 kişilik bir ekibin kupayı koruduğunu ve ayrıca vatandaşlar arasında sivil arkadaşlarının da bulunduğunu söyledi. 
     Polis yetkililerinden alınan bilgiye göre de 500'ü çevik kuvvet olmak üzere toplam bin kişilik emniyet güçleri, Taksim Meydanı'nda konser sırasında güvenliği sağladı. 
     
     Medya ordusu... 
     Dünya Kupası'nın İstanbul turunu, adeta medya ordusu izledi. 
     Kupa konvoyunun İstiklal Caddesi'ndeki yolculuğu sırasında bazı televizyonlar canlı yayınlar yaparken, gazeteciler güzel görüntü alabilmek için çevrede bulunan binaların balkonlarına, pencerelerine ve çatılara çıktı. 
     Taksim Meydanı'ndaki konserden sonra yoluna devam eden konvoy, Elmadağ, Valikonağı ve Rumeli Caddeleri, Şişli, Mecidiyeköy güzergahından Boğaziçi Köprüsü'nü geçerek, Anadolu yakasında Fenerbahçe ve Bostancı'dan Bağdat Caddesi'ne gelecek. 
     Kupanın İstanbul turu, saat 17.20'de Kadıköy Meydanı'nda Athena'nın vereceği konserle son bulacak. 
     FIFA'nın İsviçre'deki merkezine götürülecek kupa, 2002 Haziran ayına kadar burada korunacak. 
     
     İkinci kupa 
     İlki Brezilya'da çalınan kupanın ikincisi, projesi 7 ülkeden, ayrı proje arasında seçilen İtalyan heykeltraş Silvio Gazzangia tarafından 1974 yılında tasarlandı. 
     18 ayar altından, 4 kilo 970 gram ağırlığındaki ikinci kupa, 36 
     santimetre. İtalyan heykeltraş kupayı, ''Temelden gelen çizgiler spiraller şeklinde yükseliyor ve dünyayı kavrayacak şekilde yukarı uzanıyor. Heykelin bütünündeki dinamik tansiyon, sportif iki atletin zafer anındaki o eşşiz mutluluğuyla yansıtılıyor'' şeklinde anlatıyor. Kupanın zemininde şampiyon ülkelerin isimlerinin yazılı olduğu 17 küçük plaka bulunuyor. 1974'ten itibaren şampiyon ülkelerin isimlerinin işlendiği bu bölge 2038 yılındaki şampiyonayla birlikte dolacak. Brezilya'daki hırsızlık olayından sonra kupa şampiyonayı kazanan ülkeye tümüyle verilmiyor. Kupa, şampiyonayı kazanan ülkede sadece bir dahaki Dünya Kupası finallerine kadar 4 yıl kalıyor, sonra o ülkeye altın kaplama bir kopya veriliyor. İstanbul turu yapan asıl kupa, Dünya Kupası Finalleri'nin ardından FIFA tarafından 4 yıllığına yeni şampiyona emanet edilecek. 
     






</TEXT>
</DOC>
