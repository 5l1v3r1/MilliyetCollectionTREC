<DOC>
<DOCNO> 69027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/22/son/sontur05.html </URL>
<DATE> 2002/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğalgaz, tüpten yüzde 186 daha ucuz... 
</HEADLINE>
<TEXT>

     Doğalgazın, tüpten yüzde 186, kalorifer yakıtından yüzde 58, ithal kömürden ise yüzde 23 daha ucuz olduğu bildirildi. 
     Enerji ve Tabii Kaynaklar Bakanı Zeki Çakan, 2002 yılı itibariyle doğalgazın, KDV ve verimlilik dahil şehirlerde kullanılmakta olan ucuz yakıtlardan biri olduğunu belirtti. Bakan Çakan, Ak Parti Karaman Milletvekili Zeki Ünal'ın soru önergesini yanıtlarken, Ankara'da doğalgazın diğer yakıtlara göre yüzde 23-186 oranında daha ucuz olduğunu kaydetti. 
     Yaşanan ekonomik krizlerin vatandaşı büyük ölçüde etkilemesi nedeniyle ülke genelinde yaşanan tüketim daralmasının bu sektörde de kendisini hissettirdiğini ifade eden Çakan,''Ancak, ekonomide görülen iyileşmeye bağlı olarak tüketimde de canlanma beklenmektedir'' dedi. 
     Çakan, doğalgazın fiyat avantajının korunacağını da bildirdi. 
     Tüketimdeki azalma nedeniyle herhangi bir zararın sözkonusu olmadığını da ifade eden Çakan, ''2001 yılı sonu itibariyle BOTAŞ tüm alım kontratları için al ya da öde yükümlülüğünü yerine getirmiş olup, bu konuda herhangi bir zarar mevzubahis değildir'' dedi. 
     Çakan, 2001 yılında BOTAŞ'ın 15 milyar 525 milyon metreküp doğalgaz sattığını, 2002 yılında da 19 milyar metreküp satışın planlandığını kaydetti. 
     






</TEXT>
</DOC>
