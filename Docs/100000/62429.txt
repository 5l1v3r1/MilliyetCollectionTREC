<DOC>
<DOCNO> 62429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/15/son/sontur08.html </URL>
<DATE> 2002/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sis, Esenboğa Havaalanı'nı kapattı... 
</HEADLINE>
<TEXT>

     Esenboğa Havalimanı'nda dün akşamdan beri yaşanan yoğun sis, bu sabah da etkili oldu. Sis nedeniyle uçak seferleri yapılamıyor. 
     Türk Hava Yolları THY yetkililerinden alınan bilgiye göre, görüş mesafesinin 100 metre altına düşmesine neden olan yoğun sis, uçakların iniş ve kalkışlarına engel oldu. Havalimanına sabahtan beri hiçbir uçağın iniş yapmaması nedeniyle kalkış da yapılamadı. 
     Ağrı Havaalanı'ndaki kötü hava şartları nedeniyle Ankara-Ağrı seferi, Esenboğa Havalimanı'ndaki sis nedeniyle de Ankara-İzmir ve Ankara-Diyarbakır uçak seferleri iptal edildi. Diğer seferlerin ise havalimanına uçakların iniş yapmasının ardından gecikmeli olarak gerçekleştirileceği bildirildi. 
     Yetkililer, alana uçakların iniş yapamaması nedeniyle ellerinde uçak bulunmadığını, bu nedenle de kalkış yapılabilecek bir görüş mesafesine sahip olunmasına rağmen seferin gerçekleştirilemediğini belirttiler. 
     Görüş mesafesinin 400 metrenin üzerine çıkması nedeniyle Esenboğa Havalimanı'na yapılacak ilk inişi, İstanbul'dan kalkan TK-108 sefer sayılı tarifeli uçağın, saat 11.40 sıralarında gerçekleştirmesi bekleniyor. 
     Öte yandan ANAP Genel Başkanı, Devlet Bakanı ve Başbakan Yardımcısı Mesut Yılmaz'ı taşıyacak özel uçağın da sis nedeniyle Bursa'dan kalkamadığı öğrenildi. 
     






</TEXT>
</DOC>
