<DOC>
<DOCNO> 80185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/24/son/sonspo19.html </URL>
<DATE> 2002/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor Fenerbahçe'ye bileniyor... 
</HEADLINE>
<TEXT>

     Bursaspor, 28 Nisan Pazar günü sahasında oynayacağı Fenerbahçe maçının hazırlıklarını sürdürüyor. 
     Vakıfköy Orhan Özselek Sosyal Tesisleri'nde yapılan ve yaklaşık 2 saat süren antrenman öncesi, Teknik Direktör Nejat Biyediç, futbolcularla bir toplantı yaparak, Malatyaspor deplasmanında yaşanan olayları unutmalarını, Fenerbahçe maçına konsantre olmalarını istedi. 
     Ter koşusunun ardından Biyediç, takımı 3 gruba böldü. Dönüşümlü olarak bir grup yardımcı antrenör İzzet Çağlayan nezaretinde kondisyon ağırlıklı istasyon çalışması yaparken, diğer iki grup prese dayalı yarı sahada çift kale maç oynadı. 
     Sakatlıkları süren Erkan, Okan ve Hakan, kulüp doktoru Uğur Köksal nezaretinde takımdan ayrı koşarken, ağrıları devam eden Ender, kondisyon salonunda ağırlık çalıştı. 
     Bursaspor, Fenerbahçe maçının hazırlıklarına yarın yapacağı antrenmanla devam edecek. 
     





</TEXT>
</DOC>
