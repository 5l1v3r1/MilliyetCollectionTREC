<DOC>
<DOCNO> 65796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/04/spor/spo02.html </URL>
<DATE> 2002/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbiyi al, parayı kap 
</HEADLINE>
<TEXT>

Fenerbahçe Yönetimi, sözleşmesi biten oyuncularla Galatasaray maçından sonra masaya oturacak. Milli takıma gidecekler de derbi öncesi sorun oldu 
     YUSUF KOBAL 

     Önce maçı kazan 
     SARI - Lacivertli yöneticiler, Galatasaray maçı öncesinde sözleşmesi biten futbolculara uyarı gönderdi. 16 Şubat’taki kritik derbiyi bu sezon için "milat" olarak belirleyen Sarı - Lacivertli yöneticiler, takıma "Önce maçı kazanın, sonra da parayı" mesajını verdi. İç transferde haber bekleyen 11 futbolcunun kaderi bu 90 dakikaya bağlandı. Oyuncular masaya güçlü oturabilmek için bu derbiden kayıpsız ayrılmaya çalışacak. 
     
     Hoşgörü yok 
     ÜÇÜNCÜ yıldız için hedefini değiştirmeyen ve aradaki puan farkını kapatmak isteyen yönetim, futbolculara eskisi gibi hoşgörülü olmayacağını da böylece açıklamış oldu. Şükrü Saracoğlu Stadı’nı bu maç için hazırlamaya çalışan Fenerbahçe yöneticileri, yeni sözleşme için haber bekleyen Yusuf, Mert Meriç, Johnson, Serkan, Uche, Lazetic, Abdullah, Ogün, Ali Güneş, Serhat ve Andersson’a da mesaj gönderdi. 
     
     Milli darbe 
     YILIN derbisi öncesindeki milli maçlara çağrılan yabancı futbolcular da teknik kadronun problemi oldu. Mirkovic ve Lazetic, Yugoslavya’nın Meksika ile Arizona’da oynayacağı maça gitmeleri halinde karşılaşmaya bir gün kala İstanbul’a gelebilecekler. Rapajc ile Revivo da milli takımlarına çağrılırken, teknik heyet oyuncuları göndermemek için yazışmalara başlanmasını istedi. 
     
Erbil affetti      HASTALIĞI sırasında kendisini ziyaret etmedikleri için Fenerbahçeli futbolculara sitemde bulunan Mehmet Ali Erbil ile barış sağlandı. Dün Akmerkez’deki Fenerium mağazasının açılışına katılan oyuncular ardından ünlü şovmeni evinde ziyaret ettiler, top ve forma hediye ettiler. Erbil, "Böyle kırgınlıklar olur. Başkanın Galatasaray’ı yener, barışırız’ lafı beni çok mutlu etti" diye konuştu. Ünlü sanatçı Johnson’dan da Galatasaray maçında kendisi için gol atmasını istedi. 
     
Lorant havaya girdi      YUSUF DURSUN 

     KOCAELİSPOR galibiyeti, dün Almanya’ya giden Lorant’ın güvenini artırdı. Alman hoca havaalanında yaptığı açıklamada, "Şampiyon olacağımıza geldiğim günden beri inanıyorum. Bu inancım Kocaelispor maçından sonra daha da arttı. Biz kaybettik, rakiplerimiz kazandı. Ancak şimdi her şey tersine dönüyor. Biz kazanmaya başladık, rakiplerimiz ise puan kaybediyor" yorumunu yaptı. 
     TAKIM olarak her geçen gün daha da toparlandıklarını belirten Lorant, sözlerini şöyle sürdürdü "Ben kolay teslim olmayan bir kişiliğe sahibim. Futbolcularım da her geçen gün toparlanıyor ve inançları artıyor. Şükrü Saracoğlu’ndaki atmosferi gördükten sonra, bu şampiyonluğun camia için ne kadar önemli olduğunu anlıyorum. Herkes artık bunun için savaşacak" dedi. 
     
     Ceza günü 
     FENERBAHÇE Yönetimi bugün yapacağı toplantıda, Ankaragücü maçında kırmızı kart gören futbolcuları masaya yatıracak. İki sarı karttan atılan Abdullah ile yardımcı hakeme hakaret ettiği için kırmızı kart gören Yusuf’a verilecek cezalar yönetimde görüşülecek. 
     



 SPOR 























</TEXT>
</DOC>
