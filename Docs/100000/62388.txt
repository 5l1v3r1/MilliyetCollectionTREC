<DOC>
<DOCNO> 62388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/15/son/soneko13.html </URL>
<DATE> 2002/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu çalışanları maaş farklarını alamamaktan şikayetçi 
</HEADLINE>
<TEXT>

     Türkiye Kamu Çalışanları Sendikaları Konfederasyonu Kamu-Sen Genel Başkanı Resul Akay, hükümetin, bugün verilen memur maaşlarında 2002 yılı Bütçe Kanunu'nda öngörülen yüzde 10'luk maaş artışını sağlamasına karşın, Aralık 2001 yılına ait maaş farklarını vermediğini bildirdi. 
     Kamu-Sen Genel Başkanı Akay, yaptığı yazılı açıklamada, Hükümetin 2001 yılı Bütçe Kanunu'nun 45. maddesine, 'enflasyon farkının 
     ödeneceği' hükmünü koyduğu halde, 2001 yılı sonunda memur maaşlarına yapılması gereken yüzde 3.2 oranındaki maaş artışını uygulamayarak, ''çıkardığı yasaları çiğneme pahasına memuru aç bırakmaya azmettiğini'' öne sürdü. 
     Akay, 2001 yılı sonu enflasyonunun TÜFE'de yüzde 68.5 olduğunu, kanun hükmüne göre buna 2 puanlık refah payı da eklenerek memur maaşlarına kümülatif yüzde 70.5 oranında artış sağlanması için yüzde 3.2 oranında zam yapılması gerektiğini bildirdi. 
     Resul Akay, bugün ödenen memur maaşlarına 2002 yılı bütçesi kapsamında yüzde 10'luk artış yapıldığını, ancak Aralık ayına ait artışın yatırılmadığını belirtti. 
     Akay, açıklamasında, 2000 yılı Bütçe Kanunu'nun 46. maddesi uyarınca da 2001 yılında memur maaşlarına, 2 puanlık refah payıyla birlikte yüzde 41 oranında artış yapılması gerekirken, 37.7 oranında bir artış uygulandığını, böylece memur maaşlarının kanun hükümlerine aykırı olarak yüzde 3.3 oranında kayba uğratıldığı görüşünü savunarak, Maliye Bakanlığı'nın bu uygulamasına karşı Ankara İdare Mahkemesi'nde açtıkları davanın sürdüğünü de anımsattı. 
     






</TEXT>
</DOC>
