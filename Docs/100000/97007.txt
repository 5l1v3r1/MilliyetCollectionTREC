<DOC>
<DOCNO> 97007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/20/son/sonspo10.html </URL>
<DATE> 2002/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Ünlü "3 büyükler kendine yakışanı yapmalı" 
</HEADLINE>
<TEXT>

     Devlet Bakanı Fikret Ünlü, Türkiye A Milli Futbol Takımı'nın Dünya Kupası'nda elde ettiği başarının diğer spor branşlarında da sağlanmasının, spor tesisleri ile altyapıya daha çok yatırım yapmakla mümkün olabileceğini söyledi. 
     Gençlik ve Spor Genel Müdürlüğü'nün ''Ulusal ve Uluslararası Gençlik Kampı Projesi'' kapsamında Balıkesir'de açılan kampı ziyaret eden Ünlü, sohbet ettiği kampçı gençlerden ağaç dikmeleri, çevre temizliği yapmaları, yol, köprü çalışmalarına katılmaları ve okulları boyamalarını istedi. 
     Bir öğrencinin, Milli Takımın Dünya Kupası'ndaki başarısını hatırlatarak, diğer spor branşlarında da Türkiye'nin adını dünyaya duyurabilmesi için neler yapılması gerektiği şeklindeki sorusu üzerine Ünlü, ''Bütün branşlarda benzer başarılar yakalandı ama, futbol, basketbol popüler olduğu için akılda kalıyor'' dedi. 
     Ünlü, Türk sporunda iyi bir ortam yakalandığını, kamuoyu oluştuğunu anlatarak, elde edilen başarıların diğer branşlardaki sporculara özgüven aşıladığını ve bunun da başarıyı getirdiğini kaydetti. 
     Türkiye'de spor tesisleri ve altyapı açığı olduğunu belirten Ünlü, şöyle konuştu 
     ''Sporda başarı için daha çok yatırım yapmak gerekiyor. Türkiye A Milli Futbol Takımı'nın Dünya Kupası'nda elde ettiği başarının diğer spor branşlarında da sağlanması, spor tesisleri ile altyapıya daha çok yatırım yapmakla mümkün olabilecek. İleri ülkelerle kıyaslandığında Türkiye'deki tesislerin sayısı, bu ülkelerin yüzde biri kadar bile değil. İçinde bulunduğumuz ekonomik koşullar da bu açığı kapatmaya elvermiyor. Tesis açıklarının giderilmesi için yerel yönetimlere de önemli görevler düşüyor. Bunu yerel yönetimlerle birlikte yapacağız.'' 
     
     ÜÇ BÜYÜK KULÜBÜN SALON SPORLARINDAN ÇEKİLMESİ 
     Bakan Fikret Ünlü, Fenerbahçe, Galatasaray ve Beşiktaş kulüplerinin gerekli desteğin sağlanmaması halinde salon sporlarından çekilme kararına ilişkin olarak da, ''Üç büyükler, kendilerine yakışmayacak tavır içine girmemelidir'' dedi. 
     Gelecek hafta içinde ''3 büyük'' diye adlandırılan kulüplerin yöneticileriyle Ankara'da yeniden biraraya geleceğini anlatan Ünlü, kulüplere, TRT yayınları yanında Milli Piyango'dan reklam geliri sağlayabilme arayışı içinde olduklarını ifade etti. 
     Ünlü, kulüp yöneticileriyle ligden çekilme veya salon sporları branşlarını kapatmanın çözüm olmayacağını belirterek, ''Adı üstünde 3 büyük kulüp. Onların adlarıyla özdeşleşmiş spor faaliyetlerinden çekilmeleri hiç doğru olmaz. Hep beraber ülke imkanlarını araştırıp bularak bu hizmetleri sürdürmeliyiz. Her yapamadığımız işi ortadan kaldırmaya kalkarsak işler kolaylaşır ama, bu kötü bir yöntem olur'' diye konuştu. 
     Milli Takımlar Teknik Direktörü Şenol Güneş'in, ''Milli Takıma ödül dağıtımında adil davranılmadığı, Futbol Federasyonu Başkanı Haluk Ulusoy'a da madalya verilmesi gerektiği'' yönündeki değerlendirmelerinin hatırlatılması üzerine de Ünlü, ''Sayın Güneş'in sitemlerini saygıyla karşılıyoruz. Ama biz doğru olanı yaptık'' yanıtını verdi. 
     





</TEXT>
</DOC>
