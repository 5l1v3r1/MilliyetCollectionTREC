<DOC>
<DOCNO> 91071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/son/sontur36.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanlığı, önceki yıla göre 1.2 trilyon lira tasarruf etti 
</HEADLINE>
<TEXT>

     TBMM Hesaplarını İnceleme Komisyonu Başkanı Nazif Okumuş, Cumhurbaşkanlığının 2001 yılı tüketim harcamalarında bir önceki yıla göre 1.2 trilyon lira tasarruf sağladığını, ayrıca, ödeneğinden de 4 trilyon 81 milyar 109 milyon 900 bin lirayı da kullanmadığını bildirdi. 
     Nazif Okumuş, komisyon olarak, Cumhurbaşkanlığı'nın 2001 yılı kesin hesaplarını görüştükten sonra gazetecilere yaptığı açıklamada, Cumhurbaşkanlığınca tasarrufa azami özen gösterildiğini tespit ettiklerini belirterek, bu özenin devletin diğer kurumlarına da örnek oluşturmasını diledi. 
     Okumuş, Cumhurbaşkanlığı makamının 2001 yılında bir önceki yıla göre elektrik tüketiminde 242 milyar lira, doğalgazda 411 milyar 356 milyon lira, telefonda 93 milyar, akaryakıtta 97 milyar, kırtasiye tüketiminde ise 385 milyar olmak üzere toplam 1.2 trilyon lira tasarruf sağladığını açıkladı. 
     Cumhurbaşkanlığı makamına ait 605 toplam kadrodan 491'inin dolu olduğunu, 114'ünün ise boş tutulduğunu belirten Okumuş, 243 kişilik koruma personelinin bu rakamın dışında olduğunu söyledi. 
     2000 yılında 506 olan personel sayısının 2001'de emekliliğe ayrılmalar nedeniyle 491'e indiğini kaydeden Okumuş, Cumhurbaşkanı Ahmet Necdet Sezer döneminde yeni personel alımının sözkonusu olmadığını belirtti. 
     Komisyon Başkanı Okumuş, Cumhurbaşkanlığı'nın bazı sivil toplum örgütleri dahil ihtiyaç içinde bulunan bazı vatandaşlara toplam 123 milyar 390 milyon lira nakdi yardımda bulunduğunu da açıkladı. 
     Okumuş'un verdiği bilgiye göre Cumhurbaşkanı, Sakatlar Konfederasyonu'na 10 milyar lira, Malatya Hacı Bektaş-ı Veli Kültür Vakfı'na 20 milyar lira, Atatürkçü Düşünce Derneği'ne 20 milyar lira, Elmadağ Özürlüler Derneği'ne 2 milyar lira, Altınokta Körler Derneği'ne 10 milyar lira, Dinar Atatürkçü Derneği'ne 1 milyar lira, Körler Federasyonu'na ise 3 milyar lira yardımda bulundu. Cumhurbaşkanlığı ulusal eğitime katkı çerçevesinde de 8-10 valilik emrine 55 milyar lira gönderdi. 
     Nazif Okumuş, Cumhurbaşkanlığı makamında yapılan bir usulsüzlükle ilgili olarak mahkemeye intikal etmiş konuya ilişkin olarak da bilgi verdi. 
     Okumuş, sözkonusu dava kapsamında yargılanan kişilerden 8'i hakkında 120 milyar 128 milyon lira kişi başına borç çıkarıldığını, bu miktardan 8 milyar 684 milyon liranın tahsil edildiğini ancak bu kişilerin yürütmeyi durdurma kararı almaları üzerine maaşlarından yapılan kesintilerin durduğunu söyledi. Okumuş, bu konuda Maliye Bakanlığı'nın davaların ve kesintilerin sürmesi girişimlerinin de devam ettiğini bildirdi. 
     Cumhurbaşkanı Ahmet Necdet Sezer'in talimatı üzerine GAP uçağının kullanımının Hava Kuvvetleri'ne geçtiğini anlatan okumuş, Cumhurbaşkanlığı'na ait ödenekten 450 milyar liranın GAP uçağının giderlerinde kullanılmak üzere Milli Savunma Bakanlığı bütçesine aktarıldığını söyledi. Okumuş, Cumhurbaşkanı'nın dış gezilerinin yoğun olmadığını dikkate alan Komisyon'un, Cumhurbaşkanı'nın gezilerinde THY yerine GAP uçağını kullanmasının daha doğru olacağı kanaatine vardığını da vurguladı. 
     Nazif Okumuş, 2001'de Maliye Bakanlığı'ndan aktarılan yedek ödenekle birlikte 15.1 trilyon liraya ulaşan Cumhurbaşkanlığı ödeneğinin gerçekleşme oranının yüzde 73.10 olduğunu, bu rakamın, aktarmalar dışında yüzde 70.28'e düştüğünü belirterek, şöyle konuştu 
     ''Gerçekleşme oranının düşüklüğü, makine teçhizat alımları ödeneğinden yeni hizmet binası için ayrılan 350 milyar liranın yatırım ödeneğinden, Çankaya Merkezi'ndeki çeşitli yapım ve onarımlar için ayrılan 925 milyar liranın, İstanbul Tarabya Merkezi'ndeki çeşitli onarımlar için ayrılan 702 milyar liranın ülkemizin içinde bulunduğu ekonomik durum gözetilerek kullanılmamış olmasından kaynaklanmaktadır. 
     Müze Köşk ile ilgili proje ön hazırlık çalışmaları bitirilemediğinden proje yapımı için bütçeye konulan ödenek de kullanılamamıştır. 
     Ayrıca, mal ve hizmet alımlarında tasarrufa özen gösterilmesinin de sonuca etkili olduğu tespit edilmiştir.'' 
     





</TEXT>
</DOC>
