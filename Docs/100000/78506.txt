<DOC>
<DOCNO> 78506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/15/son/sonspo19.html </URL>
<DATE> 2002/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorantlı Fenerbahçe derbi kaybetmiyor 
</HEADLINE>
<TEXT>

     Fenerbahçeli futbolcular, teknik direktör Werner Lorant yönetiminde bu sezon yaptıkları ikinci derbi maçtan da galibiyetle ayrıldı. 
     Sarı-lacivertliler, sezonun ikinci yarısında Fenerbahçe'nin başına getirilen Alman teknik adam yönetiminde, ezeli rakipleri Galatasaray ve Beşiktaş'a puan vermedi. 
     Fenerbahçe'yi çok forvetli anlayışla maçlara çıkarması nedeniyle daha önce oldukça eleştirilen Lorant, Beşiktaş'ın, Galatasaray ve Fenerbahçe'ye göre elde ettiği puan olarak geride kaldığı şampiyonluk mücadelesinde takımının şansını sürdürdü. 
     Sarı-lacivertliler, ligin 23. haftasında kendi sahalarında konuk ettikleri Galatasaray'ı Rapaiç'in tek golüyle 1-0 yenmişti. 
     Werner Lorant'ın, derbi maçta sahaya sürdüğü ve süpriz olarak değerlendirilen 11 kişilik maç kadrosu galibiyeti getirerek yönetici ve taraftarları sevindirdi. 
     Lorant, derbi maçta, sarı-lacivertli takımda 11 kişilik kadronun vazgeçilmez isimleri Abdullah, Andersson ve Fatih'i yedek kulübesine çekti. 
     Alman teknik adamın uzun bir aradan sonra 11 kişilik kadroda görev verdiği futbolcular da kendisini mahçup etmedi. 
     Fenerbahçe'de ligin 18. haftasında oynanan Samsunspor maçında 11 kişilik kadroya giren Ali Güneş 12 hafta sonra kadroda yer bulurken, Alman çalıştırıcı Ceyhun'u ise ilk kez 11 kişilik kadroya dahil etti. 
     





</TEXT>
</DOC>
