<DOC>
<DOCNO> 97726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/son/soneko21.html </URL>
<DATE> 2002/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı çekimlere başladı... 
</HEADLINE>
<TEXT>

     Sabancı Holding Yönetim Kurulu Başkanı Sakıp Sabancı, Bisse gömlekleri reklamında yer almak için 5 yıl aradan sonra yeniden kamera karşısına geçti. 
     Sakıp Sabancı Müzesi'nde gerçekleştirilecek reklam çekimleri öncesi düzenlenen toplantıda konuşan Sabancı, el ele verip Türkiye'nin imajını daha ilerilere taşımak için çalışmak gerektiğini belirterek, ''Bugün oturduğumuz yer tam değil. Neden Fukara bir yerde oturuyoruz. 
     Bunun için her konuda dinamik olmalıyız'' dedi. 
     Türkiye'nin daha önce yeterli tesisi bulunmadığına işaret eden Sabancı, şu an özellikle tekstil konusunda, Türkiye'ye kota koyan ülkeler de dahil olmak üzere pekçok ülkeye parmak ısıttıracak durumda olunduğunu söyledi. 
     Sabancı, yurdışında gezdiği ülkelerde, örneğin Uzakdoğu'da Alman arabalarının dolaştığını, Pakistan'da Fransız sularının satıldığını gördüğünü kaydederek, ''Bizim niye bir şeyimiz yok, diye düşündüm. Bu duygularla karnım dolu. Birgün Texas Galeria'da geziyordum ve orada Bisse markalı gömlekleri gördüm. İşte benim aradığım numune buydu'' şeklinde konuştu. 
     Yurtdışında Türk markası yaratmak için çalıştığını kaydeden Sabancı, bu nedenle 1997 yılında ilk defa Bisse gömleklerinin tanıtımı için kamera önüne geçtiğini söyledi. 
     
     AYIPLAMIŞLARDI... 
     Bazı çevrelerin bu tutumundan dolayı kendisini ayıpladığını, ''Neyine gerek oğlum, her iş bitti, bu mu kaldı yapmadığın '' şeklinde eleştiriler aldığını da hatırlatan Sabancı, inancının Türkiye markası yaratmak olduğunu tekrarladı. 
     Bir soru üzerine Sakıp Sabancı, ''İlk gömleğimi, 1950'lerde Adana'da anam almıştı bana. O zaman en güzeli, en ucuzuydu'' şeklinde yanıtladı. 
     ''Başka firmalardan modellik teklifi alıyor musunuz '' şeklindeki soru üzerine Sabancı, ''Hepsine yetişemem ki'' dedi. 
     Dünyanın değişen koşulları olduğunu vurgulayan Sabancı, bir ürünü ambalajlamada modelin önemli olduğuna dikkat çekti. 
     Sabancı, kolunda, isim ve soyadının baş harfleri SS işlemesi olan Bisse markalı, beyaz spor bir keten gömlekle basın mensuplarının karşısına çıktı. 
     
     İLK REKLAM DÜNYADA DA YANKI UYANDIRDI 
     Bisse Yönetim Kurulu Başkanı İbrahim Kefeli de, 1997 yılında Sabancı'nın Bisse için ilk defa kamera karşısına geçtiğini hatırlatarak, bunun sadece Türkiye'de değil dünyada da yankı uyandırdığını söyledi. 
     Kefeli, Skylife dergisinde yer alan reklamların kendilerine Amerika ve Hollanda'dan pek çok müşteri getirdiğini kaydederek, bu yılki reklam çekiminin Atlı Köşk'te yapılmasına karar verdiklerini ve Sabancı'nın reklamlarda yer alma teklifine sıcak bakmasının kendisini mutlu ettiğini anlattı. 
     Sabancı'nın kendisine iş ve meslek hayatında büyük destek verdiğine değinen Kefeli, ''Bir söz vardır sayın Süleyman Demirel'e mal edilen Kendim için bir şey istiyorsam, namerdim . Bence bu, tamamiyle sayın Sabancı'yla örtüşüyor'' dedi. 
     Kefeli, 1999 yılı sonunda bir tekstil dergisinin Avrupa'da yaptığı bir araştırmada Bisse gömleklerinin 7. sırada yer aldığına dikkat çekerek, Almanya, Fransa ve İsrail'de Bisse toptan mağazaları bulunduğu, yurtdışında 5 mağazaları olduğunu ve bunların sayılarını artırmak için çaba gösterdiklerini kaydetti. 
     Bisse Yönetim Kurulu Başkanı İbrahim Kefeli, ''Yeni sloganımız sayın Sabancı'ya ait Ben bir rüyayı gerçekleştirdim, Atlı Köşk'ü müze yaptım. Bisse de bir rüyayı gerçekleştirdi, dünya markası oldu '' dedi. 
     Kefeli, Bisse'nin 10 yıldan beri ihracat yaptığını, hedeflerinin yılda en az 1 milyon Bisse giyen insan var etmek olduğunu belirtti. 
     Reklam filmi ve fotoğraf çekimi için 30 kişiye yakın bir ekibin Sabancı ile çalışacağını kaydeden Kefeli, ''Sayın Sabancı, çok uyumlu ve tevazulu. Biz bir poz beklerken, 10 poz birden verebiliyor. Çok yetenekli'' şeklinde konuştu. 
     





</TEXT>
</DOC>
