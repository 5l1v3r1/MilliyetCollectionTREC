<DOC>
<DOCNO> 54971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/01/ekonomi/eko03.html </URL>
<DATE> 2001/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Paraları but’ta sakladılar 
</HEADLINE>
<TEXT>

İşsizlik sigortası alamayız’ diye paralarını bankalara yatırmayıp, derin dondurucu gibi yerlerde saklayan Avrupa’daki Türk işçilerinin birikimlerinin, imamlar aracılığı ile toplandığı saptandı 
     HARUN GÜREK Ankara 

     Sermaye Piyasası Kurulu’nun SPK Almanya’da yatırımcıları bilgilendirmek amacıyla düzenlediği toplantılar, uzun yıllardır yurtdışında makbuz karşlığı para toplama’ vakalarının boyutlarını ortaya çıkardı. Özellikle Almanya’da ilk ve ikinci kuşak işçilerin paralarını evinde, hatta derin dondurucuda sakladığı, şirketlerin para toplama ve Türkiye’ye taşınmasında yeşil pasaportlu emekli imamları kullandıkları saptandı. 
     Milli Emlak Genel Müdürlüğü, İMKB, Altın Borsası ve Aracı Kuruluşlar Birliği temsilcilerinin katılımıyla Almanya’nın çeşitli kentlerinde düzenlenen toplantılar, Türk işçileriyle yapılan görüşmeler sonunda varılan tesbitler rapor haline getirildi. Rapor hükümete sunulacak. 
     
Büyük bölümü kayıp’      Bu çalışma kapsamında yapılan tespitlere göre Almanya’da çalışan Türk işçilerinin son 10 yıllık zaman dilimi içinde Türkiye’ye gönderdikleri dövizlerin miktarı 40 milyar doları aştı. Bu paranın 7 - 10 milyar marklık bölümü, 40 - 50 şirket tarafından toplandı. 
     Para toplayanlara verilen yüzde 15 - 20 komisyon, para toplanırken yapılan ve yüzde 30’a varan masraflar, yüzde 25 kar payları nedeniyle bu 10 milyar markın büyük bölümü ortada yok. Sözkonusu şirketler onun için Kurul kaydına girmek istemiyor, onun için vatandaşlara hisse senedi vermeye yanaşmıyor. 
     
Duvarlara zula      Paralar daha çok birinci ve ikinci kuşak işçilerden toplandı. Kapalı bir yaşamı olan ve yaşadıkları ülke halkıyla kaynaşamayan bu kesim, işsizlik sigortası ödemelerinden mahrum olmamak için birikimlerini evlerinde derin dondurucu içinde veya duvarlara oyulmuş zulalara saklamayı tercih etti. Paralarını kayıt altına alacak tasarruf biçimlerinden kaçındı. Bankalara yatırmadı, havalelerinde bankaları kullanmadı. Bu kesim, para toplayan şirketlerin hedef kitlesi oldu. Şirketler, bu kesimden işçileri ikna etmek için, üzerlerinde etkisi büyük olan imamları ve diğer din adamlarını kullandılar. 
     

</TEXT>
</DOC>
