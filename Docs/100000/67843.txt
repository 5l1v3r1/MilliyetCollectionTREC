<DOC>
<DOCNO> 67843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/son/soneko28.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
GS ve BJK hisselerinde talep toplama sona erdi 
</HEADLINE>
<TEXT>

     Galatasaray Sportif A.Ş. ve Beşiktaş Futbol Yatırımları A.Ş.'de satılacak hisseler için talep toplama süresi sona erdi. 
     Galatasaray Sportif A.Ş.'de halka arz edilecek hisselerin tamamına talep gelirken, Beşiktaş Futbol Yatırımları A.Ş. hisselerine beklenene yakın talep oluştuğu öğrenildi. 
     Galatasaray Sportif A.Ş.'nin hisseleri 87 bin lira, Beşiktaş Futbol Yatırımları A.Ş.'nin hisseleri ise 57 bin 500 liradan satışa çıkarılmıştı. 
     Galatasaray Sportif A.Ş. hisselerinin satışına aracılık eden konsorsiyumun lideri Global Menkul Değerler'den Kurumsal Finansman Müdürleri'nden Özlü Yalaza, yurtdışına arz edilen yüzde 65'lik miktarın üzerinde talep geldiğini söyledi. 
     Yurtiçine satışta da talebin oldukça iyi olduğunu belirten Yalaza, ''Gerek kurumsal yatırımcıdan, gerek alım gücü yüksek yatırımcıdan, gerek bireysel yatırımcıdan yoğun talep geldi. Taraftardan çok, iyi bir yatırım olduğuna inananlar talepte bulundu. Hisseler rahatlıkla satıldı'' dedi. 
     Özlü Yalaza, Galatasaray hisselerinin 20 Şubat'ta Borsa'da işleme açılmasını umut ettiklerini söyledi. 
     Öte yandan, Beşiktaş Futbol Yatırımları A.Ş.'nin hisselerine ise beklenene yakın talep oluştuğu öğrenilirken, aracı kurum ilgilileri bu aşamada açıklama yapmaktan kaçındılar. 
     
     GS 
     Galatasaray Spor Kulübü'nün yüzde 78.93'üne sahip olduğu Galatasaray Sportif A.Ş'nin yüzde 16 oranındaki hisseleri halka arz ediliyor. 
     Halka arzdan sonra Galatasaray Spor Kulübü'nün şirketteki hisse oranı yüzde 62.93'e inerken, arzdan sağlanacak 28.3 trilyon liralık gelir, kulüp borçlarının önemli bir miktarının kapatılmasında kullanılacak. 
     Satılacak 325 bin 600 lot hissenin, yüzde 65'i yurtdışındaki, yüzde 3.5'i yurtiçi kurumsal, yüzde 12.6'sı yurtiçi bireysel, yüzde 15.4'ü alım gücü yüksek yurtiçi bireysel yatırımcılara, yüzde 3.5'i de 
     Galatasaray Spor Kulübü'ne tahsis edildi. 
     
     BJK 
     Beşiktaş Futbol Yatırımları Sanayi ve Ticaret A.Ş'nin yüzde 15'inin halka açıldığı operasyonda da, şirket hisselerinin yüzde 35'i 
     yurtiçi küçük bireysel yatırımcılara, yüzde 25'i alım gücü yüksek bireysel yatırımcılara, yüzde 20'si yabancı kurumsal yatırımcılara, yüzde 10'u yurtiçi kurumsal yatırımcılara ve yüzde 10'u da Beşiktaş Kulübü Derneği kongre üyelerine tahsis edildi. 
     






</TEXT>
</DOC>
