<DOC>
<DOCNO> 92758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/29/siyaset/siy05.html </URL>
<DATE> 2002/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan Bush’tan yetki devri 
</HEADLINE>
<TEXT>

ABD Başkanı, kanser testi yaptıracağı birkaç saat boyunca bütün yetkilerini yardımcısı Dick Cheney’ye devrediyor... 
     YASEMİN ÇONGAR Washington 

     ABD Başkanı George W. Bush, "rutin" diye nitelenen bir tıbbi işlem için, bugün bütün yetkilerini birkaç saatliğine Başkan Yardımcısı Dick Cheney’ye devrediyor. 
     Bush, kalın bağırsaklarında kanserli tümör olup olmadığının kontrol edilmesi için kolonoskopi denilen tıbbi prosedürden geçirilecek. Bu esnada, kısmi anesteziyle uyuşturulacak olan Bush, "Olağanüstü bir dönemde yaşadığımız, ve savaş halinde olduğumuz için, beni uyuşturacakları süre zarfında yetkilerimi devretmeyi uygun gördüm" sözleriyle kararını açıkladı. 
     Hafta sonu dinlenme evi niteliğindeki Camp David’de kolonoskopi ile kalınbağırsakları incelenecek olan Bush’un, 2 yıl önce bağırsaklarında kansersiz polip bulunmuş ve doktorlar aynı prosedürün 2 yıl içinde tekrarlanmasını önermişlerdi. ABD Başkanı, dün Beyaz Saray bahçesinde gazetecilere sağlık durumuyla ilgili ayrıntılı bir açıklama yaptı ve yetki devir kararını bildirdi. 
     ABD Anayasası, başkanların sağlık nedeniyle kendilerini tam kapasiteyle çalışacak durumda hissetmedikleri zamanlar için yetkilerini yardımcılarına devretmelerine imkan tanıyor, ancak bunu zorunlu kılmıyor. Bush, dünkü açıklamasında bu seçeneğe başvuran ilk başkan olduğunu da söyledi. 
     



 SİYASET 















</TEXT>
</DOC>
