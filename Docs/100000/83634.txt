<DOC>
<DOCNO> 83634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/13/siyaset/siy03.html </URL>
<DATE> 2002/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da bunlar konuşuluyor 
</HEADLINE>
<TEXT>

     Ayhan Aydemir 

Sökmenoğlu’na niçin porno VCD gönderildi      TBMM Başkanvekili MHP’li Murat Sökmenoğlu, masasında kendi adına gönderilen bir zarfı açınca neye uğradığını şaşırdı. Açtığı zarfın içinden bir porno dergisi ile VCD, yanına da iliştirilmiş bir mektup çıkmıştı. Sökmenoğlu, Dr. Ahmet Toktamış imzasıyla gönderilen mektubu merakla okudu. Mektupta, 3 milyon liraya yanında VCD ile satılan derginin serbestçe pazarlandığı, yasak olan bu yayınların toplumun ruh sağlığını bozduğu anlatılıyordu. Dr. Toktamış bu tür yayınların hiç olmazsa poşet içinde satılması için yardım talebinde bulundu. Sökmenoğlu, diğer başkanvekillerine de gönderilen porno dergisi ve uyarı mektubunu ciddiye aldı ve Kültür Bakanı ile İçişleri Bakanı’na birer yazı yazarak bu tür dergilerin satılmaması konusunda özen gösterilmesini rica etti. Sökmenoğlu, bu konuda duyarlı davranan ve cebinden para vererek satın aldığı porno dergilerini kendisine gönderen Dr. Toktamış’a da teşekkür ederek gerekirse yeni bir yasal düzenleme için kolları sıvama sözü verdi. 
     
Doktorlara spor yasağı      Başkent Hastanesi ve onun yaratıcısı Prof. Dr. Mehmet Haberal, Başbakan Bülent Ecevit’in hastalığı ile yine gündemdeydi. Ecevit’in hastalığı süresince Haberal ve ekibi gazete sütunlarından inmedi. Ecevit, hastanede tedavi görürken gazeteciler de hastane önünde nöbet tuttu. Hastane doktorlarından birinin anlattıkları, gazetecileri oldukça şaşırttı. Anlatılanlara göre, Haberal, hastanesindeki doktorlara spor yapmayı yasaklamıştı. Gazeteciler, nedenini sorunca yasaklama kararını anlatan doktor, "Son bir haftada 3 doktor peş peşe top oynarken sakat kaldı. Bu yüzden önemli ameliyatlar aksadı. Hoca da spor yapmayı yasakladı" dedi. Doktorlar bu yasak karşısında Haberal’a "Ama hocam siz de yüzüyorsunuz" deyince Haberal cevabı yapıştırdı "Siz benim hiç boğulup işe geldiğimi gördünüz mü " 
     
Genelkurmay yumuşadı asker hakemler rahatladı      Futbolda "şike çetesi" iddialarına bazı asker hakemlerin de adlarının karışmasından sonra Genelkurmay Başkanlığı’nın tüm asker hakemleri ligden çekme kararını askıya alması, camiada değişik şekilde yorumlanmaya başladı. 2 yıl önce asker hakemleri kademeli olarak ligden çekeceğini açıklayan Genelkurmay’ın son olaylardan sonra bu kararını sezon sonunda tümünü kapsayacak şekilde değiştirmesi hem Merkez Hakem Kurulu MHK , hem de asker hakemler arasında "panik" yaratmıştı. 
     Özellikle üst klasmanda yer alan ve FİFA kokartı taşıyan Bülent Uzun, Erol Ersoy, Mustafa Çulcu gibi isimlerin tercihlerini hakemlikten yana kullanıp Ağustos’da emekli olmayı düşündükleri bir dönemde "çekilmenin" şimdilik kaydıyla durdurulması, asker hakemlerin rahat nefes almalarına yol açtı. Camiada, asker hakemlerin çekilmelerini savunan diğer kesim ise son gelişmeye temkinli yaklaşırken, şimdilik susmayı tercih etti. 
     Bilindiği gibi "çete" iddiaları içinde Sadık İlhan, Harun Yiğit, Sebahattin Bitirim, Ali Uluyol gibi asker hakemlerin adları geçmiş, Genelkurmay bu hakemlere görev verilmemesi yolunda futbol federasyonunu uyarmış, mahkemede takipsizlik kararı çıkmasından sonra, geçen ay söz konusu ambargoyu kaldırmıştı. 
     
Karakoyunlu ANAP’ta boy hedefi oldu      ANAP yönetimi ile Devlet Bakanı Yılmaz Karakoyunlu arasında bir gerginlik yaşandığı parti kulislerinde dile getiriliyor. Aralarında genel başkan yardımcıları ve grup başkan vekillerinin de bulunduğu bir grup parti yöneticisinin Genel Başkan Mesut Yılmaz’dan, Karakoyunlu’nun görevden alınması için baskı yaptıkları konuşuluyor. Anlatılanlara göre milletvekilleri ve teşkilatlara duyarsız olduğu suçlaması getirilen Karakoyunlu’nun görevden alınmaması halinde, ANAP’lı bir kısım milletvekilinin muhalefet tarafından verilecek bir gensoru önergesine kendi bakanlarının aleyhine oy kullanacakları belirtiliyor. ANAP kulislerinde, Karakoyunlu için gerekirse parti grubunda güvensizlik önergesi verilebileceği konuşuluyor. Sızan bilgilere göre, ANAP’ın son Başkanlık Divanı toplantısında da Genel Başkan Yardımcıları Mehmet Çakar, Ediz Hun ve Miraç Akdoğan ile Grup Başkanvekili Nihat Gökbulut, Karakoyunlu’dan şikayetçi oldular. Hatta geçtiğimiz hafta yapılan grup toplantısının basına kapalı bölümde Karakoyunlu kürsüye geldiğinde birçok milletvekili salonu terk ederek bakana tepkisini gösterdi. 
     



 SİYASET 













</TEXT>
</DOC>
