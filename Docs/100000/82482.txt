<DOC>
<DOCNO> 82482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/07/ekonomi/aeko.html </URL>
<DATE> 2002/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sermayeye Nereden buldun’ yok 
</HEADLINE>
<TEXT>

Yurtdışından getirilerek banka ve şirket sermayesine eklenen paraların kaynağı sorulmayacak. Bu konudaki düzenleme ay sonuna kadar gerçekleştirilecek 
     HARUN GÜREK Ankara 

     Banka ve şirket sermayelerinin güçlendirilmesi kapsamında getirilecek olan kısmi mali düzenlemeye ilişkin taslak tamamlandı. 
     En geç önümüzdeki hafta hükümete gönderilmesi ve ay sonuna kadar çıkarılması planlanan düzenlemeye göre, yurtdışından getirilen ya da kayıtlarda görünmeyen paranın sermayeye eklenmesi halinde vergi takibi yapılmayacak ve Nereden buldun’ sorusu sorulmayacak. Bunun için bankalar dahil şirketlere yıl sonuna kadar süre tanınacak. 
     
     7 milyar dolar gelecek 
     Bankaların bu ay sonuna doğru yapılması planlanan genel kurullarından önce yasalaştırılması gereken taslakla, krizde ülke dışını çıkan 7 milyar dolar dolayında bir paranın yurda dönmesi hedefleniyor. 
     Taslakta ayrıca yatırım araçları arasındaki stopaj farklılığının giderilmesi de öngörülüyor. Yapılan bu düzenleme ile mevduat, repo, döviz tevdiat hesaplarından kesilen stopaj tek bir orana indirilirken vadeli işlemlerin teşviki için sözleşmelere damga pulu muafiyeti getiriliyor. 
     Bankalararası döviz işlemlerinden, sektörde ’Kambiyo Gider Vergisi’’ olarak nitelendirilen Banka ve Sigorta Muameleleri Vergisi BSMV alınması uygulamasından da vazgeçilecek. 
     Takasbank aracılığıyla gerçekleştirilen işlemlerden elde edilen faiz gelirleri ise stopaja tabi tutulacak. Söz konusu düzenlemenin yasalaşmasının ardından, bir Bakanlar Kurulu Kararı ile bu gelirlere yüzde 6 ile 16 arasında belirlenecek oranda stopaj uygulanacak. 
     
     Affa IMF engeli 
     ANAP Genel Başkanı Mesut Yılmaz’ın gündeme getirdiği ve 2003 yılı başında "nereden buldun" uygulamasına geçilmesi için altı ay süre önceden tüm kayıt dışı servetlerin kayda alınmasını öngören mali milat düzenlemesi ise söz konusu taslakta yer almayacak. Yılmaz’ın önerdiği stok ve sicil affını da içeren düzenlemenin yapılıp yapılamayacağı, IMF heyeti ile yapılacak görüşmelerden sonra netleşecek. Uygulanan ekonomik program nedeniyle bir mali affa karşı çıkan IMF’nin bu ay içinde yapılacak görüşmelerde ikna edilmesine çalışılacak. 
     



 EKONOMİ 





















</TEXT>
</DOC>
