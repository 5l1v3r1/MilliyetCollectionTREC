<DOC>
<DOCNO> 51439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/09/son/sondun11.html </URL>
<DATE> 2001/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağımsız Filistin Devleti hemen mi kurulsun 
</HEADLINE>
<TEXT>

     Ortadoğu'daki barış çabalarının yanı sıra, bağımsız Filistin devletinin hemen ilanı konusundaki tartışma giderek büyüyor. 
     Bu konuda son 4 günde yapılan çelişkili açıklamalar, perde arkasında devam eden çetrefilli müzakerelerin ve hem İsrail hem de Filistin tarafının kendi içindeki görüş ayrılıklarının derinliğinin yansıması olarak değerlendiriliyor. 
     Tartışma, geçen hafta Filistin Meclis Başkanı Ahmet Kueyri'nin ''bağımsız Filistin devleti, hemen'' açıklamasının ardından, El Hayat gazetesinin Salı günü yayınladığı, ''Filistin lideri Yaser Arafat, BM Genel Kurulu'nda yapacağı konuşmada Filistin devletini ilan edecek'' haberi ile başladı. 
     Bu haber, ''Arafat, ABD'ye baskı yapmaya çalışıyor'' ve ''Arafat, istemediği bir plandan kaçmak istiyor'' şeklinde değerlendirildi. 
     İsrail Dışişleri Bakanı Şimon Peres, ''İnanmıyorum. Bu büyük bir risk olur'' tepkisini verdi. 
     Filistin Enformasyon Bakanı Yaser Abed Rabbo ise ''Devlet ilan edilmeyecek'' dedi. Ertesi gün Arafat'ın danışmanı Bassam Ebu Şerif, ''Devlet ilanını ciddi bir şekilde değerlendiriyoruz'' açıklamasını yaptı. İsrailli yetkililer bunun üzerine, ''Tek taraflı devlet ilan edilirse Filistin topraklarını ilhak ederiz'' dediler. 
     
     Arafat şaşırttı 
     Ardından, 1996'dan bu yana çok kez İsrail'i Filistin devleti ilanı ile tehdit eden ve bunun için Filistin halkına sürekli olarak yeni tarihler veren Arafat, ''1989'da ben Filistin devletini ilan ettim. 
     Bir daha mı ilan edeceğiz '' diyerek herkesi şaşırttı. Aynı gün Filistin resmi haber ajansı Wafa, ''13 Kasım'ın, Filistin devleti ilanının 13. yıldönümü nedeniyle Bağımsızlık Günü olarak ilan edildiğini'' duyurdu. 
     Kueyri, dün İsveç'te Sosyalist Enternasyonal toplantısında, ''Bağımsız Filistin devleti ilanı için zaman gelmiştir'' açıklamasını yaptı. Filistin yönetiminin Dışişleri Bakanı Nebil Şaat buna, ''Filistin devletini ilan etme zamanı gelmemiştir'' şeklinde tepki verdi. 
     
     Peres'den sürpriz destek 
     Filistinli kaynaklar, Arafat'ın üzerindeki bütün baskıya karşın radikal örgütlerin belini kıracak köklü önlemler alamadığını, çünkü bunun yaratacağı tepkinin, iktidarının sonu olmasından korktuğunu tekrarlıyorlar. 
     Bu kaynaklar, şu andaki durumun Arafat'ın 1996 yılında yaptığını şimdi yapmasına olanak tanımadığını, Arafat'ın intifada ile halkın büyük desteğini kazanan bu örgütleri engellemek için İsrail'den somut bir siyasi kazanım elde etmesi gerektiğini belirtiyorlar. 
     Ancak Peres'in sürpriz desteğine karşın böyle bir olasılığın İsrail Başkanı Ariel Şaron ve İsrail'deki aşırı sağ kesim tarafından kabulü pek mümkün görülmüyor. Bu çerçevede ''Bağımsız Filistin devleti hemen mi kurulsun '' sorusuna henüz cevap vermek mümkün değil. 
     






</TEXT>
</DOC>
