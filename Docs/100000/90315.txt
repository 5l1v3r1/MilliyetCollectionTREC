<DOC>
<DOCNO> 90315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/17/son/sondun26.html </URL>
<DATE> 2002/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan'da 25 yeni fay hattına rastlandı 
</HEADLINE>
<TEXT>

     Yunanistan'ın başkenti Atina'nın yer aldığı Atika bölgesinde yapılan araştırmalar sonucunda çok sayıda yeni fay hattına rastlandığı bildirildi. 
     Atina'da yayımlanan Ta Nea gazetesi, Atina Yer Bilimleri Enstitüsü'nün, Atina'da, 1999 yılı Eylül ayında meydana gelen ve 143 kişinin yaşamını yitirmesiyle sonuçlanan 5,9 şiddetindeki depremin ardından yaptığı incelemelerin, Atika ve çevresinde 25 kadar fay hattı bulunduğunu ortaya koyduğunu yazdı. 
     Sözü geçen fayların bugüne kadar büyük yer sarsıntılarına yol açmadığını belirten gazete, Atika ve çevresindeki sık yerleşim bölgelerini kuşatmaları bakımından ise tehdit oluşturduklarını öne sürdü. 
     Gazete, Atika haricinde, İyon denizinde yer alan Zakinthos adası, Ege'deki 12 adalar ve Girit adasında da yeni fay hatlarının belirlendiğini kaydetti. 
     





</TEXT>
</DOC>
