<DOC>
<DOCNO> 85943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/son/sonspo18.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Mondragon Galatasaray'da kaldı.. 
</HEADLINE>
<TEXT>

     Galatasaray, kolombiyalı kalecisi Mondragon'un transferinde kesenin ağzını açtı ve Metz Kulübü ile anlaşmaya vardı. Anlaşmanın akşam saatlerinde kesin olarak imzalanması bekleniyor. 
     Metz kulübü başkanı ve yetkilileriyle dün geceyarısı toplantı yapan Özhan Canaydın ve İkinci Başkanı Ali Dürüst, Beşiktaş'ın verdiği paranın aynısını teklif etti. Sabahın ilk saatlerine dek süren toplantı sonunda, Mondragon'un da kesin olarak Galatasaray'da oynamak istediğini açıklaması yüzünden ibre Galatasaray'a döndü. 
     Metz kulübünün Beşiktaş'tan aldığı teminat mektuplarını iade edeceği belirtildi. 
     
     Beşiktaş "Vazgeçtik" 

     Beşiktaş Kulübü, kaleci Aly Faryd Camilo Mondragon'un transferinden vazgeçildiğini açıkladı. 
     Beşiktaş Futbol Yatırımları Sanayi ve Ticaret A.Ş'den İMKB'ye gönderilen açıklamada, ''Beşiktaş Futbol Yatırımları A.Ş. olarak spor kamuoyunu günlerdir meşgul eden Faryd Mondragon'un transferinden, FC Metz ile imzalanmış bir anlaşmanın varlığına rağmen vazgeçmiş bulunuyoruz'' denildi. 
     

     
</TEXT>
</DOC>
