<DOC>
<DOCNO> 53432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/21/son/sonspo13.html </URL>
<DATE> 2001/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Albayrak ''Romalılar maçtan sonra hakemin boynuna sarıldı'' 
</HEADLINE>
<TEXT>

     Galatasaray Futbol Şubesi Üyesi Abdurrahim Albayrak, AS Roma maçından sonra büyük üzüntü yaşadığını, futbolcularının da adeta çöktüğünü belirterek, ''Ben onları galip ilan ediyorum'' dedi. 
     Soyunma odasında futbolcularını teselli etmek için büyük çaba harcadığını kaydeden Albayrak, ''Son dakika golüyle oyuncularımız adeta yıkıldılar. Onları teselli etmek için soyunma odasında ve otobüste hepsini teker teker öperek üzülmemelerini istedim. Ben futbolcularımı kutluyorum ve galip ilan ediyorum'' diye konuştu. 
     Albayrak, bunun acısını 5 Aralık'ta deplasmanda oynayacakları FC Barcelona maçında çıkaracaklarını iddia etti. 
     
     'Boynuna sarıldılar' 

     Abdurrahim Albayrak, maçtan sonra AS Romalı futbolcuların soyunma odasına giderken Fransız hakem Claude Colombo'nın boynuna sarıldığını söyledi. 
     Bunun inanılmaz olduğunu vurgulayan Abdurrahim Albayrak, ''Bu olayı görünce gözlerime inanamadım. Ayrıca soyunma odasında da sevinç çığlıkları atıyorlardı. Sanki Şampiyonlar Ligi şampiyonu olmuş gibi sevindiler'' diyerek şaşkınlığını dile getirdi. 
     
     'Taraftarın başımızın üstünde yeri var' 

     Futbol şubesi üyesi Albayrak, taraftarların yağmur çamur dinlenemeden kendilerini desteklediğini belirterek, ''Böyle taraftarın başımızın üstünde yeri var'' dedi. 
     Kendisinin de buralara tribünlerden geldiğini kaydeden Abdurrahim Albayrak, ''Bunun için taraftarlığın ne demek olduğunu bilirim. Ben de sabah saat 08.00'lerde maçlara girer, Galatasaray'ı desteklerdim'' şeklinde konuştu. 
     
     'Batista tamam' 

     Albayrak, Batista'nın transferi konusunda Gaziantepspor Kulübü ile anlaştıklarını anlatırken, bu futbolcuyla bugün ya da yarın sözleşme imzalayabileceklerini kaydetti. 
     Gaziantepspor ile sadece ödeme planında ufak bir pürüzün bulunduğunu söyleyen Abdurrahim Albayrak, bu konunun da kısa bir sürede çözüleceğine inandığını ifade etti. 
     Trabzonsporlu Gökdeniz'in gündemlerinde bulunmadığını da açıklayan Albayrak, Fatih Akyel için 600 bin mark ödeyebileceklerini, kendilerine sezon öncesinde ''kazık atan'' Real CD Mallorca'ya daha fazla para vermeyeceklerini belirtti. 
     Bu arada Albayrak, Beşiktaş ve Trabzonspor'un transfer listesinde bulunan Bursasporlu Murat Sözkesen'i beğendiğini ve bu oyuncunun Galatasaray'da görmek istediği futbolcular arasında yer aldığını sözlerine ekledi. 
     






</TEXT>
</DOC>
