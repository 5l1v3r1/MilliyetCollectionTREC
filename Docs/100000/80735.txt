<DOC>
<DOCNO> 80735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/27/son/soneko09.html </URL>
<DATE> 2002/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İran "Türkiye'ye verilen doğalgazın fiyatını indirmeyeceğiz" 
</HEADLINE>
<TEXT>

     İran Milli Doğalgaz Şirketi Başkanı ve Petrol Bakanı'nın gaz işleri yardımcısı Hamdullah Muhammed Nejad, Türkiye'ye satılan doğalgazın fiyatında indirim yapılmasının söz konusu olmadığını söyledi. 
     İRNA'ya yaptığı açıklamada, İran Petrol Bakanlığı'nın imzalanan anlaşmadaki gaz fiyatını belirleyen maddelerde değişiklik yapma yetkisinin olmadığını belirten Hamdullah Nejad, iki ülke arasında doğalgaz satışı ile ilgili olarak imzalanan protokol uyarınca, gaz fiyatının belirli bir formüle göre belirlendiğini söyledi. 
     Türkiye'nin protokole göre, bu yıl İran'dan 4 milyar metreküp gaz ithal etmesi gerektiğini belirten Hamdullah Nejad, Türkiye tarafından "gaz fiyatının düşürülmesi ile ilgili yazılı bir talep de almadıklarını" kaydetti. 
     Türk basınında, BOTAŞ yetkililerinin İran yetkilileri ile doğalgaz fiyatının düşürülmesi için görüşmeler yaptığı yönünde haberler yer almıştı. 
     





</TEXT>
</DOC>
