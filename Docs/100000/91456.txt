<DOC>
<DOCNO> 91456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/22/son/sonspo27.html </URL>
<DATE> 2002/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan'ın attığı gol finallerin 152. golü 
</HEADLINE>
<TEXT>

     Uzatma dakikalarında attığı ''altın gol'' İle Türkiye'nin 17. Dünya Kupası'nda yarı finale çıkmasını sağlayan İlhan Mansız, finallerin 152. golünü kaydetti. 
     Milli takımın Dünya Kupası'nda yaptığı 5 maçta da oyuna sonradan dahil olan İlhan Mansız, ilk sayısını kaydederken, finallerin en güzel gollerinden birine imzasını attı. 
     Finallerde 5 maçta sahada toplam 100 dakika kalan İlhan Mansız, milli takımın finallerdeki 7. golünü atma başarısını gösterdi. 
     Milli takım tüm maçlarında gol atmayı başarırken, 5 maçta da ilk 11'de başlayan Hakan Şükür ise 411 dakika oynamasına karşın henüz fileleri havalandıramayarak düş kırıklığı yarattı. 
     Türkiye, Senegal'i yenerek Dünya Kupası tarihindeki 8. maçında 4. galibiyetini alırken, İlhan Mansız da milli takımın kupa tarihindeki 17. golüne imza koydu. 2 kupada ayrıca 1 beraberlik ve 3 yenilgisi bulunan millilerin kalesinde şimdiye dek gördükleri gol sayısı ise 14. 
     





</TEXT>
</DOC>
