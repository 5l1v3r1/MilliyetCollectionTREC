<DOC>
<DOCNO> 81928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/03/son/sontur09.html </URL>
<DATE> 2002/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'daki partiye Türk Genel Başkan 
</HEADLINE>
<TEXT>

     ABD'deki 11 Eylül saldırısından sonra kurulan ve genel başkanı Türk olan ''İstikrarlı Hollanda Partisi'', 15 Mayıs'ta yapılacak seçimlerde, parlamentoya en az 7-8 milletvekili sokmayı amaçlıyor. 
     İstikrarlı Hollanda Duurzaam Nederland Partisi'nin Genel Başkanı ve Hollanda Eğitim Bilimleri Bakanlığı Müfettişi Dr. Seyfi Özgüzel, çeşitli incelemelerde bulunmak üzere geldiği Adana'da, partilerinin yaklaşık 500 delegesi bulunduğunu söyledi. 
     Partiyi, 11 Eylül sonrası yükselen aşırı milliyetçi hareketler karşısında tepkilerini göstermek isteyen Türk ve Hollandalıların kurduğunu belirten Özgüzel, genel başkanlığa getirilişinin de yurtdışında yaşayan Türkler adına olumlu bir gelişme olduğunu belirtti. Özgüzel, partilerinin, ''Mevlana felsefesini'' kendisine temel aldığını bildirdi. 
     Amaçlarının, 15 Mayıs seçimlerinde, 150 milletvekili bulunan Hollanda Parlamentosu'na en az 7-8 milletvekili sokmak olduğunu belirten Seyfi Özgüzel, şöyle devam etti 
     ''Hollanda'da yaşayan yabancılar olarak, artık göstermelik işleri değil, sorumlulukları da paylaşmak istiyoruz. Türklerin Hollanda siyasetinde aktif olarak yer almalarının Hollandalılar açısından da büyük önem taşıyacağına inanıyoruz ve bunu somut olaylarla ortaya koyuyoruz. Örneğin tüm dünyayla ticari ilişkiler içinde olan Hollanda'nın, Türkiye gibi önemli ticaret yollarının üzerinde bulunan bir ülkenin evlatlarına yönetiminde yer açmasının kendi menfaatine olacağını anlatmaya çalışıyoruz'' Özgüzel, yapılan araştırmalara göre, Hollanda'da doğan bebeklerin yüzde 60'ının siyah saçlı doğduğunun altını çizerek, ''Ülke genelinde 9 bin 700 ilköğretim okulu var, 300 bin Türk yaşıyor ama hiç ilkokul 
     müdürü olabilen Türk yok. Türkler işsiz değiller ama işlerinde yükselemiyorlar. Bizlere bir takım haklar veriyorlar, fakat bunlar göstermelik, sorumluluk vermiyorlar'' şeklinde konuştu. 
     
     ''AŞIRI MİLLİYETÇİ EĞİLİM ARTTI'' 
     Amerika'daki 11 Eylül saldırılarının ardından, birçok Avrupa ülkesinde olduğu gibi Hollanda'da da aşırı milliyetçi partilere eğilimin artmaya başladığını belirten Özgüzel, özellikle yeni kurulan ''Pim Fortuyn Listesi Partisi''nin, Hollanda vatandaşlarını yabancı kökenlilere karşı kışkırttığını söyledi. 
     Pim Fortuyn ve yandaşlarının, Müslüman ve Türk kökenli vatandaşları, ''Taliban'ın destekçisi'' gibi göstermeye çalıştıklarını kaydeden Özgüzel, ''İktidardaki koalisyon hükümetlerinin halkla kopuk oluşu, onlarla doğru iletişim kuramayışları, toplumda kutuplaşmalara yol açıyor'' dedi. 
     Hollanda'da halkla diyalog içinde olmayan siyasetçiler yüzünden seçimlerde oy kullanma oranın yüzde 45'lere kadar düştüğünü ifade eden Özgüzel, ''Hollanda, halkın yüzde 23'ünün oyunu alan partinin iktidar olabileceği bir dönem yaşıyor. Bu durum, radikal hareketlerin güçlenmesi açısından çok tehlikeli'' diye konuştu. 
     





</TEXT>
</DOC>
