<DOC>
<DOCNO> 63500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/22/guncel/gun11.html </URL>
<DATE> 2002/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Arsayı vermedik evleri yapmadılar 
     Uluslararası yardım kuruluşu Umcor, Düzce’de 90 depremzedeye ev yapmak için istediği 30 dönümlük arsa temin edilmeyince, yardımdan vazgeçerek Düzce’den ayrıldı. Düzce Vali Yardımcısı Abdulkadir Karataş, Umcor’un, depremzedeler için yapmayı vaat ettiği 90 adet evi yapmaktan vazgeçtiğini söyledi. Karataş, Umcor’un kararını, ev yapmayı planladığı 90 depremzede aileye bir hafta önce tebliğ ettiğini açıkladı. 
     
     Üniversiteli Murat toprağa verildi 
     Beşiktaş’ta geçtiğimiz hafta sonu trafik kazasında hayatını kaybeden üniversite öğrencisi Murat Faks, Teşvikiye Camii’nde kılınan cenaze namazının ardından Zincirlikuyu Mezarlığı’nda toprağa verildi. Cenaze töreninde gözyaşları içinde taziyeleri kabul eden tekstilci baba Sedat Faks ve anne Hülya Faks güçlükle ayakta durabildi. Murat’ın arkadaşları da gözyaşlarına boğulurken, anne Hülya Faks sinir krizi geçirdi. 
     
     Şaka için çakal eti yedirdiler 
     Trabzon’un Arsin ilçesinde, arkadaşlarına şaka için çakal eti yediren dört kişi, mahkemece serbest bırakıldı. Bekir Aydın, Ali İhsan Aydın, Temel Ertaş, Osman Aktaş, arkadaşları Ferhat Er ile Mustafa Aydın’a şaka yapmak için ölmüş bir çakalın etini, koyun eti diyerek yedirdi. Durumu öğrenen Er ve Aydın’ın şik yeti üzerine yakalanan zanlılar mahkemece serbest bırakıldı. 
     
     Barka’nın koma hali sürüyor 
     Beynindeki damar tıkanıklığı nedeniyle Marmara Üniversitesi Tıp Fakültesi Hastanesi’nde ameliyat edilen İstanbul Teknik Üniversitesi Avrasya Yer Bilimleri Enstitüsü Öğretim Üyesi Prof. Dr. Aykut Barka’nın ağır koma durumunun devam ettiği bildirildi. Doktorların açıklamasında, "Yoğun tedavi ve bakıma rağmen herhangi bir iyiye gidiş durumu saptanamamıştır. Tedavisi devam etmektedir" denildi. 
     
     Çavuşun suçladığı albay tutuklandı 
     Yalova İl Jandarma Komutanlığı Özel Timi’nde görevli Uzman Çavuş Ergun Özcan’ın bıçakla yaralanması olayına karıştığı öne sürülen İl Jandarma Komutanı Albay Sedat Tuna, askeri mahkemede tutuklandı. Özcan, hastaneye kaldırılırken, "Beni Albay Tuna ve 2 askeri bıçakladı" iddiasında bulunmuş ve görgü tanıklarının ifadeleri üzerine soruşturma başlatılmıştı. 
     
     Necmi Kadıoğlu tutuklandı 
     Belediye İktisadi Teşekkülleri’ne ilişkin soruşturma için aranırken yakalanan İstanbul Büyükşehir Belediyesi İştirakler Dairesi eski Başkanı Necmi Kadıoğlu tutuklandı. Kadıoğlu, dün önce Üsküdar’da Akbil soruşturmasına ilişkin ifade verdi. Daha sonra Adalet Sarayı’na getirilen Kadıoğlu, 4. Sulh Ceza Mahkemesi’nce hakkındaki tutuklama kararı vicahiye çevrilerek, Bayrampaşa Cezaevi’ne gönderildi. 
     
     Komada duran kalp kendiliğinden çalıştı 
     Konya’da ispirto içerek komaya giren alkolik Durmuş Öztürk’ün 52 solunum ve kalbi, kaldırıldığı hastanede durdu. Tıbbi müdahalelere yanıt vermeyen Öztürk’ün kalbi, doktorlar müdahaleye son verdikten sonra yeniden çalıştı. Kronik alkolik olduğu belirtilen ve yalnız yaşayan Öztürk, solunumu normale girdikten sonra diyaliz makinesine bağlandı. 
     
     Hac seferleri yarın başlıyor 
     Türk Havayolları’nın THY hac seferleri başlıyor. Yarın başlayacak olan hac gidiş seferleri 16 Şubat tarihine kadar sürecek. THY, gidiş dönüş 450 sefer yaparak 110 bin yolcu taşıyacak. Son hacı kafilesi 22 Mart tarihinde dönüş yapacak. THY’nin yanı sıra Suudi Arabistan’ın havayolları da Türk hacıları taşıyacak. Atatürk Havalimanı’nda hac seferleri ile ilgili bazı ilave düzenlemeler yapıldı. 
     



 GÜNCEL 



















</TEXT>
</DOC>
