<DOC>
<DOCNO> 94938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/10/son/sontur11.html </URL>
<DATE> 2002/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Financial Times'ın yorumu "Derviş umut oldu" 
</HEADLINE>
<TEXT>

     Türk finansal piyasaları ve reformcu politikacılarının, merkezi Kemal Derviş'in olacağı yeni bir ittifakın ülkeye siyasi ve finansal krizden çıkmaya yardımcı olabileceği umuduna sarıldıkları belirtildi. Financial Times gazetesi, Tünkiye'de son gelişmeleri değerlendirirken her şeyin büyük ölçüde Başbakan Ecevit'in ne yapacağına bağlı olduğunu da savundu. 
     İngiliz gazetesi, "Türkiye, umutlarını reformcu ittifaka bağladı" başlıklı haber yorumunda Türk finansal piyasaları ve reformcu politikacılarının merkezi Kemal Derviş'in olacağı yeni bir ittifakın ülkeye siyasi ve finansal krizden çıkmaya yardımcı olabileceği umuduna sarılmaya devam ettiklerini kaydetti. 
     Yeni istifalar, liranın değerinin rekor düzeye düşmesi ve Standard and Poors'ın Türkiye'nin kredi notunu gözden geçirmesinin, istifa ya da erken seçim baskılarının altında olan Başbakan Bülent Ecevit'in aleyhinde işlediğini belirten gazete, buna karşın Ecevit'in istifa edebileceği yolunda herhangi bir işaret vermediğini bildirdi. 
     Ankara'da dün yaşanan yoğun temas trafiğine dikkat çekildiği gazetede saygın bir teknokrat bakan olan Derviş'in İsmail Cem ile yaptığı görüşmeye dikkat çekildi. Derviş'in birkaç gün önce aktif olarak politikaya gireceğini söylediğine dikkat çeken gazete, bunun nasıl olacağı konusunda çok az ipucu verdiğini de kaydetti. 
     Financial Times, Ankara'da yapılan siyasi temasların ekonomik programın ve Türkiye'nin AB üyeliğine ilişkin çabalarının geleceğini belirleyeceğini belirterek IMF heyetinin Türk ekonomisine ilişkin son incelemesini başlattığına da dikkat çekti. 
     Siyasi çıkmazdan kurtulmak için daha umut verici bir tablonun ortaya çıkabileceği umudunun, hükümeti 2.5 milyar dolar tutarında bir tahvil ihalesinde sürdürülemeyecek kadar yüksek faiz oranlarını ödemeye zorlayan piyasalardaki gerginliği bir ölçüde azalttığını savunan gazete, DSP'nin reformcu bir üyesinin "Her şeyi belirleyecek olan faktör, çok ağırlıklı ortak bir cephede yer alan Cem ve Derviş'in göstereceği reaksiyon olacak" sözlerine de yer verdi. Buna karşın, Financial Times, "Her şey büyük ölçüde Sayın Ecevit'in ne yapacağına bağlıdır. Sayın Ecevit'nin istifa etmesi veya bir halefi belirlemesi için yapılan baskılara daha ne kadar direnebileceği belli değil, özellikle eğer bir seçim görünüyorsa" değerlendirmesini yaptı. 
     





</TEXT>
</DOC>
