<DOC>
<DOCNO> 62412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/15/son/sonspo10.html </URL>
<DATE> 2002/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta kaleci Myhre Trabzonspor maçında forma giyemeyecek 
</HEADLINE>
<TEXT>

     Beşiktaş'ta, Trabzonspor ile oynanacak lig maçının hazırlıkları, bügün yapılan antrenmanla sürdürüldü. 
     Daha önce Belgrad Ormanları'nda yapılması planlanan antrenman, antrenör Roland Koch'un isteğiyle Fulya Tesisleri'nde gerçekleştirildi. 
     Almanya'da bulunan teknik direktör Christoph Daum'un yer almadığı idmanda siyah-beyazlılar, kondisyon çalışması yaptı. Futbolcular 45 dakika koşunun ardından, tesislerdeki kondisyon merkezine geçerek, ağırlık çalıştı. 
     İsviçre'den dönen İlhan Mansız'ın da yer aldığı antrenmana, İspanya'ya gidişi ertelenen Nihat Kahveci, özel işleri nedeniyle katılmadı. 
     Bu arada, Afrika Kupası maçları nedeniyle Tunus'a giden Baya ve tedavisini ülkesinde sürdüren Norveçli Stavrum da antrenmanda yer almadı. 
     Norveç'ten dün gece İstanbul'a dönen kaleci Thomas Mhyre'nin, sakatlığı nedeniyle Trabzonspor karşısında forma giyemeyeceği, Bursaspor ile 19. haftada oynanacak karşılamaya yetiştirilmeye çalışıldığı bildirildi. 
     Kulüp doktoru Ayhan Optur, Mhyre'yi bugün muayene ettiğini belirterek, ''Trabzonspor maçında kesinlikle forma giyemeyecek. Gelecek hafta başında idmanlara başlayacak ve Bursaspor maçına yetiştirmeye çalışacağız'' dedi. 
     Optur, İlhan Mansız'ın da tamamen iyileştiğini ve Trabzonspor karşılaşmasında takımdaki yerini alabileceğini sözlerine ekledi. 
     Siyah-beyazlılar, bu akşam Fulya Tesisleri'nde yapacakları antrenmanla, Trabzonspor maçı hazırlıklarını sürdürecek. 
     Beşiktaş Kulübü Asbaşkanı Yıldırım Demirören, Real Sociedad'dan transfer edecekleri Gürcü Dematradze'nin yanı sıra takıma 1 savunma oyuncusu da alacaklarını söyledi. 
     Demirören, şu an 4 savunma oyuncusuyla temasta bulunduklarını belirterek, ''Kısa sürede bunlardan biriyle anlaşıp, takıma katacağız'' dedi. 
     






</TEXT>
</DOC>
