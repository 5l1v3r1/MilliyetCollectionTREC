<DOC>
<DOCNO> 84722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/yazar/bila.html </URL>
<DATE> 2002/05/18/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Ecevit ve sağduyu 
</HEADLINE>
<TEXT>

     Başbakan Bülent Ecevit, bir hafta Başkent Üniversitesi Hastanesi’nde yatacak. 
     Prof. Dr. Mehmet Haberal, Ecevit’in sol dokuzuncu kaburgasında travmatik kırık, sol bacak damarında enfeksiyon saptandığını, yaşamsal bulguların normal sınırlar içinde olduğunu açıkladı. Prof. Dr. Haberal, bu bulguların endişe verecek rahatsızlıklar olmadığını da belirterek, "gereğini yapıyoruz" dedi ve sükunet istedi. 
     On beş güne yakın süredir Başbakan Ecevit’in sağlığı ve buna bağlı siyasi spekülasyonlar yapılıyor. Sağlığıyla ilgili durum, Prof. Dr. Haberal’ın verdiği bilgilerle açıklığa kavuştu. Dr. Haberal, çağdaş bir anlayışla Başbakan’ın sağlık durumu hakkında kamuoyuna düzenli bilgi verileceğini de kaydetti. 
     Panik yaratmanın, spekülasyon yapmanın kimseye ve özellikle de Türkiye’ye bir yararı yok. Bu durumu fırsat bilerek ticari veya siyasi vurgunlara yönelmek her şeyden önce Türkiye’ye zarar verecektir. 
     Türkiye, özellikle ekonomik açıdan kritik bir dönemden geçiyor. Herkesin ve her kesimin sağduyulu davranması gereken bir süreç bu... 
     Başbakan Ecevit, buna çok özen gösterdi. Ekonomiyi ve piyasaları olumsuz etkilememek için borsa kapandıktan sonra konuşmaya, hafta sonunu beklemeye özen gösterdi. Rahatsızlığına, belki ağrı, sancı çekmesine karşın bu özeni elden bırakmadı. Bunun olumlu etkileri de görüldü. 
     Böyle bir ortamda siyasi tartışmalara girmek, bunları körüklemek, küçük hesaplarla hareket etmek, siyasilere bir şey kazandırmaz. Rahatsızlanmak insani bir olaydır. Sağlık sorunlarına öncelikle insani açıdan yaklaşmak gerekir. 
     Muhalefet liderleri de dahil siyasi sorumluluk taşıyanlara düşen, Ecevit gibi bütün ömrünü siyasete vermiş birine karşı takınılacak tutum öncelikle saygı olmalıdır. 
     Bu sorumluluğu omuzlarında en fazla hissetmesi gerekenler de kuşku yok ki, çalışma arkadaşları ve DSP’lilerdir. 
     Ecevitler’e geçmiş olsun diyor, Başbakan’ın kısa sürede sağlığına kavuşmasını diliyoruz. 
     
     







Bayar’ın partisi 


Bir dalda iki ceviz, aramız derya deniz... 


Banka titiz... 


Ecevit ve sağduyu 


Risk ve piyasalar 


Ecevit dönemi kapanıyor, ne yapacağız 


Kedi metaforu 


İki binaya ağıt 


Gençler bu kez Rize’de buluştu 


Kafkasya açılımı 


Kadın yemek kadar faydalıdır erkeğe...’ 


Siyaset ve piyasa’ 


Aslında hiç kimse uyumuyor 


Ecevit boşluğu 


Trafikte ölü sayımız, gerçeğe yaklaştı 


Asla unutulmayacak olan 


Ecevit’siz günler başlıyor 


</TEXT>
</DOC>
