<DOC>
<DOCNO> 98955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/son/sontur14.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan da erken seçim isteyenler saflarına katıldı 
</HEADLINE>
<TEXT>

     SP Genel Başkanı Recai Kutan, partisinin erken seçim talebinde bulunduğunu ifade ederek, ''Millet bu beceriksiz ve basiretsiz 3 ortağı sandığa gömecek ve Milli Görüş zihniyetini başa getirecektir'' dedi. 
     Kutan, partisinin TBMM Grup toplantısında yaptığı konuşmada, sık sık yurt gezilerine çıktığını ve ülkenin tam bir ''çöküntü içinde olduğunu'' gözlemlediğini söyledi. 
     Bütün Anadolu sathında halkın açlık ve yoksullukla mücadele ettiğini anlatan Kutan, memurun, emeklinin, çiftçinin, dar gelirlinin neredeyse açlık sınırında yaşamını sürdürmeye çalıştığını kaydetti. 
     Türkiye'nin niçin bu hallere düştüğü sorusunun tek yanıtının ''beceriksiz, basiretsiz ve başarısız'' diye nitelendirdiği hükümetin uygulamalarından dolayı olduğunu savunan Kutan, iktidar ortaklarının yönetiminde ülkede 5 yılda milli gelirin her geçen gün düştüğünü, büyüme hızının eksilerde olduğunu dile getirdi. 
     Halkın gündeminde, ''iş ve aş'' sorununun bulunduğunu, herkesin geçim sıkıntısı çektiğini anlatan Kutan, halkın insanlık onuruna yakışır bir yaşam özlediğini vurguladı. 
     Halkın, bu özlemlerin ötesinde insan hakları, özgürlükler ve hukuk devleti uygulamalarının evrensel standartlarda olmasını isteğinin de bulunduğunu bildiren SP Genel Başkanı, ülkedeki uygulamalara bakıldığında bu standarda ulaşılamadığını kaydetti. 
     
     ATEŞ ÇEMBERİ 

     Türkiye'nin bir ateş çemberi ile çevrildiğini kaydeden Kutan, İsrail ve Filistin arasında yaşanan sorunlara dikkati çekti. Türk Hükümeti'nin olaylar karşısında duyarsız kaldığını ileri süren Kutan, ABD'nin Irak'a bir askeri operasyon yapacağının son gelişmelerde artık aşikar olduğunu bildirdi. Türkiye'nin de bu operasyona vereceği katkıları, ''pazarlık'' konusu yapmaya başladığını savunan Kutan, iktidarı eleştirdi. 
     Ülkenin içinde bulunduğu sıkıntıları atlatabilmesi için SP olarak biran önce iktidarın görevden uzaklaşması gerektiği görüşünü sürekli dile getirdiklerini anlatan Kutan, ''milletin gerçek sesi olan SP, erken seçim talebinde bulunuyor. Millet bu beceriksiz ve basiretsiz 3 ortağı sandığa gömecek ve milli görüş zihniyetin başa getirecektir. Milletin önü açılacaktır'' dedi. 
     





</TEXT>
</DOC>
