<DOC>
<DOCNO> 92251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/26/son/sonspo20.html </URL>
<DATE> 2002/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş "Kupayı kazanamanın sıkıntısını yaşıyoruz" 
</HEADLINE>
<TEXT>

     Milli Takımlar Teknik Direktörü Şenol Güneş, Brezilya karşılaşması sonrası yaptığı açıklamada, Dünya Kupası'na ses ve renk verdiklerini söyledi. 
     Güney Kore ve Japonya'ya gelirken, Dünya Kupası'na renk katmayı ve izleyenlere keyif vermeyi hedeflediklerini anlatan Şenol Güneş, maçtan sonra yaptığı açıklamada, ''Takımımızın ilk maçtan itibaren sürekli yükselen bir performansı vardı. Oyuncularım herşeyi mükemmel yaptı. Onlarla gurur duyuyorum. Sadece bu maçta Türk milletini sevindiremediğimiz için üzüntü duyuyorum. Milletimizden özür diliyoruz'' dedi. 
     Brezilya karşısında, grup karşılaşmasına oranla daha az hata yaptıklarını ama hücuma çıkarken yapılan top kayıpları nedeniyle sıkıntı yaşadıklarını ifade eden Güneş, şöyle devam etti 
     ''Rakibimizin kanat ataklarında ve Rivaldo'nun şutlarında zaaflar yaşadık. Brezilya'nın son dakikalarda yorulacağını düşünüyorduk. Planlarımızı bu bölümde atacağımız golle galip gelmek üzerine kurmuştuk. Fakat Brezilya golü çok erken buldu. Yediğimiz golden sonra beraberliği yakalamak için oyun planımızda değişiklikler yaptık. Bizden büyük beklentiler vardı. Bu nedenle futbolcularım oyunun kontrolünü kaybettikleri anlarda, zaman zaman kontrollerini yitirerek sinirli hareketler yaptılar. Yakaladığımız bazı pozisyonları da değerlendiremedik. Beraberlik golünü atabilsek maçı alırdık.'' Güneş, Dünya Kupası'nda zirveye çıkabileceklerine inandıklarını ancak düşündükleri yere gelemediklerini belirterek, ''İlk 4 takım arasına girmek de önemlidir. Ancak biz final oynamak istiyorduk ve oynasak kazanacaktık'' diye konuştu. 
     Güneş, milli takımın ev sahibi ülkelerden Güney Kore ile yapacağı üçüncülük-dördüncülük karşılaşmasıyla ilgili olarak da şu ifadeleri kullandı 
     ''Maalesef bu maçların fazla havası olmuyor. Sonuç ne olursa olsun bir dostluk karşılaşması olacak. Fakat herşeye rağmen bu maçı kazanmak istiyoruz.'' Güneş, Brezilya ile Almanya arasında yapılacak final karşılaşması hakkında ise, ''Brezilya iyi bir takım. Yıldız oyuncuları var. Bizden çekiniyorlardı ama galip geldiler. Final maçı Brezilya için daha kolay olabilir'' diye görüş belirtti. 
     
     FUTBOLCULAR BÜYÜK ÜZÜNTÜ YAŞADI 
     Milli takım oyuncuları ise karşılaşma sonrası Dünya Kupası'nda final oynama şansını yitirmekten duydukları üzüntüyü dile getirdiler. 
     Hasan Şaş, yaptığı açıklamada, Dünya Kupası'nda başarılı bir performans ortaya koyduklarını belirterek, ''Bundan sonra tüm dünyanın Türk futboluna ve Türk insanına bakışı farklı olacaktır. Türk Milli Takımı karşısında en iyi takımların dahi ne kadar aciz durumlara düştüğünü herkes gördü. Çıtayı nereye kadar yükselttiğimiz de görüldü'' dedi. 
     Alpay Özalan ise final oynamayı çok istediklerini, ancak bunu gerçekleştiremediklerini belirterek, ''Çok iyi mücadele ettik. Bizi destekleyen herkese çok teşekkür ediyoruz. İnşallah bir dahaki sefere'' diye konuştu. 
     Brezilya karşısında başabaş bir futbol ortaya koyduklarını ama galip gelmeyi başaramadıklarını anlatan İlhan Mansız ise Brezilya'ya finalde başarı dilediklerini söyledi. 
     Bundan sonra Dünya Kupası'nda en azından üçüncülüğü yakalamak istediklerini belirten İlhan Mansız, Güney Kore'nin iyi ve zayıf taraflarını çok iyi bildiklerini sözlerine ekledi. 
     





</TEXT>
</DOC>
