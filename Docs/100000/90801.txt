<DOC>
<DOCNO> 90801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/son/sonspo26.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya, elenmenin maddi zararını hesaplayamıyor 
</HEADLINE>
<TEXT>

     17. Dünya Kupası finallerine erken veda eden İtalya Milli Takımı'nın, üzerinde 
     taşıdığı reklamların şirketlerini büyük zarara soktuğu belirtildi. 
     Dünya Kupası maçları sırasında maç aralarında televizyonlardaki reklamlarda, basın ve sokaklardaki afiş reklamlarına dek büyük para harcayan şirketlerin yüzde 60'ının zarara düştüğü şimdiden uzmanlar tarafından açıklandı. 
     Yetkililer demeçlerinde, ''Dünya Kupası üzerine reklam yapanlar gerçek bir kumar oynadılar ve kaybettiler. Zarar milyonlarca Euro, hesap edilemez. Özelilkle milli takımının baş sponsorları Fiat otomobil , Ulivetto su , Cepu üniversitelerle bağlantılı bir kurum ve Amato makarna astronomik düşüşlere geçecekler'' dediler. 
     En fazla reklamlara çıkan futbolculardan Vieri, Totti ve teknik direktör Giovanni Trapattoni'nin de inanılırlıklarını yitireceğinin altı çizildi. 
     Öte yandan La Stampa Gazetesi'nde bugün yer alan haberde, Dünya Kupası'nı diğer spor aktivitelerinde olduğu gibi sponsorların yönettiği iddia edildi. 
     ''Coca Cola, 1996 yılında olimpiyatların Atlanta'da yapılmasını sağlamak için Afrika ülkelerini yemleyip Atina'yı ağlattı'' denilen haberde, Coca Cola, Adidas, Nike gibi büyük sponsorların spor organizelerine dışarıdan müdahale ettiği savunuldu. 
     17. Dünya Kupası'nda Malezya ve Maldivli yan hakemlerin görev yapmasının FIFA Başkanı Joseph Blatter'e ''3. dünya ülkelerinin'' verdikleri oylar sayesinde olduğu ileri sürüldü. 
     





</TEXT>
</DOC>
