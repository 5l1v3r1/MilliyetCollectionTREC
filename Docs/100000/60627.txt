<DOC>
<DOCNO> 60627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/05/ekonomi/aeko.html </URL>
<DATE> 2002/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankalara 4 milyar dolar 
</HEADLINE>
<TEXT>

Bankacılık Düzenleme ve Denetleme Kurulu Başkanı Akçakoca, bankalara sermaye desteği olarak aktarılacak kaynağın 4 milyar dolar 5.7 katrilyon lira düzeyinde olacağının tahmin edildiğini söyledi 
     ANKARA Milliyet 

     Bankacılık Düzenleme ve Denetleme Kurulu BDDK Başkanı Engin Akçakoca, mali bünyesi zayıf bankalara aktarılacak kaynak miktarının 4 milyar dolar yaklaşık 5.7 katrilyon lira dolayında tahmin edildiğini açıkladı. 
     Kesin miktarın bağımsız denetim ve BDDK’nın denetlemeleri sonucu belirleneceğini kaydeden Akçakoca, bu kaynağın karşılığında bankalara aktarılacak tahvillerin bir bölümünün nakite dönüştürülebileceğini açıkladı. "Bu operasyonu kararlı bir biçimde en kısa sürede yapmamız şart" diyen Akçakoca, uygulamanın gerçekleştirilememesi durumunda ise ortaya çıkacak sonuçların hem hükümeti hem de BDDK’yı aşacağını belirtti. 
     
     Sadece bir kereliğine 
     Ülkelerin deneyiminin kamu kaynağının geçici olarak bir kereliğine hızlı bir biçimde aktarılması gerektiğini gösterdiğini vurgulayan Akçakoca, Japonya’nın kesin ve kararlı bir adım atmaması nedeniyle Japon bankacılık sektöründeki krizin 6 yıldır sürdüğünü, oysa Malezya’nın bir defada kesin karar alarak, kaynak aktardığı için sektörün sağlığına kavuştuğunu söyledi. 
     Kaynak aktarımının tekrarlanmasını önlemek için gerekli sermaye miktarının hesabının doğru yapılacağını, eşit ve tarafsız bir denetim mekanizması oluşturulacağını vurgulayan Akçakoca, kaynak aktarma yerine el koymanın maliyetinin çok daha yüksek olduğunu belirterek, "Bu işin hepimize maliyetinin azaltmak için çalışıyoruz" dedi. 
     
     Bilançodaki fark 
     Akçakoca, buna örnek olarak el konulan 19 bankanın devir bilançosundaki zararın 7 milyar 525 milyon dolar görünmesine karşın 18 milyar dolarlık kaynak aktarılmasını gösterdi. Aktarılan kaynağın yüksekliğinin devralınan bilançolardaki alacakların vadelerinin farklı olmasından kaynaklandığını kaydetti. 
     
Operasyonda dış kaynak kullanılacak      Sermaye yeterliliği rasyosu yüzde 0 - 5 arasında olan bankalara verilecek tahviller, önceden Hazine Müsteşarlığı ve BDDK’ya haber vermek koşuluyla nakde çevrilerek, kullanılabilecek. Bu tahvillerin nakde dönüştürülmesinde gereken nakit kaynak, IMF ve Dünya Bankası’ndan sağlanacak kredilerden karşılanacak. Sermayeleri yeterliliği oranı yüzde 5 - 9 arasında olan bankalara verilecek tahviller ise özel tertip tahvil olacak ve nakde dönüştürülemeyecek. Tahviller nedeniyle 2002 yılında Hazine’nin üzerine faiz yükü gelmeyecek. Bu yük 2003 yılından itibaren iç borç rakamlarına yansımaya başlayacak. 
     
Yüzde 1 şartı, bizim Ekvator çizgimiz olacak      Operasyonla amaçlarının bankacılık sektörünü kendi ayakları üzerinde yürür hale getirmek olduğunu vurgulayan Akçakoca, kaynak aktarılacak bankaların belirlenmesinde ölçü olarak neden sektörün toplam aktiflerinin yüzde 1’nin alındığı konusunda ise "Yüzde 1 bankacılık sektörü için Ekvator çizgisi gibi bir şey" dedi. Akçakoca, yüzde 1’in sektördeki hedeflenen en az banka büyüklüğü için de bir ölçü olduğunu ifade ederek, bu oran hesaplanırken maliyet muhasebesi, verimlilik hesapları gibi bir takım teknik hesapların da dikkate alındığını söyledi. 
     
Güvence haziranda takvime bağlanacak      Yüzde 1’in belirlenmesinde 30 Eylül tarihli bilançoların esas alınmasında Tasarruf Mevduatı Sigorta Fonu’nun yaptığı mevduat satışlarının tevatür konusu yapılması endişesinin rol oynadığını açıklayan Akçakoca, mevduat garantisinin ne zaman kaldırılacağını önümüzdeki haziran ayında bir takvimle açıklayacaklarını bildirdi. Akçakoca, bugüne kadar Fon bankalarının alacaklarının 904 milyon dolarını tahsil ettiklerini de bildirdi. 
     



 EKONOMİ 




















</TEXT>
</DOC>
