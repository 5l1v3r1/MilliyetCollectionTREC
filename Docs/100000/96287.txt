<DOC>
<DOCNO> 96287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/son/sondun27.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonya, nüfusu artırmak için kısır çiftlerden medet umuyor. 
</HEADLINE>
<TEXT>

     Nüfusu hızla yaşlanan Japonya, nüfusu artırmak için artık kısır çiftlerden medet umar hale geldi. 
     Japonya Sağlık Bakanı Çikara Sakaguçi, ülkedeki kronik ''bebek kıtlığına'' çözüm için kısırlık tedavilerinin parasını devletin ödemesini önerdi. 
     Bakan Sakaguçi, kısırlık tedavisinin ulusal sigorta kapsamına alınmasını, bunun mümkün olmaması halinde genel bütçeden tedavi gören çiftler için pay ayrılmasını istedi. 
     Pahalı olduğu için Japon çiftlerin kısırlık tedavisi alamadıkları ya da tedaviyi bırakmak zorunda kaldıkları belirtiliyor. 
     Yaşam süresinin çok uzun, doğum oranınınsa düşük olduğu Japonya'da nüfus hızla yaşlanıyor. Nüfusun 2007'den itibaren azalmaya başlaması bekleniyor. 
     Son araştırmalara göre, Japonya'da kadın başına düşen çocuk sayısı 1.33. Bu rakam 1950'lerde ise 3.65 idi. 
     





</TEXT>
</DOC>
