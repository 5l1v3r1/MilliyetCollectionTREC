<DOC>
<DOCNO> 76712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/06/ekonomi/eko08a.html </URL>
<DATE> 2002/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuyruk çilesine son 
</HEADLINE>
<TEXT>

     HARUN GÜREK Ankara 

     Emekli Sandığı Genel Müdürlüğü ve Ziraat Bankası, zaman zaman ölüm olaylarına sahne olan memur maaş kuyruklarını ortadan kaldırmak için harekete geçti. İlk etapta maaş ödeme gün sayısının ayda üç güne çıkarılacak. 
     Üzerinde çalışılan sisteme göre, her grup kendi içinde üç gruba daha bölünecek. Her grup maaşını eski sistemdeki ayda almayı sürdürecek ancak maaş günleri değişecek. Kendi içinde üçe bölünen gruptan ilki ayın birinde, ikincisi ayın üçünde, üçüncüsü ayın beşinde maaş alacak. 
     
     Özel bankalar devrede 
     Aynı gün maaş alan emekli sayısının azalması, hem kuyruğu büyük ölçüde ortadan kaldıracak, hem de şubenin daha etkin çalışmasını, bu yolla maaşların daha hızlı ödenmesini sağlayacak. Emekli Sandığı, maaş ödenen banka sayısını artırmayı da planlıyor. Sandığın bu amaçla Akbank ve Oyak Bank ile görüşmeler yaptığı öğrenildi. Hazirandan itibaren emekli olacakların maaşları Akbank ve Oyak Bank’tan ödenecek 
     
     Yüzde 1.2 zam 
     İşçi emeklilerinin nisan ayı aylıkları belirlendi. En düşük işçi emekli aylığı 218 milyon, en yüksek emekli aylığı ise 421 milyon lira oldu. 
     Aylıklara yüzde 1.2 oranındaki Tüketici Fiyatları Endeksi doğrultusunda zam yapılması sonucunda, nisanda en düşük emekli aylığı 2 milyon 540 bin lira artışla 216 milyon 368 bin 147 liradan 218 milyon 908 bin 285 liraya yükseldi. En yüksek emekli aylığı ise 4 milyon 940 bin 8 liralık artışla 416 milyon 357 bin 307 liradan 421 milyon 297 bin 315 liraya çıktı. 
     



 EKONOMİ 




















</TEXT>
</DOC>
