<DOC>
<DOCNO> 53198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/20/son/sondun07.html </URL>
<DATE> 2001/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Mars'ta yaşam var mı Bilim adamları son noktayı koydu "Yok" 
</HEADLINE>
<TEXT>

     Uluslararası bilim adamları, Mars'tan kopup Dünya'ya gelen ünlü ALH-84001 meteorunda yaptıkları son araştırmalara göre, Mars'ta yaşam bulunmadığı görüşünü ortaya koydular. 
     Proceedings of the National Academy of Sciences dergisinde yer alan araştırmaya katılan uzmanlar, daha önce Mars'ta yaşam bulunduğunu ortaya çıkaran araştırma sonuçlarının yetersiz olduğu sonucuna vardılar. 
     Yeni araştırmada, elektronik mikroskopla alınan görüntülerde, madenleşmenin değişik safhalarında bulunan ve bakteri hücreleri oldukları sanılan kristale benzer parlak cisim sıraları görüldüğü hatırlatıldı. 
     Araştırmayı Amerikalı, İngiliz, Fransız ve Macar bilim adamlarıyla yürüten Arizona Üniversitesi'nden Peter Buseck, görüntülenen nesnelerle bakteri hücreleri arasında benzerlik bulunmasına rağmen, benzerliğin yeterli olmadığını ve kristallerin daha önce Mars'ta hayat olduğunu kanıtlamadığını belirtti. 
     Buseck, Amerikan Uzay ve Havacılık Dairesi NASA 
     araştırmacılarının geçen Şubat ayında, meteorda bulunan kristallerin Dünya'da bakterilerin oluşturduğu kristallerle aynı olduğunu söylediklerini hatırlattı. Önceki araştırmalarda, ALH 84001'de, mıknatıs özelliği olan doğal demir oksidi manyetit de bulunmuş, bu mineralin de bakteri etkinliğine bir işaret sayılabileceği haber verilmişti. Manyetit, göl diplerinde yaşayan bir tür bakterinin oluşturduğu bir mineral. Manyetik kristaller, göl dibinde hareket eden bakterilerin doğuya yönelmesini sağlayan bir tür pusula görevi yapıyor. Buseck, Dünya'daki manyetitlerin Mars'tan gelen meteorda bulunanlara yeterince benzemediğini bu nedenle ALH 84001'deki maddenin canlı bir organizma tarafından oluşturulduğunun kanıtlanamayacağını belirtti. Amerikalı bilim adamları, 1996'da yapılan incelemede, 4.5 milyar yıllık meteortaşının mikrofosil haline gelmiş kalıntısında, organik-biyolojik aktivite sonucu ortaya çıkabilecek ve tek hücreli bakterilere benzeyen oluşumlara rastlandığını bildirmişlerdi. Bilim adamları, Mars'ta 3 milyar yıl kadar önce ilkel mikroskobik yaşam olabileceğine ilişkin kanıt bulunduğunu açıklamışlardı Antarktika'da bulunduğu yer ve yıldan kodlanan, ''Alan Hills Alan Tepeleri 84001'' ya da kısaca ''ALH 84001'' adı verilen meteoritin şiddetli bir çarpışma sonucu Mars'tan koptuğu sanılıyor. 
     






</TEXT>
</DOC>
