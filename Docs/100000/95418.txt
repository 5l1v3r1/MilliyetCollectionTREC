<DOC>
<DOCNO> 95418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/13/guncel/gun08.html </URL>
<DATE> 2002/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Maço erkekler gizli eşcinsel olabilir mi 
</HEADLINE>
<TEXT>

ÇAPRAZ ATEŞ 
     NESLİHAN CUYAR 

     Trakya Üniversitesi Tıp Fakültesi Psikiyatri Anabilim Dalı Başkanı Prof. Dr. Ercan Abay, aşırı erkeklik duygusuyla garip davranışlar içerisinde bulunan, sürekli erkeklik taslayan ve halk arasında maganda olarak nitelenen kişilerde gizli eşcinsellik olabileceğini savundu. Bu iddia tartışmayı da beraberinde getirdi. Magandalar gizli eşçinsel olabilir mi Görüşler şöyle 
     
     Bahadır Bakım Psikiyatr 
Kabul etmek istemez      Stresler karşısında birtakım savunma mekanizmaları vardır. Kişi bunlarla kendini birtakım olumsuz düşüncelerden kurtarmaya çalışır. Reaksiyon - formasyon adını verdiğimiz bir savunma mekanizması var. Kişi bu savunma mekanizmasında, içinden gelen hareketleri önlemek için tam tersi şekilde hareket eder. İçinde hissettiği birtakım eşcinsel dürtüleri kendisi de kabul etmediği ve kendine layık görmediği için zıt yönde hareket eder. Aşırı sert, aşırı erkeksi davranışlar içine girer. Etrafa bağırır, eşini döver. Antisosyal olarak bildiğimiz magandaca davranışlar sergiler. Kendileriyle barışık olmadıkları için kaygılar içindedirler. 
     
     Hüsamettin Güldoğan Psikiyatr 
Gizleme yöntemi      Magandaların gizli eşcinsellik duyguları olabilir. Bir savunma mekanizması olarak aşırı sert tutumlar, davranışlar, otoriteye başkaldırma, dayak gibi fiziksel şiddet gösterileri içine girerler. Erkeksi davranışlarla ya da kadınlara yoğun ilgi, küfür, cinsel taciz, aşırı cinsel uğraş eşcinsel dürtülerin açığa çıkmasını engellemeye çalışırlar. Eşcinsel eğilimlerini ancak erkeksi davranışlarla gizlerler ancak bunu da bilinçli yapmazlar. Tüm o erkeksi davranışlar bilinç dışıdır. Bu savunma mekanizmasını kendi kendine geliştirir. Aman kimse eşcinsel olduğumu anlamasın’ diye bir düşünceleri yoktur. 
     
     Nihat Kaya Psikiyatr 
Genellemek yanlış      Hepsi için bu yargılamayı yapmak yanlıştır. Bütün magandaların eşcinsel olması söz konusu değildir. Sadece magandalar değil birçok insanda gizli eşcinsel eğilimler olabilir. Magandalığın yetişme biçimi, kültür, aile ve arkadaşlarla da ilgisi vardır. Kişinin taklit ettiği, benzeştiği, örnek aldığı magandalarsa o da bu yöne kaymış olabilir. Toplumun maganda olarak neyi gördüğü, hangi özellikleri magandalıkla özdeşleştirdiği de önemli. Üstelik magandalık kültürden kültüre değişir. Bir toplum için tercih unsurudur, başka toplumlar içinse itici unsur olabilir. Öncelikle tanımının iyi bir şekilde yapılması gerekir. 
     
     Ayhan Kalyoncu Psikiyatr 
Korkunun yansıması      Eşcinsellik her insanda olabilir. Magandalara gizli eşcinsel diyemeyiz. Ancak bu eşcinsellik korkularının dışa vurumudur. Erkekliğin abartılı olarak gösterilmeye çalışılması yani aşırı sert davranışlar, göğüs kıllarını dışarı taşırmak, maganda tarzı aşırı abartılı erkek davranışları bu kişilerin gizli eşcinsel olduğu anlamına gelmez. Sadece her insanda olabilecek eşcinsellik korkularının dışa vurumudur. Kendi içlerinde yaşadıkları eşcinsellik korkusundan kurtulmak için ortaya koydukları, erkekliklerinin vurgulanmasına yönelik rahatlama davranışlarıdır. 
     



 GÜNCEL 




















</TEXT>
</DOC>
