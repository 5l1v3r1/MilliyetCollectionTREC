<DOC>
<DOCNO> 81580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/02/spor/spo02.html </URL>
<DATE> 2002/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
"Borcumuz birikti" 
</HEADLINE>
<TEXT>

Boş mukaveleye imza atan Fenerbahçe Kaptanı Ogün, "Bu kadro iki kupayı da kazanmalıydı. Suç bizde. Takım ruhunu oluşturacağız" dedi 
     YALÇIN TÜRK 

     FENERBAHÇE ile şartsız anlaşan Ogün, geçen üç yılın değerlendirmesini yaptı. "Sadece bir şampiyonluğumuz var" diyen tecrübeli futbolcu, başarılı olamadıklarını itiraf ederek, "Türkiye Kupası’nı almalı, şampiyonluğu rahat kazanmalıydık. Lig ikinciliğini kesinlikle başarı olarak kabul etmiyorum. Bunun suçu bizim. Yeni sezonda ilk günden işi sıkı tutup, birikmiş borcumuzu ödeyeceğiz" dedi. 
     GEÇMİŞTEN ders almaları gerektiğini sözlerine ekleyen Ogün şöyle konuştu Fenerbahçe Türkiye Kupası’nı alacak, şampiyon olacak ve Şampiyonlar Ligi’nde son dört takım arasına girecek, hatta final oynayacak. Başka alternatifimiz yok. Biraz şans ve objektif maç yönetimleri olursa, hedefler kesin vurulur. Tüm bunlara fırsat vermemek için takım ruhunu en üst düzeyde oluşturmak zorundayız. 24 kişi tek ses olmalı." 
     
     Temaslar başladı 
Önceki gün Brezilya’ya varan Fenerbahçe kafilesi, Parreira ile buluşup, transferler için harekete geçecek 
     MEHMET DEMİRCAN SAO PAOLO 

     FENERBAHÇE Başkanı Aziz Yıldırım, yönetici Sadettin Saran ve Teknik direktör Werner Lorant’tan oluşan Fenerbahçe transfer heyeti, dün Brezilya’daki temaslarına başladılar. Önce Sao Paolo - Corinthias maçını izleyecek olan üçlü, daha sonra Fenerbahçe’nin eski teknik direktörü Parreira ile buluşacak. Tecrübeli hoca eski takımına listedeki futbolcular ve Washington hakkındaki görüşlerini iletecek. 
     YÖNETİCİLER daha sonra Arjantinli milli futbolcu Ortega’nın da transferindeki pürüzleri çözmek için uğraşacak. Fenerbahçe Başkanı Aziz Yıldırım ve yönetici Sadettin Saran transferlerle ilgili bilgi vermezlerken, teknik direktör Lorant ise, Brezilya’ya iki futbolcunun transferi için geldiklerini söyledi. Alman teknik adam İstanbul’a perşembe akşamı döneceğini de sözlerine ekledi. 
     
Oktay’a garanti      YUSUF KOBAL 

     İÇ transfer görüşmelerine başlayan Fenerbahçe Yönetimi, gönderileceği yönünde haberler çıkan Oktay’a garanti verdi. Gazete haberlerinden çok etkilenen ve yöneticilerle görüşen golcü futbolcuya, "Sakın takım falan arama. Sözleşmen devam ediyor ve takım kadrosundasın" cevabı verildi. Bu konuşma üzerine çok rahatlayan Oktay, tatil hazırlıklarına başladı. 
     ABDULLAH konusundaki sıkıntılara ise çözüm bulunmadı. Yönetimle transfer masasına oturmak için aceleci davranmayan Abdullah’ın, Lorant ile arasına giren karakedi yüzünden takım değiştirmeyi ciddi şekilde düşündüğü belirtiliyor. Dünya Kupası’na kadar beklemek niyetinde olan milli futbolcuya Beşiktaş’ın talip olduğu da sızan bilgiler arasında. 
     
Ortega bomba gibi      FENERBAHÇE’YE transferi gündeme gelen Arjantinli yıldız Ariel Ortega, sakatlığı sonrası bugün oynanacak Libertadores Kupası’nda forma giyecek. Deplasmanda Gremio ile oynayacak olan River Plate’in yıldız oyuncusu, kendisini iyi hissettiğini ve Dünya Kupası’nda da forma giyebileceğini söyledi. Ortega’nın iyileşmesi en çok Fenerbahçeli yöneticileri sevindirdi. 
     
Kuruluş çağrısı      FENERBAHÇE Altyapı Derneği, Atatürk’ün kulübü ziyaret tarihi olan 3 Mayıs’ın, "Kuruluş günü" olarak kabul edildiğini hatırlatarak, bütün taraftarları bu günü kutlamaya çağırdı. Derneğin yayınladığı mesajda, "Elimizde bayrağımız gönüller şampiyonu Fenerbahçeliler olarak Ata’nın sözlerini, şaibeler ve çetelerle şampiyon yaratıp Türk Sporu’na gölge düşürenlerin yüzlerine haykıralım" diye yazıldı. 
     
Serhat’ın aşkı      B.MÜNİH’DEN gelen ciddi teklif nedeniyle kafası karışan Serhat, "Fenerbahçe benim ilk gözağrım. Burada tecrübe kazandım. Andersson’dan çok şey öğrendim. Başarılı olduğuma da inanıyorum. Bir kaç gün içinde her şey belli olacak ama Fener aşkı ağır basabilir" dedi. 
     
Günay Çıtal vefat etti      FENERBAHÇE camiasının sevilen ismi Günay Çıtal dün yakalandığı amansız hastalıktan kurtulamayarak vefat etti. Sarı - Lacivertli kulüpte üç dönem yöneticilik yapan, Dereağzı ve Samandıra Tesisleri’ni görevde olmadığı halde ışıklandıran, 1996 yılındaki şampiyonlukta büyük payı olan Günay Çıtal’ın cenazesi yarın Teşvikiye Camii’ndeki öğle namazından sonra kaldırılacak. 
     
Lig bitti, yasak devam      FENERBAHÇE’NİN ligdeki ikinciliğinin kesinleşmesine rağmen antrenmanlarının hala basına kapalı yapılması merak konusu oldu. Yöneticilerle birlikte Lorant’ın Brezilya’ya gitmesi nedeniyle takımın başında sahaya çıkan Oğuz Çetin de, dünkü idmana basın mensuplarını almadı. Antrenmana izinli olan Rüştü ve Ümit Özat çıkmazken, futbolcular ortada sıçan ve çift kale çalışması yaptılar. 
     



 SPOR 






























</TEXT>
</DOC>
