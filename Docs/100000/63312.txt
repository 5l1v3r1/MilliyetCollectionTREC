<DOC>
<DOCNO> 63312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/20/son/sontur19.html </URL>
<DATE> 2002/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖDP "Türkiye solsuz kaldığı için soluksuz kaldı" 
</HEADLINE>
<TEXT>

     Özgürlük ve Dayanışma Partisi ÖDP 
     Genel Başkan Yardımcısı Yıldırım Kaya, ''Türkiye solsuz bir hayatı yaşıyor. Solsuz olduğu için soluksuz kaldı'' dedi. 
     ÖDP'nin 7. kuruluş yıldönümü dolayısıyla İzmir Eşrefpaşa Nikah Salonu'nda düzenlenen şenlikte konuşan Kaya, partisinin varoşlarda yaşayanları, köylerinden çıkarılanları, çiftçileri, işçi ve memuru, esnafı ile toplumun tüm kesimlerini kucaklamaya hazır olduklarını bildirdi. Kaya, Türkiye'de siyasi yelpazede solun yok olduğunu ileri sürerek, partisinin tüm solu kucaklayacağını savundu. Kaya, ''Yeni oluşum arayışları var. Türkiye'de yeni oluşuma ihtiyaç yok. ÖDP tüm beklentilere yanıt verecek tek partidir. Yeni oluşumcuları da aramıza bekliyoruz'' dedi. 
     Doğu ve Güneydoğu Anadolu'ya ayrı bir önem verdiklerini kaydeden Kaya, 17-18 Kasım 2001 tarihlerinde partinin tüzük değişikliği sağlayan kongresi ile köy, mahalle, gençlik ve kadı n örgütlerini oluşturduğunu, ilk genel seçime kadar herkesin aralıksız olarak mahalle ve köylerinde çalışmasını istedi. 
     ÖDP İzmir İl Başkanı İbrahim Akın da, Haluk Tekeli'nin istifası ile boşalan göreve yeni geldiğini, partiyi İzmir'de iktidar yapmak için uğraşacaklarını söyledi. 
     Şenlikte çeşitli sanatçılar türküleri seslendirirken, semah gösterisi yapıldı, halay çekilerek, şiirler okundu. 
     






</TEXT>
</DOC>
