<DOC>
<DOCNO> 60383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/03/son/soneko06.html </URL>
<DATE> 2002/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotiv ihracatında tarihi rekor 
</HEADLINE>
<TEXT>

     Ekonomik kriz nedeniyle dış pazarlara yönelen otomotiv sektörünün ihracatı, 2001 yılında yüzde 46.6 oranında artarak, 3 milyar 865 milyon dolara ulaştı. 
     Sektörün 2000 yılındaki ihracatı ise 2 milyar 636 milyon dolar olarak gerçekleşmişti. 
     2000 yılının Aralık ayında 269 milyon 850 bin 
     dolar olan otomotiv ve yan sanayii ihracatı, 2001 yılının aynı ayında yüzde 28.2'lik artışla 345 milyon 988 bin dolara yükseldi. 2001 yılı tamamında ise 3 milyar 865 milyon dolara ulaşan ihracat, 2000 yılında 2 milyar 636 milyon dolarda kalmıştı. Geçen yıl, 2000 yılına göre, yüzde 25.5'lik artışla 1 milyar 682 milyon dolar ihracat gerçekleştiren yan sanayii, ihracat kalemleri arasında yine ilk sırada yer alırken, bunu 979 milyon dolar ile binek otomobiller izledi. Otomobil ihracatındaki artış oranı, yüzde 57 olarak gerçekleşirken, bunda TOFAŞ'ın ''Doblo'' marka hafif ticari aracı ile OYAK Renault'un ''Megan Wagon'' ve ''Clio Symbol'' ihracatının etkili olduğu bildirildi. Otomotiv ve yan sanayii, 1996 yılında 1.500, 1997'de 1.562, 1998'de 1.771, 1999'da 2.481, 2000'de de 2.636 milyar dolarlık ihracat gerçekleştirmişti. 
     
     Pazar devi Almanya 
     Sektör, 2001 yılında 11 serbest bölge ve 1 gümrük hattı dışı mağazanın yanı sıra, 173 ülke ve özerk bölgeye ihracat gerçekleştirdi. 
     Bu ülkeler arasında dünyada otomotiv üretiminin önde gelen ülkelerinden Almanya, 859 milyon 982 bin dolar ile ihracat yapılan ülkeler arasında ilk sırada yer alırken, bu ülkeyi Fransa, İtalya ve ABD izledi. 
     Sektör, 2001 yılında gelişmiş batı ülkelerinin yanı sıra, Abudabi, Nijer, Angola, Tanzanya, Haiti, Guyana, San Marino, Birmanya, Kamboçya, Yeni Kalodenya, Dağıstan, Tataristan, Sırbistan ile Cayman, Falkland ve Maldiv adalarına ilk kez ihracat gerçekleştirdi. 
     Bu dönemde, İstanbul Deri Serbest Bölgesi'nden yapılan ihracat, önemli ölçüde gerilerken, İran pazarı yüzde 419 büyüdü. 
     






</TEXT>
</DOC>
