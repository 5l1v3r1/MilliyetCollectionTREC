<DOC>
<DOCNO> 79057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/18/son/sondun07.html </URL>
<DATE> 2002/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
11 Eylül ile ilgili tutuklanan Türk imam dava açıyor 
</HEADLINE>
<TEXT>

     11 Eylül olaylarından sonra yabancı uyruklulara karşı başlatılan operasyonlar çerçevesinde ABD'de tutuklanan İbrahim Türkmen adlı Türk imam, kendisine etnik ve dinsel ayırımcılık yapıldığı gerekçesiyle ABD Adalet Bakanı John Ashcroft ve FBI Başkanı Robert Mueller aleyhine New York Brooklyn federal mahkemesinde dava açtı. 
     Türkmen'in 4 Ekim 2000 tarihinde 6 aylık turist vizesiyle Amerika'ya geldiği ve vizesi 4 Nisan 2001 tarihinde sona erdikten sonra da bu ülkede kalarak çalışmaya karar verdiği öğrenildi. Türkmen'in kazandığı parayı eşi ile 4 kızına yolladığı bildiriliyor. 
     Türkmen'in 13 Ekim 2001 tarihinde hiçbir gerekçe gösterilmeksizin tutuklandığı, 1 hafta sonra da vize süresini aşmakla suçlandığı ifade edildi. 
     Türkmen ile birlikte, tutuklu olan Pakistan uyruklu Asif-ur-Rahman Saffi ve Fransız vatandaşı Sayed Amjad el Jaffri de dava açtılar. 3 sanık, Ashcroft ve Mueller'den belirtilmeyen miktarda tazminat talep ediyorlar. Dava dilekçesinde, sanıklara yapılan kötü muamelenin, ABD anayasası ile uluslararası hukuka aykırı olduğu da kaydedildi. 
     Söz konusu kişiler, terör örgütleriyle ilişkileri olmadığı halde, 11 Eylül'den sonra Amerikan Göç ve Muhaceret Dairesi INS ile FBI 
     tarafından ortak yürütülen operasyonlar çerçevesinde haksız yere tutuklanarak hapse atıldıklarını öne sürüyorlar. Türkmen ile birlikte diğer 2 sanık, hapishanede dövüldüklerini ve kötü muameleye maruz kaldıklarını da bildirdiler. Sanıkların halen Manhattan'daki cezaevinde tutuldukları öğrenildi. Cezaevi adli direktörü Bill Goodman olayla ilgili olarak yaptığı açıklamada, ''cezaevinde bulunan kişilerin ilk kez din, etnik ve ulusal köken nedeniyle kendilerine ayırımcılık yapıldığını savunarak dava açtıklarına'' dikkat çekti. Türkmen ve diğer 2 tutuklu ile aynı konumda bulunan başka sanıkların da bu davaya katılabilecekleri bildiriliyor. Avukatlar, yaklaşık 87 kişinin benzer durumda olduğunu ifade ediyorlar. 
     
     Sınırdışı edilmeye razılar 
     Resmi kaynakların verdiği bilgiye göre, 11 Eylül olaylarından sonra INS ve FBI 1000'den fazla Müslüman'ı gözaltına aldı ve bunların 327'si halen tutuklu. 
     İbrahim Türkmen ve diğer 2 sanığın sınırdışı edilmeyi kabul ettikleri, ancak Amerikan makamlarının, ''soruşturma tamamlanmadı'' gerekçesiyle bunları hapiste tutmaya devam ettikleri de ortaya çıktı. Türkmen ve diğer 2 sanığın mahkemeye verdikleri dilekçede, ''resmi yetkililerin kendilerini yasal süreden çok daha uzun bir zamandır cezaevinde tuttuğu'' kaydedildi. 
     Yetkililerin, sanıkların terör örgütleriyle bağlantıları olup olmadığını araştırdıkları, ancak bu konuda ortada kanıt olmadığı belirtiliyor. Dilekçede, ''suçu kanıtlanmayan kişinin masum kabul edilmesi kuralı ihlal edilerek bizlere, masumiyetimiz ispatlanana kadar suçlu muamelesi yapılmaktadır'' görüşüne yer verildi. 
     
     İnsanlık dışı muamele 
     Sanıkların cezaevinde küçük ve penceresiz hücrelerde tutuldukları ve hücreden her çıkarılışlarında en mahrem yerlerine kadar arandıkları dilekçede vurgulandı. 
     Sanıkların dinsel vecibelerini yerine getirmelerine izin verilmediği de belirtiliyor. 
     





</TEXT>
</DOC>
