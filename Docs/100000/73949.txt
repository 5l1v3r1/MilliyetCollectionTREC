<DOC>
<DOCNO> 73949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/22/spor/ysengul.html </URL>
<DATE> 2002/03/22/ </DATE>
<TIME>  </TIME>
<AUTHOR> CEM ŞENGÜL  </AUTHOR>
<HEADLINE>
Tek çıkar yol 
</HEADLINE>
<TEXT>

     Türkiye, Avrupa Birliği’ne "girelim mi, girmeyelim mi" görüşleri arasında salkım saçak bir düşünce savurganlığını sergilerken, futbolumuzda önce Galatasaray’ın başarıları, sonrasında milli formanın Avrupa kupalarına ve Dünya Kupası finallerine uzanıp dayanması, sanırım bizleri son yıllarda moral kondisyon olarak kucaklayan en sıcak gelişmelerdir. 
     Son ekonomik darbelerle alt üst olan piyasalarda derin bir sessizlik hakim... Varolan büyük durgunluğa hükümetten kimseler vakıf değil... Sayın Derviş, Amerika’da, "Kriz bitti" diye morale dayalı beyanatlar verirken, Türkiye’de İş Bankası Genel Müdürü, "Hayır kriz bitmedi" diyerek, gerçeği açıkça vurguluyor... Esnaf ve Sanatkarlar Birliği... TOB yöneticileri ve üst katlardaki patronların oturduğu TÜSİAD üyeleri bile acı acı gülümsemekten başka bir şey yapamıyorlar ülkenin gelecek zamanlarını düşündükçe... 
     Irak’taki olası emrivaki gelişmeler ülkeyi daha da sıkıntılı bir döneme iterse, Türkiye tam bir "savaş şartları" içine kilitlenip, kalır mı .. Yoksa bölgedeki tarihi satrançta siyasiler ve askerler taşları en isabetli yerlere oynarlar da, ülkemiz Körfez Savaşı’ndan beri biriken önemli alacaklarıyla birlikte buradaki ekonomik geleceğimizi de garantiye alabilen bir çağdaş yenilenmeyi yaratabilir mi .. 
     Neyse, kritik görünen gelecek zaman senaryolarını bu işin uzmanlarına bırakalım da, yine futbolumuza ve yeniden başlayacak yedi haftalık lig maratonunun teknik detaylarına bir göz gezdirelim... Galatasaray’ın artık tek kulvara, yani lige dönüşü, birçok zirve takımın şampiyonluk ümitlerini, hatta düşme hattındaki ekiplerin ince hesaplarını dahi alt üst edecektir... Bu gerçek bütün spor dünyamızca iyi bilinmelidir... Cim - Bom geçen yıl iki cephede yarışmanın kurbanı olarak şampiyonluktan oldu bize göre... Ama şimdi şartlar öyle değil... Galatasaray, Şampiyonlar Ligi’nden koptuktan sonra bütün varlığıyla lige asılacaktır şimdi... Ayrıca fizik güç ve düşünce manevraları konusunda hayli yorgun olan ekip, Bursaspor ve Trabzonspor maçlarıyla kafasını yenileyip, liderliği muhafaza etmenin peşine takılırsa eğer ayrıca da Avrupalı rakipleriyle oynarmışcasına bir anlamda tempoya da kilitlenebilirse, işte o zaman Fenerbahçe ve Beşiktaş’ın şampiyonluk hayalleri kursaklarda kalır benim kanaatimce... Hele hele bay Lorant, Fenerbahçe’de hala oynayacağı sistemi tartışmaya açık tutup, sahaya süreceği on bir konusunda bile oturmuş bir fikre sahip değilse... Beşiktaş’ın Daum’u, her hafta Almanya’ya uçup, mahkeme kapılarında Kartal’ı düşünmek zorunda kalıyorsa eğer... Ligin finaline doğru yol alınırken işler bu haftadan itibaren iyice kızışmaya başlamıyor mu sizce de .. 
     İşleri güçleri bir yana bırakıp, "Türkiye nereye gidiyor" sualine kafa patlatıp, "acabalarla" uçup, giden zamanla pençeleşeceğimize, en doğrusu yine futbolumuza bakıp, keyifli haftalara takılmamız sanırım iç karartıcı durumlardan uzaklaşmamızın "tek yolu" dur. 
     



 SPOR 


























</TEXT>
</DOC>
