<DOC>
<DOCNO> 85652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/23/son/sondun09.html </URL>
<DATE> 2002/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Depresyondakiler sağlıklı insanlardan daha fazla ağlamıyor 
</HEADLINE>
<TEXT>

     Depresyondakilerin de sağlıklı insanlar kadar ağladığı belirlendi. 
     Stanford Üniversitesi'nin yürüttüğü araştırmaya göre, uzun süreli depresyon, kişide ağlama sınırını aşağıya çekebiliyor. 
     ''Abnormal Psychology'' dergisinde yayınlanan araştırma kapsamında, depresyon teşhisi konulan 23'ü erkek 71 kişiyle 9'u erkek 33 sağlıklı denek karşılaştırıldı. 
     Söz konusu kişilere, duygusal tepkilerini ölçmek için bir erkek çocuğunun babasının öldüğünü öğrendiği 1979 yapımı ''Şampiyon'' adlı film izletildi. 
     Her iki grup denekten 5'te birinin filmi izlerken ağladığı, depresyondakilerin, sağlıklı insanlara oranla daha fazla ya da uzun süreli ağlamadıkları ve onlardan ''daha az üzüldükleri'' tespit edildi. 
     Araştırma, 6 ay ya da daha uzun süredir depresyonda olan kadınlarla daha kısa bir süredir depresyonda olanlar karşılaştırıldığında, depresyon süresi uzadıkça, ağlama olasılığının azaldığını ortaya çıkardı. 
     Filmi izleyen 17 kadın göz yaşlarına boğulurken, erkek deneklerden sadece sağlıklı olan bir kişi ağladı. 
     Araştırmayı yürüten bilim adamlarından Jonathan Rottenberg, uzun süredir depresyondakilerin daha az ağlamasının bir nedeninin, duygusal çıkmazı simgeleyen göz yaşlarının etkili olduğuna dair inancın ortadan kalkması olabileceğini söyledi. 
     Rottenberg, depresyonun, duygusal tepkilerin bastırılmasıyla ortaya çıkarak, kişiyi üzücü ya da mutluluk veren uyarıcılara karşı tepkisiz bırakabileceğini belirterek, ''Depresyon, duyguları bastırarak, kişiyi dış dünyaya az çok tepkisiz kılıyor'' dedi. 
     





</TEXT>
</DOC>
