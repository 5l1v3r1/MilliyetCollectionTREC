<DOC>
<DOCNO> 74922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/27/son/soneko23.html </URL>
<DATE> 2002/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kiekens ''Türkiye IMF'den destek almasaydı felaket olurdu'' 
</HEADLINE>
<TEXT>

     IMF Avrupa Bölgesi İcra Direktörü Willy Kiekens, Türkiye'nin daha önce içinde bulunduğu şartlar zorla düzeltilmemiş olsaydı çok büyük bir ekonomik felaket beklendiğini anlatırken, ''Türkiye IMF'den daha önce görülmemiş düzeyde yüksek finansal destek almamış olsaydı, bu kesin bir felakete neden olacaktı. 
     Allahtan hükümet, bu çarpıklıkları ve Türkiye ekonomisindeki sorunları çok kararlı biçimde düzeltmeye başladı'' dedi. 
     Kiekens, İSO Meclis toplantısında yaptığı konuşmada, Türkiye'de iş dünyasında çalışmanın her zaman zor olduğunu, ancak diğer yandan bakıldığında çok iyi bilinen ve çok saygı duyulan girişimcilik becerilerinin unutulmaması gerektiğini vurguladı Yıllar boyunca Türkiye'nin karşı karşı olduğu ekonomik sorunların hem sayıca çok hem de devamlı olduğuna dikkati çeken Kiekens, bu sorunların arasında yüksek enflasyon, yüksek faiz ve kredi gibi maddeleri saydı. 
     Aynı zamanda hükümet politikalarının birçok açıdan çarpıtıldığını, özellikle mali açıkların çok aşırı olduğunun görüldüğünü kaydeden Kiekens, bunların da yüksek enflasyonun temel nedenini oluşturduğunu vurguladı. 
     Kısa bir süre öncesine kadar sosyal güvenlik sisteminde büyük dengesizlikler bulunduğuna, sistemin maliyetinin giderek arttığına işaret eden Kiekens, aynı zamanda zaten çok yüksek olan faizlerin maliyetinin devlet teşvikleri ile aşağı çekilmek istendiğini, özellikle çiftçiler ve küçük işletmeciler için faiz oranlarının yapay olarak aşağı çekilmesinin ciddi maliyetlere neden olduğunu anlattı. 
     
     "TÜrkiye'yi ekonomik felaket bekliyordu" 

     Söz konusu maliyetlerin Ziraat ve Halk Bankası hesaplarında saklandığını, aynı zamanda KİT'lerde aşırı personel sayısı ve kötü fiyatlandırma politikaları sonucu sürekli zarar çıktığını ifade eden Kiekens, şöyle devam etti. 
     ''Bütün bunlar, şu anda yaşanan büyük mali açığın birçok nedeninin sadece birkaç tanesidir. Bu durum sonucu, kamu sektörünün borcu giderek artıyor. Eğer söz konusu şartlar zorla düzeltilmemiş olsaydı, zaten çok büyük bir ekonomik felaket bekleniyordu. Aynı zamanda Türkiye, IMF'den daha önce görülmemiş düzeyde yüksek finansal destek almamış olsaydı, bu da kesin bir felakete neden olacaktı. Allahtan hükümet, bu çarpıklıkları ve ekonomideki sorunları çok kararlı biçimde düzeltmeye başladı.'' Kiekens, Türkiye'nin uygulamaya geçirdiği ve iyi sonuçlar elde ettiği iki temel programdan birinin istikrar ve reform hedefli IMF destekli program, diğerinin AB'ye üyelik amacıyla benimsenen strateji olduğunu kaydetti. 
     Her iki programın da birbirinden iddialı olduğunu, Türkiye'nin geleceği açısından çok kritik öneme sahip olduğuna işaret eden Willy Kiekens, iki programın da birbirini tamamladığını belirtti. 
     
     "Yerinde saydı" 

     IMF Avrupa Bölgesi İcra Direktörü Willy Kiekens, ''Son 10 yılda bütün ülkeyi düşündüğümüz zaman yaşam standardı yerinde saydı diyebiliriz. Türkiye aslında bir ilerleme kaydetmedi, AB ile aynı hızı tutturmaya doğru bir adım atamadı'' diye konuştu. 
     Kiekens, Türkiye'nin, ekonominin başına bela olan çarpıklıkları düzeltmesi halinde, sürdürülebilen bir yüzde 6-9'luk büyüme tutturabileceğini söyledi. 
     Türkiye'nin amacının Avrupa Birliği'ne yetişmek olduğunu ifade eden Kiekens, satın alma gücü paritesi açısından AB üyesi ülkelerle Türkiye'yi kıyasladı. 
     Türkiye'nin 2020-2023 yıllarına kadar Yunanistan, Portekiz ve İspanya'ya yetişmesi için sürekli, yıllık olarak yüzde 9.2 büyümek zorunda olduğunu vurgulayan Kiekens, şöyle devam etti 
     ''Eğer yüzde 6 büyürse, o zaman onların tahmini büyüme rakamının 2 katı olacaktır. Bu durumda kişi başına gelir o ülkelerin yarısı olacaktır. Eğer o ülkeler kadar büyüme tutturulursa, o zaman sapma gösterecek aşağı dönecektir. Türkiye'de yüzde 4.1'lik bir büyüme öngörüyoruz. Bu da size, rakip ülkelere ulaşmak için ne kadar büyük bir iddianın gerekli olduğunu gösteriyor.'' Türkiye'nin 1980'li yıllardaki büyüme oranının yüzde 4.8, kişi başına gelir artışının da yüzde 2.3 olduğunu hatırlatan IMF Avrupa Bölgesi İcra Direktörü, 1990'lı yıllarda hayal kırıklığına sürükleyici bir durumun yaşandığını ve büyümenin yüzde 3.1, kişi başına gelir artışının da yüzde 1.3 olduğunu kaydetti. 
     Willy Kiekens, yüzde 6'lık sürekli bir büyümenin olabileceğini ve bunun 1960-70'li yıllarda örneğinin görüldüğünü ifade ederek, 1995-1999 yılları arasında yüzde 7'nin üzerinde büyüme kaydeden Türkiye'nin, daha sonra çok ciddi duraksamalarla büyüme hızının kesintiye uğradığını belirtti. 
     Kiekens, ''Eğer Türkiye bu çarpıklıkların düzeltilmesini sağlayabilir, ekonominin başına bela olan çarpıklıkları düzeltebilirse, o zaman sürdürülen bir yüzde 6-9'luk büyüme tutturabilir'' dedi. 
     Willy Kiekens, artan nüfusun sermaye oluşumunu da etkileyeceğine işaret ederek, sermaye-emek oranı açısından önemli adımların atılmasının şart olduğunu kaydetti. 
     20 yıl içinde büyümenin dikkate alınması halinde verimin 
     artırılmasının, sermaye yoğun alanlara daha çok yönelinmesinin ve toplam verimliliğe doğru gitmenin gerekliliğini ifade eden Kiekens, 1980'li yıllarda Türkiye'deki yıllık verim artışının yüzde 3'lerde olduğunu, bu rakamın 90'lı yıllarda yüzde 0.2'ye kadar düştüğünü hatırlattı. 
     
     Verimlilik düşüşü kaygı verici 

     Batı Avrupa'nın hamle yıllarındaki verim artışının yüzde 5 seviyesinde olduğuna dikkati çeken Kiekens, ''Bunu 0.2 ile karşılaştırınız. Bu da kaygı verici gelişmelerden biri. Türkiye'de yavaşlayan verimliliğin yanı sıra bir de istihdam oranı düşüyor'' dedi. 
     Kiekens, Türkiye'de uygulanmakta olan istikrar ve reform programlarına değinerek, ''Türkiye 2 programı bir arada uygulamakta ve bundan çok cesaret verici sonuçlar almayı sürdürüyor. Bu, AB'ye üyelik için de bir stratejidir. Her iki program ülkenin geleceği açısından çok kritik önem taşımaktadır. Bu programlar birbirini tamamlayıcı programlardır'' diye konuştu. 
     IMF'nin desteklediği programın finansal istikrar, düşük enflasyon, finansal ve kamu sektörünün sağlamlılığına yönelik program olduğunu belirten Kiekens, bu programların uygulanmasıyla etkili yapısal reformların ekonomiyi daha sağlam hale getireceğini ve AB'ye üyelikte katkıda bulunacağını, Türkiye ile Avrupa ülkeleri arasındaki gelir dengesizliğini kapatacağını söyledi. 
     Türkiye nüfusunun yüzde 45'inin hala tarımla uğraştığına dikkat çeken Kiekens, gelecekte AB ile 2020-2023 yıllarında uyum sağlayabilmek için Türkiye nüfusunun yüzde 20'sinden azının tarımda çalışıyor hale gelmesi gerektiğini vurguladı. 
     
     Parasal istikrar el uzatım mesafesinde 

     Türkiye'de iş yaratımına, sermaye birikimine ve yüksek düzeyde eğitime ihtiyaç bulunduğunu kaydeden Kiekens, ''Türkiye, Avrupa ülkelerine nasıl başarılı şekilde uyum sağlayabilir Son 2 yıla bakıyoruz. Gerekli temeller konulmakta. Mali hesaplardaki durumlar düzeltilmiş, parasal istikrar artık el uzatsak tutabileceğimiz kadar yaklaşmış ve ekonominiz ilerliyor. Bunu da biliyoruz'' dedi. 
     Tarım reformunu, nüfusun önemli bir kesimini ilgilendirmesi dolayısıyla programın en radikal parçası olarak niteleyen Kiekens, sosyal ve siyasal açıdan bakıldığı zaman tarımdaki geçişin kritik olduğunu, doğrudan gelir desteğinin de çok iyi hedeflenmiş olması gerektiğini anlattı. 
     Willy Kiekens, ''Gerçekten de çok iyi hedeflenmiş olarak politikalar içinde hazırlanmış bulunuyor'' diye konuştu. 
     Kamu maliyesinin çok sağlam esaslara oturmasının şart olduğunu ve hükümetin son derece sıkı mali standartlara uyması gerektiğini dile getiren Kiekens, ''Çünkü kamu borçlarının çok daha kötü dönüş yapmasını önlemesi lazım'' yorumunda bulundu. 
     
     Hükümete övgü 

     Türk bankacılık sektörünün uzun zamandan beri zayıf bir sektör olduğunu savunan Kiekens, özellikle son krizde çok büyük bir darbe yediğini bildirdi. İcra Direktörü Kiekens, ''Hükümetin bankacılık krizini de ele alış biçimi, gerçekten iltifat getirecek biçimde başarılı olmuştur'' dedi. 
     BDDK'nın da son derece iyi iş çıkarmakta olduğunu belirten Kikenes, ''Türkiye'nin uluslararası kabul edilebilir standartlara bu yıl sonunda ulaşmasını sağlamak için çok iyi adımlar atmaktadır'' diye konuştu. 
     Kiekens, bankaların sermaye yeterliliklerinde de ilerlemenin şart olduğunu vurgulayarak, böyle bir uygulamanın dayanıklı bir finansal istikrara yönelik olduğuna işaret etti. Kiekens, bunun bir sübvansiyon olmadığını, mali istikrarın sağlanabilmesi ve mevduat sahiplerini mümkün olan en düşük maliyetle korumak anlamına geldiğini anlattı. 
     Kiekens, ''Türkiye'nin şimdi kamu finansmanı yapısal olarak sağlam bir yere oturtulduğuna göre, Merkez Bankası inanılır ve etkili bir enflasyon hedeflemesi benimseyecektir. Bu hem enflasyonu düşürürken, hem faiz oranlarını indirebilecektir'' dedi. 
     Bu programın yatırımların maliyetini de düşüreceğine dikkat çeken Kiekens, ülkenin buna son derece ihtiyacı bulunduğunu bildirdi. 
     
     "Türkiye ekonomisi ayağa kalkıyor" 

     Kiekens, ''Dünya Bankası'nın da destekleriyle IMF ve giderek de eminim AB'nin destekleriyle Türkiye bütün yönlerden ekonomisini ayağa kaldırmaktadır. Politikalarını ve genel olarak toplumunu uyumlu hale getirmekte ve en iyi uygulamalara yöneltmektedir. AB müktesebatına uyumlandırma konusunda hızla ilerlemektedir'' diye konuştu. 
     Kiekens ayrıca, büyümeyi uyaran birtakım adımlar için doğrudan yabancı yatırımcılara da ihtiyaç bulunduğuna dikkat çekti. Emek piyasasında oldukça esnek olması gerektiğini anlatan Kiekens, ''Yüzde 40 istihdam giderleri çok fazla'' diye konuştu. 
     Politikaların önceden kestirilebilir olması gereğine işaret eden Kiekens, ''İnsanlarda güven yaratmalıdır, riskleri azaltmalıdır. Gerek yargı, gerekse yürütme güçleri dürüstlükle ve etkinlikle tanımlanabilecek bir biçimde ortada kendini gösterebilmelidir. İyi uygulamaların devamı ve AB ile doğru adımların sıklaştırılması, ekonomiyi daha da coşturacaktır'' dedi. 
     Willy Kiekens, konuşmasını şöyle tamamladı 
     ''Ben de Türkiye'nin yaptığı iyi ilerlemeleri gördükçe cesaret buluyorum. AB'ye üyelik yolunda Avrupa Komisyonu'nun son raporunda da görüldüğü gibi ilerlemesini son derece iyimser karşılıyorum. Bugün bana sorsalar, Türkiye'de siyasal, sosyal, entelektüel liderlere düşen en önemli görev hangisi deseler, ben bu görevin toplumun her kademesi ve katmanında AB'ye üyeliğinin ne kadar iyi bir şey olacağı bilincinin uyandırılması ve kuvvetli desteğin sağlanması, bütün tedbirleri alarak Türkiye'nin bir an önce üye olması için hamle yapılmasına destek sağlanmasıdır derdim. Bu çok daha fazla refah getirecektir. Türkiye'nin de aktif bir şekilde küreselleşen dünyanın karar mekanizmasına katılmasını sağlayacaktır.'' 
     






</TEXT>
</DOC>
