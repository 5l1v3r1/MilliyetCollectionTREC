<DOC>
<DOCNO> 81043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/29/son/sondun32.html </URL>
<DATE> 2002/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Tenisçi Anna Kournikova Penthouse'u mahkemeye veriyor 
</HEADLINE>
<TEXT>

     Tenisçi Anna Kournikova, plajda üstsüz güneşlenirken çekildiği öne sürülen fotoğraflarını yayınlayan Penthouse dergisini mahkemeye veriyor. 
     Ancak Kournikova'nın dava gerekçesi, kendisinden habersiz çekilen fotoğrafların yayınlanması değil, fotoğrafta görülen üstsüz kadının kendisi olmaması. 
     Penthouse son sayısında Florida'da üstsüz güneşlenen sarışın bir kadının uzaktan çekilmiş fotoğraflarını yayınlamış ve fotoğrafların Kournikova'ya ait olduğunu öne sürmüştü. 
     Derginin editörü konuyla ilgili açıklamasında, Anna Kournikova'nın Miami'nin South Beach plajında üstsüz güneşlendiğini ileri sürerken, Kournikova ise fotoğraftaki kadının kesinlikle kendisi olmadığını ve dergiyi mahkemeye vereceğini bildirdi. 
     Tenisçinin sözcüsü, ''Anna'yı tanıyan kişiler, dergideki kadının o olmadığını bir bakışta anlayacaklardır'' diye konuştu. 
     Sözcü, şunları kaydetti 
     ''Fotoğraflar Kournikova'ya o kadar benzemiyor ki, bu durumda Penthouse'un ya kasten böyle hareket ettiğini ya da gerçeklere hiç önem vermeyecek kadar vurdum duymaz davrandığını düşünüyoruz. Her iki durumda da dergi haksız kazanç sağlama peşinde olduğunu ortaya koymuştur.'' Penthouse dergisinin avukatı Victor Kovner ise ''dergi yetkililerinin, fotoğrafların Anna Kournikova'ya ait olduğuna emin olduklarını'' söyledi. 
     





</TEXT>
</DOC>
