<DOC>
<DOCNO> 83263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/son/soneko13.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF'nin istediği yasal değişiklikler Arjantin Parlamentosu'nda... 
</HEADLINE>
<TEXT>

     Uluslararası Para Fonu'nun IMF Arjantin'e kestiği mali yardımları yeniden başlatmak için şart koştuğu yasal değişiklikler, ülke parlamentosunda sert tartışmalara yol açtı. 
     IMF'nin değiştirilmesini istediği iki yasadan biri olan ekonomik suçlarla mücadeleyi düzenleyen, yürürlükteki ''mali bozgunculuk yasası'' Senato tarafından kaldırıldı. 
     Ancak, Mali Bozgunculuk Yasası'nı yürürlükten kaldıran yeni yasa, onay için gönderildiği Temsilciler Meclisinde engellemeye uğradı. 
     Yasa tasarısını komisyona havale eden milletvekilleri, tasarı üzerinde tartışmayı komisyon değerlendirmesinden sonraya ertelediler. 
     Yasanın Senato tarafından iptali, IMF'nin taleplerinin kabulü yönünde ileri bir adım olarak değerlendirilirken, parlamentonun alt kanadı Temsilciler Meclisi'nde karşılaştığı engelleme, siyasi anlaşmazlıkların IMF'nin istediği reformları engelleyeceği kaygısının güçlenmesine neden oldu. 
     IMF'nin değiştirilmesini istediği diğer yasa olan İflas Yasası da, Temsilciler Meclisi'nde yumruklaşmalara varan sert tartışmalara sahne oldu. 
     İflas Yasasında IMF'nin önerdiği değişikliklerin Arjantin şirketlerini yabancı sermayeye peşkeş çekeceğini öne süren milletvekillerinin sert muhalefetine rağmen, değişiklik önrgesi Temsilciler Meclisi'nden geçerek tartışılmak üzere Senato'ya iletildi. 
     





</TEXT>
</DOC>
