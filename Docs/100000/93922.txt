<DOC>
<DOCNO> 93922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/son/soneko20.html </URL>
<DATE> 2002/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol Ofisi'ne sendikasyon kredisi... 
</HEADLINE>
<TEXT>

     Petrol Ofisi, Citibank ve ABN Amro Bank liderliğinde 10 bankayla 75 milyon dolar tutarında sendikasyon kredisi anlaşması imzaladı. 
     Citibank ve ABN Amro Bank'ın yanı sıra Credit Lyonnais, Credit Agricole Indosuez, Deutsche Bank, Oyak European Finance Plc, BNP Paribas, HSBC, ING Bank ve Finansbank Holland'ın oluşturduğu konsorsiyumda kredinin vadesi 370 gün, faizi de libor artı 1.20 olarak belirlendi. 
     Kredi anlaşmasının imza töreninde konuşan Petrol Ofisi Genel Müdürü Ertuğrul Tuncer, Petrol Ofisi'nin özelleştirmeden bu yana geçen 24 ayda büyük gelişme kaydettiğini, akaryakıt dağıtım sektöründe lider konumda olduğunu söyledi. 
     Şirketin artan rekabet gücü, karlılığı ve verimliliğini takdir eden 10 büyük bankanın, Türkiye'deki mevcut ekonomik ve siyasi belirsizliklere rağmen Petrol Ofisi'ne düşük maliyetli finansman kaynağı yarattığını belirten Tuncer, ''Ülkedeki bu politik ve ekonomik belirsizlik ortamında sağladığımız bu sendikasyon kredisi inşallah ülkemiz insanlarına da moral verecektir. İnşallah diğer ciddi kuruluşlara da bir vesile olur'' dedi. 
     Bankaya gelen teklifin 100 milyon doların üzerinde olduğunu, ancak krediyi 75 milyon dolarla sınırlı tuttuklarını belirten Tuncer, bu kredinin yatırım ve projelerin finansmanı ile akaryakıt fiyatlarının artmasıyla büyüyen işletme sermayesinin finansmanında kullanılacağını kaydetti. Tuncer ''Şirketin organik ve inorganik büyümesini geliştireceği projeler gerçekleştirilecek'' dedi. 
     Kırıkkale'de 20 bin ton kapasiteli dolum tesisi alımıyla ilgili görüşmeler yaptıklarını belirten Tuncer, yeni projelerin devam edeceğini söyledi. 
     Anlaşmaya imza atan Citibank Kurumsal Finansmandan sorumlu Genel Müdür Yardımcısı Yeşim Roth da, bu kredinin Petrol Ofisi'ne duyulan büyük güvenin bir göstergesi olduğunu kaydetti. 
     ABN Amro Bank Türkiye Genel Müdürü Ab Meijer de, Petrol Ofisi'nin başarılı bir dönüşüm geçirdiğini, ilgi çekici harika bir şirket olduğunu söyledi. 
     





</TEXT>
</DOC>
