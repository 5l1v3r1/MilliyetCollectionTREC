<DOC>
<DOCNO> 85346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/ekonomi/eko03.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
MAN’ın üretim üssü dansı 
</HEADLINE>
<TEXT>

MAN’ın günlük otobüs üretimini 4.5 adetten, 8.5 adete çıkaran ve Neoplan da üretecek olan ek tesisi 100 kişilik işçi, yönetici dans grubunun şovuyla açıldı 
     ANKARA Milliyet 

     Alman otobüs ve çekici üreticisi MAN AG, Türkiye’deki ağırlığını artırıyor. MAN AG Yönetim Kurulu Başkanı Bror Hakan Samuelsson, Türkiye’nin kendileri için en önemli pazarlardan birisi olduğunu söyledi. 
     Samuelsson, Devlet Bakanı ve Başbakan Yardımcısı Mesut Yılmaz’ın katıldığı, MAN Türkiye’nin Ankara’daki üretim tesislerinde günlük otobüs üretiminin 4.5 adetten 8.5 adete çıkaran ek tesislerinin açılış töreninde yaptığı konuşmada, MAN Türkiye’nin 2002 yılı ciro hedefinin 250 milyon euro olduğunu kaydetti. 
     Samuelsson, yapılan bu yatırımla hem MAN hem de Neoplan marka otobüslerin üretileceğini belirtti. Türkiye’de tesisleri bulunduğu için avantajlı olduklarını düşündüğünü söyleyen Samuelsson, burada rekabet gücüne sahip bir maliyetin bulunduğunu kaydetti. 
     
     Bir adım önde’ dansı 
     2003 yılında, Türkiye’yi, "Avrupa otobüs üretim merkezi" haline getirmeyi amaçlayan MAN’ın ek tesisinin açılışında, dinamizmin simgesi olarak, fabrikanın çeşitli birimlerinde çalışan yaklaşık 100 kadar genç, işçi, memur ve yöneticiden oluşan dans grubuyla özel bir dans performansı hazırladı. 
     Kareograf Ömür Uyanık’ın gözetiminde 10 günlük çalışma sonunda hazırlanan ve "MAN steps ahead - MAN bir adım önde" adını taşıyan dans gösterisi, özel olarak düzenlenen müzik eşliğinde yaklaşık 10 dakika sürdü. 
     Yılmaz’ın da ilgiyle izlediği dans gösterisinin en ilgi çeken üyeleri ise, yaşlı yöneticileri oldu. 
     
Bu kriz atlatılacak      Almanya’nın Ankara Büyükelçisi Rudolf Schmidt, MAN’ın ek tesisinin açılışında yaptığı konuşmada, Türkiye’nin ekonomik kriz yaşamasından duydukları üzüntüyü dile getirirken, "Biz Türkiye’nin, bu krizi atlatabileceğine inanıyoruz" dedi. Schmidt, bu ay içinde ikinci Alman firmasının yatırım törenine katıldığını vurgularken, Türkiye’de yatırım yapacak başka Alman firmalarının çalışmalarını geliştirmek istediklerini bildiğini kaydetti. Yabancı yatırımların artması için yabancı çalışanların statüsünün düzenlenmesinin önemine dikkati çeken Schmidt, uzun süre çalışma izni sağlayan bir taslağın, Meclis’e sevk edilmesinden duyduğu memnuniyeti dile getirdi ve bunun bir an önce yasallaşması temennisinde bulundu. 
     
Ankara’ya 45 milyon euro’luk yatırım      MAN’ın Ankara’daki ek tesislerinin açılışına katılan Başbakan Yardımcısı Mesut Yılmaz, burada üretilen otobüslerden birini sürdü. MAN Türkiye Yürütme Kurulu Üyesi Tunç Koman, bugüne kadar 45 milyon euro yatırım yaptıklarını, son beş yılda istihdamı yüzde 50 artırdıklarını söyledi. Günlük üretimin 4.5 adetten 8.5 adete çıktığını anlatan Koman, bunun MAN’ın Türkiye’yi, otobüs üretim üssü olarak seçmesi yolunda önemli bir adım olduğunu vurguladı. 
     



 EKONOMİ 




















</TEXT>
</DOC>
