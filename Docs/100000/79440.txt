<DOC>
<DOCNO> 79440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/20/son/sondun10.html </URL>
<DATE> 2002/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Malezya'da turistlere bikini giyme yasağı 
</HEADLINE>
<TEXT>

     Malezya'da radikal islamcı bir parti tarafından yönetilen bir eyalette, turistlere bikini giyme yasağı getiriliyor. 
     Malezya'da yayımlanan The Star gazetesinin haberine göre, ülkenin kuzeydoğusunda İslam SeMalaysia PAS partisinin iktidarda bulunduğu Terengganu hükümeti, yeni kıyafet yönetmeliği çerçevesinde bikiniyi yasaklamaya hazırlanırken, otellerden de yüzme havuzlarını harem-selamlık olarak ayırmasını istedi. 
     Eyaletin Turizm Bakan Yardımcısı Marzuki Endut, ''bu kararın, turistlerin yerel kültür ve geleneklere saygı göstermelerini amaçlayan bir eğitim programının parçası'' olduğunu söyledi. 
     Yeni hazırlanacak kıyafet yönetmeliğinin turistlerin kışkırtıcı dekolte kıyafetler giymelerini engellemeye yönelik olduğunu belirten yetkili, buna karşın bu kuralı ihlal edenlerin cezalandırılmayacağını da belirtti. 
     Kıyafet yönetmeliğini hazırlayacak komisyonun başkanı da havuzların harem-selamlık ayrılmasının ''Müslümanların yararına'' olduğunu savunurken, turizmin petrol ve doğalgazın ardından ikinci büyük sektör olduğu eyaletteki otelciler, sadece tek bir havuzları bulunduğunu, ikincisini inşa edecek yerleri olmadığını bildirdiler. 
     Malezya'nın 13 eyaletinden biri olan Terengganu'da 1999'da iktidara gelen PAS'ın ilk icraatı, karaoke barları ve kadın erkek birlikte gidilen berberler ile müşterek bahis salonlarını kapatmak olmuştu. 
     Eyalete geçen yıl 1,4 milyon turist gelmişti. 
     





</TEXT>
</DOC>
