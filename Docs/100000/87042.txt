<DOC>
<DOCNO> 87042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/30/son/sontur10.html </URL>
<DATE> 2002/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Doktorları, Ecevit'in MGK toplantısına katılmasına izin vermedi 
</HEADLINE>
<TEXT>

     Başkent Üniversitesi sağlık ekibinin sabah yaptığı muayene sonrasında Başbakan Ecevit'in bugün yapılacak olan MGK toplantısına katılamayacağı bildirildi. 
     Başbakan Bülent Ecevit, Başkent Üniversitesi Hastanesi Nöroloji Bölüm Başkanı Prof. Dr. Turgut Zileli başkanlığındaki 8 kişilik sağlık ekibi tarafından rutin sağlık kontrolünden geçirildi. 
     Prof. Dr. Zileli başkanlığındaki sağlık ekibi, Başbakan Ecevit'in hastaneden taburcu olduktan sonra nekahet dönemini geçirdiği ve çalışmalarını sürdürdüğü Oran şehrindeki Çalışma Ofisi'ne saat 10.20'de geldi. 
     Ecevit'i rutin sağlık kontrolünden geçiren sağlık ekibinin bir bölümü yaklaşık 50 dakika, diğer bölümü de 1 saat 10 dakika sonra herhangi bir açıklama yapmadan ofisten ayrıldı. 
     Ecevit'in doktorları, Başbakan'ın sağlığının uzun süreli toplantıya katılmaya uygun olmadığını belirterek MGK toplantısına katılmasının doğru olmayacığını bildirdiler. 
     
     SEZER'E TELEFONLA BİLDİRDİ 

     Başbakan Ecevit'in Basın Müşaviri Cem Avcı, doktorların Başbakan Ecevit'i rutin sağlık kontrolünden geçirmesinin ardından, Ecevit'in çalışma ofisinin önünde bekleyen gazetecilere bir açıklama yaptı. 
     Avcı'nın verdiği bilgiye göre, Ecevit'i, rutin sağlık kontrolünden geçiren doktorlar, Başbakan Ecevit'in uzun süreli bir toplantıya katılmasının uygun olmayacağını belirttiler. 
     Bu nedenle Başbakan Ecevit'in bugün gerçekleştirilecek MGK toplantısına katılamayacağını ifade eden Avcı, Ecevit'in, Cumhurbaşkanı Ahmet Necdet Sezer'i telefonla arayarak, toplantıya katılamayacağını bildirdiğini açıkladı. 
     
</TEXT>
</DOC>
