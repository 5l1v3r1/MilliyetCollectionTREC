<DOC>
<DOCNO> 81303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/30/son/sontur09.html </URL>
<DATE> 2002/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İçki aleminde cinayet işlediler, trafik kontrolunda yakalandılar... 
</HEADLINE>
<TEXT>

     Bursa'nın merkez Osmangazi İlçesi'nde, içki aleminde tartıştıkları arkadaşlarını öldüren 2 zanlı, normal trafik kontrolünde yakalandılar. 
     Alınan bilgiye göre, Küçükbalıklı Mahallesi'nde, bir mermer atölyesinin önündeki boş arsada ceset bulunduğu ihbarını alan güvenlik güçleri, olay yerinde Erkan Arıcan'ın cesediyle karşılaştılar. 
     Arıcan'ın, başına mermer parçalarıyla vurularak öldürüldüğü tespit edildi. 
     Cinayetin zanlılarının yakalanması için çalışmalar başlatılırken, Nilüfer İlçesi'ndeki normal trafik kontrolünde, şüphe üzerine durdurulan bir otomobildeki 2 kişinin aşırı alkollü olduğu belirlendi. 
     Kimlikleri açıklanmayan bu kişiler, otomobilleri parka çekildikten sonra İlçe Emniyet Müdürlüğü'ne götürüldüler. Aşırı alkollü kişiler, haklarında trafik suçundan işlem yapılırken, cinayeti itiraf ettiler. 
     Emniyet Müdürlüğü yetkilileri, iki zanlının sorgusunun sürdüğünü, bugün tatbikat yaptırılmak üzere olay yerine götürüleceğini bildirdiler. 
     





</TEXT>
</DOC>
