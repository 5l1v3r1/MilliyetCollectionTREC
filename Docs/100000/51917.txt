<DOC>
<DOCNO> 51917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/12/son/sonspo17.html </URL>
<DATE> 2001/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş'ten yabancı basına barış mesajları... 
</HEADLINE>
<TEXT>

     Milli Takımlar Teknik Direktörü Şenol Güneş, yabancı basın mensuplarına dostluk mesajları verdi. 
     Şenol Güneş'in, alınan bilgiye göre, Florya Metin Oktay Tesisleri'nde Türk gazetecilerin çıkartılarak yalnızca yabancı basın mensupları için düzenlediği basın toplantısında, Avusturya ile yapacakları maçta dostluğun ön planda olması gerektiğini söylediği bildirildi. 
     BBC Televizyonu, Reuters Haber Ajansı ile Alman ve Avusturyalı muhabirlerinin Güneş'e özellikle ilk maçta Avusturya Teknik Direktörü Otto Bariç'in yaptığı hareketlerle ilgili sorulara sorduğu ve Avusturya'nın burada nasıl karşılanacağını merak ettikleri öğrenildi. 
     Şenol Güneş'in toplantıda Türkiye'nin her zaman dostluğa önem verdiğini belirttiği, Avusturya'da çok sayıda Türk vatandaşının yaşadığını ve rakibin İstanbul'da iyi karşılanacağını söylediği kaydedildi. Bariç'in hareketini doğru bulmadığını anlatan Güneş'in, Türkiye'de Hırvat çalıştırıcıya karşı olumsuz bir tavır sergilenmeyeceğini belirttiği ifade edildi. 
     Güneş'in ayrıca terör konusuna da değindiği ve İslam dininin terörle ilgisi olmadığını ve terörü kimden gelirse gelsin her zaman kınayacaklarını söylediği keydedildi. 
     






</TEXT>
</DOC>
