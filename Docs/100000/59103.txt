<DOC>
<DOCNO> 59103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/26/son/soneko06.html </URL>
<DATE> 2001/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Akışık ''Ziraat ve Halk Bankası'ndan toplam 750 şube kapanacak'' 
</HEADLINE>
<TEXT>

     Kamu Bankaları Ortak Yönetim Kurulu Başkanı Vural Akışık, Ziraat Bankası'nda 500, Halk Bankası'nda ise 250 olmak üzere yaklaşık 750 şubenin kapatılması gerektiğini bildirdi. 
     Vural Akışık, kamu bankalarının 2002 yılında izleyeceği yol haritasının hazırlanarak hükümete sunulduğunu söyledi. 
     Akışık, bu şubelerin tamamının 2002 yılı içinde kapatılmış olacağını bildirdi. 
     Ortak Yönetim Kurulu Başkanı Akışık, Ziraat Bankası'nın Lokali'nde düzenlediği sohbet toplantısında, gazetecilerin sorularını yanıtladı, kamu bankalarında yürütülen faaliyetler hakkında bilgi verdi. 
     Akışık, kamu bankalarına ait şubelerin kapatılmasının politik sonuçları olan bir karar olduğunu, bununla ilgili kararnamenin Ocak ayında sonuçlanmasını beklediklerini bildirdi. 
     Kamu bankalarının sahiplerinin Türk halkı olduğunu kaydeden Akışık, bu bankalarının yaptıkları, aldıkları kararların büyük kitleleri ilgilendirdiğini belirterek, ''dolayısıyla bu netice politik sonuçları olan kararlar'' şeklinde konuştu. 
     Akışık, konuşmasına şöyle devam etti 
     ''Bu bankalar anladığımız anlamıyla tamamen özerk kuruluşlar değil. Fakat bu bankaların sahipliği Hazine'de. Halkın bankaları. 
     Burada mal sahibinin söz hakkı var. Dolayısıyla biz yol haritamızı saptadık. Bu genel kurula sunarak kabul edildi. Şimdi bunun hükümet tarafından kabul edilmesi lazım. Bu şimdi önümüzdeki yıl çıkacak bir kararnameyi bekliyor. Bu bankaların kanunundan gelen bir husus. O kararname müsbet çıkarsa. Öyle olacağımızı umuyoruz. Bize yeşil ışık yakarak devam edin diyecek. Biz de devam edeceğiz.'' 
     
     "PTT ile protokol yaptık" 

     Ziraat Bankası'nın şubelerinin kapatılmasının düşünüldüğü yerlerde, PTT ile bütün elektronik bağlantılarını kurduklarını, birbirleriyle çalışır hale getirdikleri belirten Akışık, bir aydır da ödemelerin PTT aracılığı ile yapıldığını kaydetti. 
     Yapılan anlaşma ve protokol uyarınca PTT'nin gerekli likidite ihtiyaçlarını sağladıklarını, burada bu hizmeti aksamayacak hale getirdiklerini bildiren Akışık ama bunun görünen sebep olduğunu söyledi. 
     Akışık, şöyle devam eti 
     ''Gerçek sebep ise bu şubelerin çevresinde kiminde 3-4 bin kişi, kiminde 8-9 bin kişi yaşıyor. Bu şubeler kimi yerlerde büyüklüğüne göre 50-60 milyar lira, kimi yerlerde 70-80 milyar lira para harcıyorlar. O bankanın orada olması o bölgeye ekonomik aktivite sağlıyor. Banka olmayan diğer çevre ilçelerden de oraya bir çekim getiriyor. Aktivite yaratıyor. Bunu 500 şubede düşünürseniz yaklaşık 3 milyon kişiyi ilgilendiriyor. İşte politik önem 3 milyon kişide.'' 
     
     "50 tane işlem olmuyor" 

     Fakat bu şubelerin içinde, ekonomik bakımdan rasyonel olmayan, bir ayda 50 tane işlem olmayan şubelerin bulunduğunu belirten Akışık, bu 500 şubenin banka bilançosunun yüzde 2.5'i olduğunu, giderlerin de yüzde 20'sini oluşturduğunu kaydetti. 
     Şube kapatılması diğer yol haritasının hepsini etkilediğini ifade eden Akışık, hükümetin yol haritası konusunda vereceği karar doğrultusunda, şubelerin kapatılacağını söyledi. 
     
     Kısa vadeli borçlar 

     Akışık, kamu bankalarının kısa vadeli borçlarının 2.8 katrilyon liraya kadar indirildiğini belirterek, ''Önümüzdeki bahar aylarında bunu tamamen tasfiye edeceğiz'' dedi. 
     Ziraat Bankası Lokali'nde basın mensupları ile bir sohbet toplantısı düzenleyen Akışık, öncelikle kamu bankalarının Aralık 1999'daki durumunu anlattı. 
     Bu tarihte kamu bankalarının görev zararının 10.2 katrilyon lira olduğunu hatırlatan Akışık, özel kanunla kurulmuş kamu bankalarının hükümet borç istediğinde bunu vermek zorunda olduklarını vurguladı. 
     Oysa bankaların sağlamlık ve likiditesine bakılarak borç verilebileceğinin altını çizen Akışık, 25 Kasım 2000 tarihinde çıkan kanunla bu durumun sona erdiğini anlattı. 
     2000 yılı baharına gelindiğinde piyasalarda bir bahar havası 
     estiğine dikkat çeken Akışık, büyük bankaların yapıları gereği kısa vadeli borç almamaları gerektiğini, bu dönemde kamu bankalarının kısa vadeli borçlarının arttığını söyledi. 
     Akışık, Aralık 1999'da 2.4 katrilyon lira olan kamu bankalarının kısa vadeli borçlarının Mart 2000'de 6.4 katrilyon liraya, aynı dönemde bu borçların bilançodaki paylarının da yüzde 8'den yüzde 19'a çıktığına işaret etti. 
     
     Kamu bankalarına 'Varyag' benzetmesi 

     Kamu bankalarının o tarihteki durumunu ''Varyag'' gemisine benzeten Akışık, hareket kabiliyetlerinin olmadığını ve motorsuz, dümensiz Varyag gibi boğazı geçmeye çalıştıklarını belirtti. 
     Özel sektörün bu dönemde istikrar programını yanlış değerlendirdiğini savunan Akışık, Haziran 1999-2000 döneminde tüketici kredilerinin 635 trilyon liradan 3 katrilyon 114 trilyon liraya çıktığını anlattı. 
     Bütün bunların dış borçla finanse edildiğini ve tehlike sinyallerinin artmaya başladığını hatırlatan Akışık, Kasım 2000 krizine geliş sürecini anlattı. 
     
     Kasım krizi 

     Bunların yabancıları rahatsız ettiğini ve risklerinin büyümesinden rahatsızlık duyarak piyasadan çıkmaya başladıklarının söyleyen Akışık, ''Likidite sıkışıklığı ile Kasım krizi çıkıyor. Kasım krizi bir likidite kriziydi'' dedi. 
     Bunun ardından likiditesini yönetemeyen 3 bankaya el konduğunu ve 25 Kasım'da kamu bankalarının eski özel kanunlarının değiştirildiğini 
     ve bunların da özel bankaların tabi oldukları usullere tabi olduklarını anlattı. 
     
     Şubat krizi 

     Ancak bu kanunun geçmesine rağmen, gereklerinin yerine getirilmediğini ve bu yüzden ikinci krize gelindiğini anlatan Akışık, bu dönemde görev zararlarının 13.5 katrilyon lira olduğunu vurguladı. 
     Krizin ardından kamu bankalarının faiz farkının taşınamaz hale geldiğini ve mevduata yüksek faiz vererek piyasayı bozduklarını kaydeden Akışık, o dönemde yüksek reel faiz verildiğini ifade etti. 
     
     Yeniden yapılanma 

     Şubat ayında yeniden hukuki yapılanmanın başlatıldığını, Kasım ayında çıkarılan kanunla öngörülenler için bir kararname çıkarıldığını vurgulayan Akışık, göreve geldiklerinde birinci öncelikli hedeflerinin faizlerin indirilmesi, kısa vadeli borçların tasfiyesi ve bilançoların şeffaflaştırılması olduğunu kaydetti. 
     
     Faizden 3 katrilyon lira tasarruf 

     Akışık, faizlerin özel bankalarla aynı seviyeye getirilmesi ile Mart'tan buyana 3 katrilyon lira tutarında faiz giderinden tasarruf edildiğini açıkladı. 
     Vural Akışık, kısa vadeli borçların tasfiye edilerek 2.8 katrilyon liraya kadar indirildiğini söyleyerek, ''Önümüzdeki bahar aylarında bunu tamamen tasfiye edeceğiz'' dedi. 
     
     Banka bilançoları 

     Ziraat ve Halk Bankası'nın bilançolarına ilişkin bilgi de veren Akışık, Kasım ayında Ziraat Bankası'nın kümülatif brüt karının 954 trilyon lira olduğunu ifade etti. 
     Kasım ayı itibariyle Halk Bankası'nın ise kümülatif 494 trilyon lira zarar ettiğini açıklayan Akışık, her iki bankanın özvarlığından zararı düştükten sonra kalan sermaye yeterlilik rasyosunun dünyaca kabul edilen düzeyde olduğunu söyledi. 
     
     Hedefler... 

     Kısa vadeli problemlerin hallinin ardından organizasyonel yeniden yapılanmaya geçtiklerini ve 4 hedef belirlediklerini anlatan Akışık, bunun bankanın ne yapacağının belirleyen misyon, yönetişim, kurumsal yapı ve yol haritası olduğunu kaydetti. 
     Misyonun belirlendiğini, ana sözleşme değişikliği yapıldığını ve kurumsal yapının belirlenerek adım adım geçildiğini söyleyen Akışık, ''yol haritasını belirleyerek 2 yıllık yolumuzu çizdik'' dedi. 
     
     Önümüzdeki dönemde bankalar 

     Bütün bankaların 110 milyar dolarlık bir bilançoya sahip olduklarını ve önümüzdeki 7-8 yıllık dönemde bu bilanço büyüklüğünün 400-500 milyar dolara çıkacağını öngördüklerini anlatan Akışık, bunun 
     yıllık ortalama yüzde 30 büyümeye denk geldiğini söyledi. 
     Akışık, Türkiye yılda yüzde 5-6 büyürken, bankacılığın yüzde 30 büyüme sağlamasının, enflasyonun indirilerek, istikrarlı büyüme varsayımına üzerine kurulu olduğunu söyledi. 
     Bu dönemde 3-5 ulusal büyük banka, 6-8 orta ölçekli ve bir çok da küçük ölçekli banka olacağını kaydeden Akışık, büyük bankaların 50 milyar dolar, orta ölçekli bankaların 20 milyar dolar, küçük bankaların ise 1 milyar dolardan az bilançolara sahip olacaklarını belirtti. 
     Bankalara uçak şirketi benzetmesi yapann Akışık, büyük bankaların hem ekonomi, hem busines, hem de first clas, orta ölçekli bankaların busines ve first clas, küçük ölçekli bankaların ise sadece first clas yolcu taşımaları gerekeceğini kaydetti. 
     Büyük bankaların first clas müşterilerini kaybetmemeleri gerektiğinin altını çizen Akışık, sadece ekonomi bilet satarak maliyetlerin karşılanamayacağını söyledi. 
     Bunların dalgalara dayanıklı müşteri tabanları geniş bankalar olacağını anlatan Akışık, büyük ölçekli bankaların avantaj ve dezavantajları hakkında bilgi verdi. 
     
     Teknolojik altyapı 

     Teknolojinin ucuzladığını ve 2 kamu bankasının en iyi teknolojiyi elde etmek için 50-60 milyon dolar ile 18 ayda içinde en iyi teknolojiye sahip olacağını söyleyen Akışık, ''Çünkü rakiplerimizden daha iyisini alacağız'' dedi. 
     Ne istediklerini iyi bildiklerinin altını çizen Akışık, 18 aylık dönemin 6 ayının geçtiğini, bu teknolojinin kullanımı için organizasyonun ve raporlama işlerinin buna göre hazırlanması gerektiğini vurguladı. 
     Bunun gerçekleştirilmesinin de 2.5-3 yıllık zaman alacağını, yol planını ardım adım yazdıklarını söyleyen Akışık, çok hızlı gitmekle bir yere varıylamayacağını söyledi ve ''Bir çiçeğin normal büyüme süresi var. Çok su vermekle çok büyütemezsiniz. Bundan daha hızlı dünyanın hiç bir yerinde olamaz'' dedi. 
     
     Kamu bankalarının avantajı 

     Banka olmak için müşteri tabanına ihtiyaç olduğunu, kamu bankalarının avantajının burada başladığını vurgulayan Akışık, Halk Bankası'nın küçük ve orta boy işletmelerde KOBİ , Ziraat Bankası'nın da 138 yıllık müşteri tabanı dolayısıyla avantajlı olduğunu ifade etti. 
     Sadece büyük ticari kesimlere hizmet veren bankacılık sisteminin Türkiye'nin büyümesine yakın bir büyüme elde edebileceğini kaydeden Akışık, ekonominin belkemiği olan KOBİ'lerin milli gelirin yüzde 35'ini oluşturdukları halde kredilerin sadece yüzde 4'ünü aldıklarını 
     kaydetti. 
     Bu yüzde 4'lük oranın yüzde 3.5'luk bölümününün de Halk Bankası tarafından kullandırıldığının altını çizen Akışık, önümüzdeki dönemde KOBİ'lerin milli gelire katkıları kadar bilançolardan pay almaları durumunda Halk Bankası'nın avantajlı olacağın söyledi. 
     Ziraat Bankası bilançosunda ise önümüzdeki dönemde göreceli olarak tarımın küçüleceğini ancak Ziraat Bankası'nın tarımın tek ve 1. 
     bankası olmaya devam edeceğini anlatan Akışık, ''Asıl büyük atılımı ise bireysel bankacılıkta yapacak'' diye konuştu. 
     






</TEXT>
</DOC>
