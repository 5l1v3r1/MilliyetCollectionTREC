<DOC>
<DOCNO> 83984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/14/son/sontur09.html </URL>
<DATE> 2002/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Köprü zammına mahkeme tokatı ''Zam hukuka aykırı'' 
</HEADLINE>
<TEXT>

     Ankara Bölge İdare Mahkemesi, köprü ve otoyol geçiş ücretlerine yapılan zammın yürütmesinin durdurulmasına ilişkin karara yapılan itirazı reddetti. 
     Tüketiciyi Koruma Derneği TükoDer Bayındırlık ve İskan Bakanlığı ile Karayolları Genel Müdürlüğü aleyhine, Boğaziçi ve Fatih Sultan Mehmet köprüleri geçiş ücretlerine yapılan yüzde 40 ve otoyol ücretlerine yapılan yüzde 200 oranındaki zammın ''fahiş olduğu'' gerekçesiyle iptali istemiyle Ankara 4. İdare Mahkemesi'ne dava açtı. 
     Ankara 4. İdare Mahkemesi, söz konusu davada oy birliğiyle yürütmeyi durdurma kararı verdi. 
     Bu karara Bayındırlık ve İskan Bakanlığı ile Karayolları Genel Müdürlüğü itiraz etti. 
     Dosyayı inceleyen Ankara Bölge İdare Mahkemesi, yürütmenin durdurulmasına ilişkin karara yapılan itirazı yerinde görmeyerek reddetti. Bölge İdare Mahkemesi'nin kararı, taraflara tebliğ edilmek üzere Ankara 4. İdare Mahkemesi'ne gönderildi. 
     İdare Yargılama Usül Yasası'na göre, Bayındırlık ve İskan Bakanlığı ile Karayolları Genel Müdürlüğü'nün, Ankara Bölge İdare Mahkemesi'nin bu kararını, kararın taraflara tebliğinden itibaren en geç 30 gün içinde uygulaması gerekiyor. 
     Ankara 4. İdare Mahkemesi, söz konusu iptal istemini ise daha sonra esastan görüşerek karara bağlayacak. Mahkemenin verdiği karara ilişkin tarafların temyiz hakkı bulunuyor. Temyiz istemini ise Danıştay karara bağlayacak. 
     Dava konusu zam kararı 23 Haziran 2001 tarihinde alınmıştı. 
     
     4. İDARE MAHKEMESİ'NİN GEREKÇESİNDEN 

     Ankara 4. İdare Mahkemesi'nin yürütmenin durdurulmasına ilişkin gerekçeli kararında, zammın, ekonomik sıkıntının aşılması açısından iç kaynak teminine yönelik olduğunun anlaşıldığı belirtilerek, önemli kamusal faaliyetlerden olan ulaşım sektörünün öncelikli olarak devletin gelir artırıcı bir kalemi olarak görülmesinin, hukuka aykırı olduğu kaydedildi. Kararda, şöyle denildi 
     ''Ayrıca, henüz ekonomisi gelişmekte olan ve gelişmişlik seviyesi olarak dünya sıralamasında alt sıralarda bulunan Türkiye'de, kişi başına düşen milli gelir yönünden de bakıldığında, gelişmiş ülkelerdeki geçiş ücretlerinin emsal alınarak saptanması, hakkaniyete ve külfetlerin adil dağıtılması ilkelerine aykırı bulunmaktadır. 
     Ayrıca normal karayollarının da bulunduğu ve otoyolları kullananlar açısından ayrıcalıklı hizmet sağlandığı yönündeki savunmalar da, yapılan yüzde 200 oranındaki zammın gerekçesi olarak kabul edilemez. Hal böyle iken, hukuka aykırı olan dava konusu işlemlerin uygulanması nedeniyle, sürekli olarak bunları ödemek durumunda kalanların maddi mağduriyetine neden olacağı açıktır.'' Kararda, açıklanan nedenlerden dolayı, ''hukuka aykırı olan ve uygulanması halinde telafisi güç ve imkansız zararlara neden olacak olan geçiş ücreti tarifelerinin yeniden belirlenmesine ilişkin işlemin, yürütmesinin durdurulmasına'' karar verildiği belirtildi. 
     

     
</TEXT>
</DOC>
