<DOC>
<DOCNO> 95001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/11/guncel/gunz1.html </URL>
<DATE> 2002/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Büyükşehir’de imza halayı 
     İstanbul Büyükşehir Belediyesi ile Türk-İş’e bağlı Belediye-İş Sendikası arasında toplu iş sözleşmesi törenle imzalandı. Buna göre Büyükşehir Belediyesi ve bağlı şirketlerde çalışan 7 bin işçinin ücretlerine yüzde 35 zam yapıldı. Zamla birlikte en düşük belediye işçisi maaşının 794 milyon liraya yükseldiği bildirildi. Büyükşehir Belediye Başkanı Ali Müfit Gürtuna ve işçiler, anlaşmayı halay çekerek kutladı. 
     
     İki belediyede greve son adım 
     Beşiktaş ve Bahçelievler belediye başkanlıkları ile DİSK’e bağlı Genel-İş Sendikası arasında, toplam 980 işçiyi kapsayan toplu iş sözleşmesi görüşmelerinde anlaşma sağlanamaması üzerine alınan grev kararı, iki belediyenin başkanlık binalarına asıldı. Beşiktaş Belediye Başkanlığı binası önünde toplanan yaklaşık 150 işçi de, görüşmelerin anlaşmazlıkla sonuçlanmasını sloganlarla protesto etti. 
     
     Ekdi’yi nam’ için vurmuş 
     Ekdi Aşireti’nin lideri Bedrettin Ekdi’yi bir ay önce silahla yaralayan Osman Çeken yakalandı. Cinayet suçundan sabıkalı Çeken, saldırıyı adını duyurmak için gerçekleştirdiğini belirterek, "Bedrettin Ekdi, Galatasaray Adası’nda düzenlediği sünnet töreniyle medyada geniş yer bulunca onu vurmayı kafama koymuştum. Kamuoyunda tanındığı için onu vurup, nam yapacaktım. İşadamlarından haraç almayı planlıyordum" dedi. 
     
     Serinleme uğruna canından oldu 
     Beykoz’da denize giren dört kız çocuğundan biri boğuldu, üçü ise son anda kurtarıldı. Aileleriyle, Riva Çayağzı 2. Koy’a pikniğe giden Rabia Erdoğan 15 , Yasemin Sağlam 15 , Derya Patan 15 ve Ayşe Tazel 10 , serinlemek için denize girdiler. İyi yüzme bilmeyen kızlar, dalgaların aniden yükselmesi üzerine yardım istedi. Cankurtaranlar Sağlam, Patan ve Tazel’i kıyıya çıkartırken, Erdoğan ise bulunamadı. 
     
     K. Çekmece’ye Kışlalı Parkı 
     Bombalı saldırı sonucu yaşamını yitiren Prof. Dr. Ahmet Taner Kışlalı’nın adı, Küçükçekmece Belediyesi’nce yaptırılan parka verildi. Türkiye Gazeteciler Cemiyeti TGC Başkanı Orhan Erinç’in de katıldığı açılışta konuşan Küçükçekmece Belediye Başkanı Halidun Özbatur, "Üniversite hocası ve değerli yazar Prof. Dr. Ahmet Taner Kışlalı ismi, kendi doğum gününde ölümsüzleşiyor" dedi. 
     



 GÜNCEL 















</TEXT>
</DOC>
