<DOC>
<DOCNO> 62754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/17/son/sondun15.html </URL>
<DATE> 2002/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat "İsrail Filistinli bütün yöneticileri yok etmek istiyor" 
</HEADLINE>
<TEXT>

     Filistin Lideri Yaser Arafat, İsrail'in Filistinli tüm yöneticileri öldürmek istediğini söyledi. 
     Fransa'da yayınlanan Le Figaro gazetesine konuşan Arafat, ''İsrail, sistemli ve taktik olarak, birer birer tüm Filistinli yöneticileri ortadan kaldırmak istiyor'' dedi. 
     Arafat, İsrail'i bölgedeki gerilimi düşürme konusunda hiçbir çaba göstermemekle suçladı ve ''İsrail lideri Ariel Şaron gerçekten anlaşma sağlanmasını istemiyor, gerginliğin devam edip, bütün sürecin engellenmesini istiyor'' diye konuştu. 
     Terörizmle yeterince mücadele etmediği konusundaki eleştirilerin doğru olmadığını belirten Arafat, Usame Bin Ladin'i ilk kınayan siyasi liderin kendisi olduğunu söyledi. 
     Arafat, terörizmle mücadele için yoğun çaba sarf ettiğini, ancak bu alanda yüzde 100 başarı sağlamanın da imkansız olduğunu ifade etti. 
     Filistin lideri ayrıca, AB'nin siyasi gücünü kullanarak, ABD ile birlikte barış müzakerelerinin tekrar başlatılması için çaba sarf etmesi çağrısında bulundu. 
     






</TEXT>
</DOC>
