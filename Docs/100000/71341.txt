<DOC>
<DOCNO> 71341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/07/son/sonspo16.html </URL>
<DATE> 2002/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalyaspor'un Fenerbahçe karşısında tek düşüncesi galibiyet 
</HEADLINE>
<TEXT>

     Antalyaspor-Fenerbahçe futbol takımları arasında 10 Mart Pazar günü yapılacak maçın bilet fiyatları açıklandı. 
     Antalyaspor Kulübü Basın Sözcüsü Murat Bulat, Fenerbahçe maçında kapalı tribün biletlerinin 30, açık tribün biletlerinin 15, kale arkası tribünü biletlerinin de 5 milyon liradan satışa çıkarılacağını söyledi. Bulat, biletlerin yarından itibaren satılmaya başlanacağını da kaydetti. 
     Fenerbahçe maçını kazanmaktan başka hiçbir düşünceleri olmadığını belirten Bulat, ''Fenerbahçe'nin hiç şansı yok. Beraberlik bile bizim için facia olur. Bu nedenle mutlaka kazanacağız'' diye konuştu. 
     Takımda, cezalı Ramazan dışında eksik futbolcu bulunmadığını belirten Bulat, futbolcularının, pazar günkü maçı kazanmaktan başka hiç bir düşüncesi olmadığını bildirdi. 
     Ligin başından bu yana hakemlerin Antalyaspor'a insafsızca davrandığını öne süren Bulat, şöyle konuştu 
     ''Yapılan bu haksızlıklar, futbolcularımızı iyice hırslandırdı. 
     Haksızlıklar karşısında kenetlenen oyuncularımız, pazar günkü maçı kazanmak için sahada ellerinden gelen herşeyi yapacaklar. Fenerbahçe şampıyonluk hesabı yaparken, puan hesaplarına Antalyaspor maçını dahil etmesin. Bu maç bizim için çok önemli.'' Fenerbahçe Teknik Direktörü Werner Lorant'a, ''Futbolcularına penaltı çalıştırsın'' biçimindeki önerisinin espri olmadığını da vurgulayan Bulat, şunları söyledi 
     ''Sezon başından bu yana sayısız penaltı golü yedik. Sayın Lorant'ı yine penaltı olabilir olasılığı üzerine ve golcülerini penaltı çalışması konusunda uyardık. Lorant'a tavsiyem espri değildi. 
     Biz kalecimiz Kingston'u özel olarak penaltılara çalıştırıyoruz.'' Bulat, ''futbolda şike çetesi'' iddialarıyla ilgili davaya müdahil olmaları konusunda da hazırlıkların tamamlanma aşamasına geldiğini belirterek, hazırlanan dosya ve kasetlerin birkaç gün içinde Kadıköy Cumhuriyet Savcılığı'na teslim edileceğini açıkladı. 
     Antalyaspor, 10 Mart Pazar günü yapılacak Fenerbahçe maçı için Belek'teki Sol Belvil Otel'de kampa girdi. 
     






</TEXT>
</DOC>
