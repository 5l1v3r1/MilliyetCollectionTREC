<DOC>
<DOCNO> 89949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/15/magazin/yazdud.html </URL>
<DATE> 2002/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarihi mekan Hammam açıldı 
</HEADLINE>
<TEXT>

Sultan Selim’in sefa yerinde şimdi sosyete sefa yapıyor, Olee Tapas, Kika Restaurant, M M Balıkçı, Summer People, Etiler Şamdan, Sushi Dardanel... Daha büyük sürprizler, farklı bir konsept ve ... 
     Hammam, 2002 yazını Her şey değişti’ sloganıyla açtı. Celal ve İzzet Çapa kardeşler, Hammam’ın Çapa Çapa’yla klasikleşen bir marka olduğuna inanıyor. Hammam’ın bu yıl yapılan dekorasyonu ünlü mimar Mustafa Toner’in imzasını taşıyor. Büyük patron Celal Çapa ile Hammam’ın işletmecisi İzzet Çapa kendilerini Ortaköy’deki büyük yarıştan uzak tuttuklarını ve bu yaz farklı bir konsept ile kaliteli bir kitlenin karşısına çıktıklarını belirtiyorlar. Çapa Kardeşler şöyle diyor "Lider olduğumuz piyasa müthiş büyüdü. 
     O nedenle stratejimiz gereği hiçbir şeyi hedef almayacak kadar küçülüp yeni kategoride ilk olmak istiyoruz. Bir de uygulayabilirsek eğer, bu yıl, açılış dahil olmak üzere tüm sezon Hammam’ı medyaya kapalı tutacağız. Yani bize gelen insanlar diledikleri gibi eğlenecek, rahatsız edilmeyecekler". 
     Bu yıl Hammam’ın müzik direktörlüğüne Zarifi’yi in’ yapan, daha sonra da Çapamarka’yı zirveye çıkaran DJ Mert Levent getirildi. Mert, akşamları Çapamarka’da çalacak ama yemek müziğinde Hammam’da olacak. Daha sonra görevini, Etiler Şamdan’ın başarılı DJ’leri Ayhan Kıray ile Burak Yontarkol’a bırakacak. Hammam’da bu yaz sezonunda büyük değişiklikler var. Bu değişikliklere geçmeden önce, sizi Hammam Restaurant Bar’ın, yani aslına sadık kalınarak restore edilen Sepetçiler Kasrı’nın tarihiyle ilgili biraz bilgilendireyim. Eminönü 
     Hizmet Vakfı, 18 Temmuz 1988 yılında Maliye Bakanlığı’ndan ihale usulüyle kiralandığı zaman Sepetçiler Kasrı yıkık-dökük, salaş bir binaymış. Duvarlar bile fayans kaplıymış. Hammam Bar buranın kalorifer dairesiymiş. Ne kadar ilginç değil mi 1600’lü yıllardan günümüze ulaşan sayılı yapıdan biri Sepetçiler Kasrı. Sultan İbrahim döneminde yaptırılan Hammam’ın bulunduğu köşkün keyfini II. Selim çıkarmış. Hem de saz alemleri ve çengilerle... Celal Çapa, Hammam Bar Restaurant bölümünü vakıftan kiralamış. Buranın yerli ve yabancı turistler tarafından gezilir hale gelmesinde Eminönü Hizmet Vakfı Başkanı Dr. Ahmet Çetinsaya’nın büyük katkıları olmuş. 
     
Her çarşamba sinema, brunch değişti ve lunapark      Tüm oteller ve restoranlar brunch koyduğu için Hammam’da bu yıl brunch konusunda değişiklik yapıldı. Çapa Kardeşler bu değişikliği şöyle özetliyor "Pazar günleri Karayip ve Latin mutfağı ile Türk damak zevki birleştirilerek yepyeni bir brunch mönüsü hazırlandı. Adı Tropical Brunch. Zengin bir içecek mönüsü yer alacak. Büyük cam kaplarda buzlu, taze çilek suyu, şampanya, nane ve buzlu karışımdan oluşan Angel adlı özel bir içkimiz olacak. Buzlu kavun ve karpuz suyu sunacağız. Ayrıca küçücük bardaklarda hazırlanmış tatlılar, kabak sorbe, incirli dondurma vereceğiz. 
     Bir başka yenilik de Latin müziği ve dansları, canlı performans eşliğinde sunulacak. Temmuzun ilk haftasında da bit pazarı tarzında değişik bir konsept sunacağız. Eski eşyaların 
     satışı Ortaköy’ü anımsatan bit pazarı havasında yapılacak". Eski Votka’nın olduğu yerde ise her çarşamba Movie Moon adlı sinema hizmet verecek. Vizyon filmlerini, patlamış mısır ve içecek eşliğinde, minderlerin üzerinde keyifle izleyeceksiniz. Unutmadan belirteyim, Hammam Taksi kuruldu. Geceyarısından sonra taksiler 
     gündüz tarifesiyle hizmet verecek. 
     Yine temmuzun ilk haftasında çocuk olanlar kadar çocuk kalmayı başaran yetişkinler için de lunapark ve panayır gecesi düzenlenecek. Hem de öyle-böyle değil gerçek bir lunapark sökülüp mekanın ortasına yerleştirilecek. 
     21 Temmuz’da da eski otomobil 
     sergisi yer alacak Hammam’da. 
     Maradona ve modacı J. Paul Gaultier, Hammam’ın konuğu 
     Bu yıl Hammam’ın en büyük bombası, dünyaca ünlü futbol menajeri Bayram Tutumlu ile sosyetenin gözde isimlerinden olan, POSTA’nın spor yazarı Metin Şen’in ortak açtığı Olee Tapas adlı İspanyol restoranı. Tapas, İspanya barlarında içkinin yanında alınan ufak porsiyonlar. Kelimenin kökeniyle ilgili değişik kaynaklar farklı görüşleri savunuyor. Kimine göre tapas’ barlarda sunulan beyaz İspanyol şarabı. Diğerine göre de İspanya Kralı XIII. Alfonso Ventorillo Del Chato hanında konaklarken bir bardak jerez şarabı içmek ister. Ancak şarabına toz kaçıracak kadar kıyı rüzgarı olduğunu bilmemektedir. Fakat akıllı bir garson tütsülenmiş bir dilim domuz etiyle bardağı örter. Tapas’ın Türkçesi örtmek. İspanya’nın en ünlü mutfak şefi Juan Losantos’u transfer eden Şen ve Tutumlu çok iddialılar. Olee Tapas’ın en iddialı yemeği, çok sevdiğim paella. İyi yaparlarsa ben daimi müşterileri arasında olurum. Aperatiflerden castro urdiales hamsisi, salatalardan İspanyol piyazı ve patatesli Endülüs salatası dikkat çekecek. Kızartmalardan Endülüs usulü kalamar balığı, avokadolu fener balığı, denizci usulü midye ilgi odağı olacak bence. Et yemeklerinde ise jerez soslu bıldırcın, Endülüs usulü fileto var. Favori içecek ise İspanyol birası ve şarabı. Kişi başı ortalama 40-45 milyon olacak. Bayram Tutumlu’nun çok yakın dostlarından olan futbol dünyasının ünlü ismi Maradona ile moda dünyasının liderlerinden 
     J. Paul Gaultier temmuzda Hammam’da olacaklarına söz vermişler. 
     
Bir efsane Etiler Şamdan ve M M Balık      Gençliğimin geçtiği Etiler Şamdan, benim için "olmazsa olmaz" mekandır. Bir klasik. Çeyrek asırdır gündemde. Patron Mehmet Tuna güzel arkadaşlarımdan biri. Yıllarca Mehmet ile hiç darılmadık. Yüreği pırlanta gibidir. Karısı Şehnaz, son yıllarda ona büyük destek. Etiler’deki mekanı bu yaz Hammam’ın içine taşıdılar. Çok sevdiğim bar şefi Ekrem, ne yazık ki yazlık Şamdan’da yok. Şu günlerde tatilde. Aslan gibi iki evlat yetiştirip üniversitede okutan, kanserli bir annenin çocuğunu da ailesine katan Ekrem’in Hammam’ın içinde yer alacak yazlık Şamdan’da olmaması bence kayıp. Sanırım yılların başarılı ismi Hüseyin ile personel şefi Mustafa Balcı yönetimindeki ekip bu açığı kapatır. Kışlık Şamdan’ın işletmesini başarıyla yapan ve herkesin sevgisini kazanan Selma Uras’ın de yazlık Şamdan’da olduğunu belirtmem gerek. Şamdan’ın mutfağı zaten belli. Sevgili Mehmet Tuna da mönüyü çok light hazırlamış. Test ettim antrelerde ahtapot carpaccio, kavun karides favorilerim. Salatalarda ise deniz mahsulleri ve Şamdan’a özel Sezar mükemmel. Ana yemeklerde patlıcanlı ravioli ile fırında kuzu pirzola, şeftali ve badem 
     ile tavuk suprem, yıllardır değişmeyen tadı ile kuzu külbastı, safran sosu ile tava dil balığı en sevdiklerim oldu. Hamur işlerini de yabana atmayın. Özellikle benim o gün yediğim patlıcan, domates ve parmezanlı penne, patates ve keçi peynirli ravioli ağzınıza layık. Tatlılarda ise parfe, ananas carpaccio olağanüstü. Mehmet fiyatları hesaplı tutacaklarını söyledi. Orta yaş ve üstü, yemek ağırlıklı alınacakmış. Bar-disko kısmı ise gençler düşünülerek hazırlanmış. Bir başka vazgeçemediğim balık lokantası da M M’dir. Müthiş mezeleriyle harikalar yaratan Melek Boz, M M Balıkçısı ile Hammam’ın diğer bombası olacak. Bodrum’da da yeri olan Melek, S. Çapa Halkla İlişkiler’in sahibi kızı Senem Çapa ile dönüşümlü olarak mekanda oturacak. Ne zaman Melek’e gitsem hardal otu, deniz börülcesi, tarama, patlıcan salatası, somon lakerda ve biber taratordan mutlaka istiyorum. Azar azar da olsa hepsinden tadıyorum. Çöpte hamsi, karides, kalamar, levrek dolma, balık kokoreç derken ana yemeğe yer kalmıyor. Favori yemek olan kalkan ızgarayı 
     zor yiyorum valla. Bence M M Hammam’a büyük renk getirdi. 
     
Kikka ve kışın favorisi People      Anadolu yakasında ve Bebek’de oturanların yakından tanıdığı Cafe Kikka Restaurant bu yıl Hammam’ın içinde yer alıyor. Hammam’dakine gitmedim ama Bebek ve Erenköy’deki Kikka’yı çok iyi bildiğim için gözüm kapalı yazıyorum. Kikka’ İtalyanca 
     bir kelime ve her şeyin minyatürü anlamına geliyor. Fakat adının aksine Kikka’da porsiyonlar doyurucu. Fiyatlar diğer İtalyan restoran ve cafelerine oranla normal. Özel Kikka şarabı var. Hammam’da, Bebek’deki Kikka’nın mutfak şefi Bilal Ateş 
     görev yapıyor. Dünya mutfağından örneklerin yer alacağı Kikka’da mönüyü geniş tutmuşlar. Çorbalar, carpaccio çeşitleri, ızgaralar, risotto ve pastalar, makarnalar, salatalar... People’ın baş aşçısı Gazi Ateş’in kardeşi olan Bilal’ın eli müthiş, 
     o nedenle Kikka’nın mutfağını seveceksiniz. Kış sezonunun lider mekanıydı. Sanat, sosyete, iş dünyasının tüm ünlülerinin uğrak yeri olan Levent’teki People da Hammam’ın içinde. İşletme bu kez İzzet Çapa’da. Sabi Totah, Abdullah Oğuz ve Ari Acıman yok. Mutfakta Gazi Ateş yine harikalar yaratmış. İzzet’in sağ kolu Aykut Gündüz, deneyimleriyle Tolga Sezgin ve Rose Kar yine ekibin başındalar. Yaz mönüsünde sebzeli ve şampanyalı risotto, noodle yengeç, avokadolu tavuk salatasına bayılacaksınız. Makarnalar ev yapımı. Odun ateşinde pişirilen pizzanın tadını zaten kış aylarından iyi biliyorsunuz. Benim yediklerime gelince Akdeniz usulü erişteli yengeç ve tavuk salatası, mozzarella, enginar, mantar, dana 
     eti ve jambonlu pizza, dört peynirli 
     ve ıspanaklı risotto... Ve tabii ki tatlıların hepsi. Espressolu pannacotta, frambuaz soslu tiramisu, dondurmalı profiterol. Anlayacağınız tatlı konusunda ayrım yapmıyorum. People’da kişi başı 15 milyona da 
     35-40 milyona da çıkabilirsiniz. 
     Ama fiyatlar normal tutulacak. 
     İzzet ve Celal Çapa kardeşler Hammam’a rakip tanımadıklarını söylüyorlar. Unutmadan ekleyeyim, Hammam’a Sushi Dardanel Fast 
     Food da katıldı. Hammam personeline hayırlı bir sezon diliyorum. 
     Evet efendim, bugünlük de 
     bu kadar. Kalın sağlıcakla. En kötü gününüz benimkinden iyi olsun. 
     
     



 MAGAZİN 











</TEXT>
</DOC>
