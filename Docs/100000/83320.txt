<DOC>
<DOCNO> 83320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/son/sontur11.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli "Ortadoğu'daki olaylar trajik bir boyut kazandı" 
</HEADLINE>
<TEXT>

     Devlet Bakanı ve Başbakan Yardımcısı Devlet Bahçeli, Haziran ayında toplanması planlanan Ortadoğu Barış Konferansı Projesi'nin gerçekleşmesini ve başarıya ulaşmasını temenni ettiğini belirterek, ''Şüphesiz İstanbulumuzun böyle bir buluşmaya ev sahipliği yapması çok yararlı ve önemli bir gelişme olacaktır'' dedi. 
     İnsanlığı barış ve kardeşliğe çağıran semavi dinlerin beşiği olan Ortadoğu'da yıllardır devam eden olayların, son dönemde ne yazık ki trajik bir boyut kazandığını belirten Bahçeli, konuşmasını şöyle sürdürdü 
     ''Filistin topraklarının işgali ve ağır insan hakları ihlalleri ile masum insanlara yönelen terörün oluşturduğu kıskaçtan biran önce kurtulmak gereği açıktır. Hepimizi üzen bu olaylar karşısında bölgede çatışmalara, işgallere ve teröre biran önce son verilmesinin ve Ortadoğu'da özlenen barışa en kısa sürede ulaşılmasını diliyorum. 
     Başta İsrail-Filistin ilişkileri olmak üzere Ortadoğu'daki savaş rüzgarlarının biran önce dağılması ve barış ve istikrar ikliminin hakim olması büyük önem arzetmektedir. Filistin halkına kapsamlı insani yardımların zaman geçirilmeden yapılması, Birleşmiş Milletler denetiminin ve etkinliğinin sağlanması zorunludur. Bölgedeki bütün devlet ve toplumların ileride barış ve refah içinde yanyana yaşamalarını daha zorlaştıracak politikalardan uzak durması gerekmektedir. 
     Bu çerçevede Haziran ayında toplanması planlanan Ortadoğu Barış Konferansı Projesi'nin gerçekleşmesini ve başarıya ulaşmasını temenni ediyorum. Şüphesiz İstanbulumuzun böyle bir buluşmaya ev sahipliği yapması çok yararlı ve önemli bir gelişme olacaktır.'' 
     





</TEXT>
</DOC>
