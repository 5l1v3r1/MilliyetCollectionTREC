<DOC>
<DOCNO> 53071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/19/son/sonspo02.html </URL>
<DATE> 2001/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray yarın İtalya şampiyonunu ağırlayacak 
</HEADLINE>
<TEXT>

     Futbolda Avrupa Şampiyonlar Ligi'nde 2. tur gruplarındaki mücadele, yarından itibaren başlarken, UEFA Kupası'nda da 3. turun ilk maçları, yarın ve 22 Kasım Perşembe günü yapılacak. 
     Avrupa Şampiyonlar Ligi 2. turunda B Grubu'nda bulunan Türk temsilcisi Galatasaray, gruptaki ilk maçını yarın İstanbul'da İtalya'nın AS Roma takımıyla yapacak. Ali Sami Yen Stadı'ndaki maç, saat 21.45'de başlayacak ve Star TV'den naklen yayınlanacak. Gruptaki diğer maçta ise aynı saatte FC Liverpool İngiltere -FC Barcelona İspanya karşılaşacak. 
     Ligin 2. turunda ilk hafta maçları, A ve B gruplarında yarın, C ve D gruplarında ise 21 Kasım Çarşamba günü oynanacak. 
     UEFA Kupası'nda da 3. turun ilk maçlarından 2'si yarın, 14'ü ise 22 Kasım Perşembe günü gerçekleştirilecek. 
     Bu kupada 4. tura yükselecek 16 takım, 4 ve 6 Aralık günlerinde oynanacak maçlar sonunda belirlenecek. 
     






</TEXT>
</DOC>
