<DOC>
<DOCNO> 70262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/01/son/sonspo18.html </URL>
<DATE> 2002/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Mirsad Avrupa Ligi 2. turunda da ribaunt kralı 
</HEADLINE>
<TEXT>

     Basketbolda Erkekler Avrupa Ligi 2. tur gruplarında ilk hafta maçları sonunda Rusya'nın USH ÇSKA Moskova takımının formasını taşıyan Türk oyuncu Mirsad Türkcan, ribaund krallığında ilk sırada yer aldı. 
     Ligde Ülkerspor ile birlikte H grubunda bulunan USH ÇSKA Moskova'nın deplasmanda İsrail'in Maccabi Elite Tel Aviv takımıyla yaptığı ve 69-68 kaybettiği maçta 40 dakika oynayan Mirsad Türkcan, 12'si savunma, 3'ü hücum olmak üzere toplam 15 ribaund aldı. 
     Mirsad, 3 blokla blok krallığında ikinci, MVP ''En Değerli Oyuncu'' sıralamasında 31 puanla altıncı, 20 sayıyla sayı krallığında 13. sırada bulunuyor. 
     Türk oyuncu, ligde 1. tur grup maçlarını MVP ve ribaund krallığında ilk sırada bitirmişti. 
     Ligin ilk haftasında, Efes Pilsen'den Kaya Peker 11 ribaundla beşinci, 3 blokla altıncı, Kerem Tunçeri 5 asistle sekizinci, 1 blokla 12'nci, Ömer Onan 19 sayıyla 14'üncü, 2 top çalan Marcus Brown 15. sırada yer aldı. 
     Ülkerspor'dan ise Quadre Michael Lollis 8 ribaundla 13. sırada bulunuyor. 
     Yunanistan'ın Panatinaikos takımında oynayan İbrahim Kutluay da 4 top çalarak sıralamada 4'üncülüğe yerleşti. 
     İlk hafta maçları sonunda En Değerli Oyuncu sıralamasında Rusya'nın Ural Great takımından Ruslan Avleev 42 puanla, aynı takımdan Panagiotis Liadelis 30 sayıyla, Yunanistan'ın AEK Atina takımından John Robert Holden 6 asistle, İspanya'nın Real Madrid takımından Zan Tabak 4 blokla, 6 top çalan İtalya'nın Benetton Treviso takımından Riccardo Pittis, 2 sayılık şut yüzdesinde İspanya'nın TAU Ceramica Vitoria takımından Dejan Tomaseviç, 3 sayılık şut yüzdesinde Panatinaikos'dan Dejan Bodiroga, 1 sayılık atışlarda Panagiotis Liadelis, kategorilerinde birinci sırada bulunuyor. 
     2 sayılık şut yüzdesinde Ülkerspor'dan Roberts Stelmahers üçüncü, Efes Pilsen'den Saulius Stombergas 13'üncü, 3 sayılık şut yüzdesinde Ülkerspor'dan Mustafa Abi sekizinci, Efes Pilsen'den Ömer Onan 10. sırayı aldı. 
     İtalya'nın Kinder Bologna takımından Emanuel Ginoboli 12 ile en çok faule maruz kalan, İspanya'nın Barcelona takımından Ademola Okulaja da en çok faul yapan oyuncu oldu. 
     Efes Pilsen'den Stombergas de en çok faul yapanlar arasında 3. sırayı aldı. 
     






</TEXT>
</DOC>
