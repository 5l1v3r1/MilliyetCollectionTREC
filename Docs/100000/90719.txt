<DOC>
<DOCNO> 90719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/son/sondun27.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan'ın temyiz davası AİHM'de görüşüldü 
</HEADLINE>
<TEXT>

     Avrupa İnsan Hakları Mahkemesi'nde AİHM , Anayasa Mahkemesi tarafından kapatılan Refah Partisi ile ilgili duruşma, yargıçlar ve Refah avukatları arasında şeriat tartışmasına sahne oldu. 
     Duruşmada RP'yi savunan Şevket Kazan, şeriat konusunun dini bir konu olduğu belirtti ve ne siyasetçilerin, ne avukatların, ne de mahkemenin aslında bu konuyu tartışabilmek için yeterli bilgiye sahip olduğunu ileri sürdü. 
     Kazan'ın bu savunmasından sonra, bir AİHM yargıcı, Kazan'dan, ''şeriatın dini konu olduğu ve mahkemenin bunu tartışma yetkisi bulunmadığı'' yolundaki sözleriyle ne demek istediğine açıklık getirmesini istedi. 
     Bu soruyu yanıtlamak için söz alan Fransız avukat Laurent Hinckel, ''Şeriat konusu dinsel bir tartışmadır, bu konuda birçok yorum getirmek mümkün. Bizler hukukçuyuz, şeriatı yorumlamak AİHM'nin yetkisi alanına girmez'' diye konuştu. 
     Türk hükümeti avukatı Şükrü Alpaslan ise, bu açıklamaya itiraz ederek, şeriatın aslında bir hukuk sistemi olduğunu belirtti ve şeriatın, insanları yönlendiren ve organize eden sosyal ve sistematik yönü olduğunu ifade etti. 
     
     KAZAN'IN SAVUNMASI 
     Duruşmada, AİHM'nin daha önce gönderdiği yazılı soruları yanıtlayan Kazan, Refah Partisi'nin laiklik karşıtı bir faaliyeti olmadığını, iktidarı sırasında da demokratik rejime aykırı davranışta bulunmadığını söyledi. 
     Refah Partisi'nin programında çok hukukluluk ve şeriatı savunmadığını kaydeden Kazan, parti yöneticilerinin şeriatı ve çok hukukluluğu destekleyen açıklamalar yapmadıklarını bildirdi. 
     Kazan, Refah Partisi'nin kesinlikle şiddeti ve güç kullanımını savunmadığını belirtti ve parti yöneticilerine atfen bu konuda ortaya atılan iddiaların asılsız olduğunu ve saptırıldığını söyledi. 
     Refah Partisi'nin üyelerine medyada saldırılar başlatıldığını kaydeden Kazan, Türkiye'de demokasiyi sadece RP'nin savunduğunu ileri sürdü ve ''Erbakan, diğer partilere militarist baskılara karşı çıkması çağrısında bulundu'' dedi. 
     Kazan, adil düzen projesinin, partinin bilimsel bir projesi olduğunu belirterek, ''Bu projede İslam'dan ve Kuranıkerim'den tek bir cümle yoktur'' dedi. 
     
     TÜRKİYE'NİN SAVUNMASI 
     Türk hükümetinin avukatı Şükrü Alpaslan, savunmasında, lalikliğin cumhuriyetin en temel ve vazgeçilmez ilkesi olduğunu belirtti. 
     Laikliğin dini özgürlüğün de temeli olduğunu kaydederek, İslam ve demokrasinin birlikte yürümesi için laikliğin şart olduğunu söyleyen Alpaslan, bunu şu ana kadar sadece Türkiye başardığını hatırlattı. 
     Refah Partisi yöneticilerinin demokrasiyi savunurken takiye yaptıklarını kaydeden avukat, Sincan ve Kayseri belediye başkanları ile Halil İbrahim Çelik, Hasan Hüseyin Ceylan ve Şevki Yılmaz'ın açıklamalarına ayrıntılı olarak atıfta bulunda. 
     Alpaslan, Erbakan'ın başbakanlığı döneminde tarikat liderlerini başbakanlık binasında ağırladığını hatılatarak, Refah Partisi'nin çok hukukluk istediğini bildirdi. Avukat Alpaslan, ''AİHM'nin yanıtlamak zorunda olduğu soru, Avrupa ülkelerinin çok hukuklu bir sisteme hazır olup olmadıklarıdır''dedi. 
     AİHM'nin birinci dairesinin daha önce ihlal kararı vermediğini hatırlatan avukat, büyük dairenin de aynı yönde karar almasını istedi. 
     Alpaslan, 11 Eylül'de ABD'deki terör saldırılarına da atıfta bulunarak, ''RP'li Sincan Belediye Başkanı'nın Kudüs Gecesi'nde duvarlara resimlerini astığı Hamas ve Hizbullah teröristleri ABD'nin terörist listesindedir'' dedi. 
     Bugünkü duruşmada tarafların görüşlerini dinleyen AİHM, kararını ileri bir tarihte verecek. 
     
     DAVANIN GEÇMİŞİ 
     Anayasa Mahkemesi tarafından kapatılan Refah Partisi yöneticileri Necmettin Erbakan, Şevket Kazan ve Ahmet Tekdal, 1998 yılında AİHM'ye yaptıkları şikayet başvurusunda Avrupa İnsan Hakları Sözleşmesi'nin 11 ayrı maddesinin Türkiye tarafından ihlal edildiğini ileri sürmüşlerdi. 
     AİHM, 3 Ekim 2000 tarihinde verdiği kararda, Refah Partisi yöneticilerinin başvurusunun incelemeye alınmasına karar vermişti. 
     Strasbourg Mahkemesi, 16 Ocak 2001 tarihinde yaptığı duruşmada, kapatılan Refah Partisi'nin ve Türk hükümetinin avukatlarını dinlemişti. 
     Duruşmada AİHM yargıçları, Refah Partisi'nin şeriat yanlısı bir parti olup olmadığı yolunda avukatlara sorular yöneltmişlerdi. 
     





</TEXT>
</DOC>
