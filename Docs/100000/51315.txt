<DOC>
<DOCNO> 51315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/08/son/sonspo04.html </URL>
<DATE> 2001/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin deplasmanda bileği bükülmüyor 
</HEADLINE>
<TEXT>

     Dünya Kupası finallerine katılabilmek için baraj maçlarının ilkinde yarın Avusturya ile karşılaşacak olan A Milli Futbol Takımı, son dönemlerde deplasmandaki eleme grubu maçlarında genelde başarılı sonuçlar alıyor. 
     Grup elemelerinde birincilik şansını İsveç yenilgisiyle yitiren ve finallere katılmak için Avusturya ile play-off baraj maçları yapacak olan milliler, son maçlarda rakip sahadaki başarılı grafiğini sürdürmeyi amaçlıyor. 
     Türkiye, Dünya Kupası ve Avrupa Şampiyonası eleme gruplarında, 5 yılı aşkın bir süredir rakip sahalarda yaptığı son 13 maçta da yenilgi yüzü görmedi. 
     
     Son yenilgi Belçika'da 
     Elemelerde rakip sahadaki en son yenilgiyi, 31 Ağustos 1996'da, Brüksel'deki Dünya Kupası Eleme Grubu maçında Belçika'ya 2-1 yenilerek tadan milliler, o tarihten sonra Türkiye dışında yaptığı 13 eleme grubu maçından da sahadan boynu bükük ayrılmadı. 
     Milliler, bu süre içinde deplasmanda yaptıkları maçlardan 7'sini kazanırken, 6'sında berabere kaldı, toplam 22 gol atarken, kalesinde ise yalnızca 6 gol gördü. 
     
     Son 18 maçta 1 yenilgi... 
     Milli takım ayrıca, rakip sahadaki son 18 eleme grubu maçından yalnızca 1'ini yitirdi. 
     Bu süre içindeki maçlarda 8 galibiyet ve 9 beraberlik alan milliler, toplam 29 gol atarken, kalesinde ise 13 gol gördü. 
     Rakip sahadaki son 18 eleme grubu maçının 14'ünde rakiplerine gol atmayı başaran milliler, 9'unde ise kalelerini rakip forvetlere kapadı. 
     Türkiye ayrıca, bu süre içinde kalesinde 1 maçta 2'den fazla gol görmezken, San Marino'ya 5, Finlandiya'ya 4, Kuzey İrlanda ve Moldova'ya ise 3 gol atma başarısını gösterdi. 
     






</TEXT>
</DOC>
