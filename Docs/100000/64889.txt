<DOC>
<DOCNO> 64889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/30/guncel/gun01.html </URL>
<DATE> 2002/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanlı Azizler’ ada vapurunda 
</HEADLINE>
<TEXT>

Aziz Yannis ve Aziz Fotini’nin adlarını almış olan Yunanlı Bakan Yardımcısı ve zarif eşi Heybeliada’daki Ayatriada manastırında dua ederek mum yaktı 
     ELİF KORAP İstanbul 

     Yunanistan Dışişleri Bakan Yardımcısı Yannis Magriotis ve eşi Fotini Magriotis, uzun süreden beri ziyaret etmek istedikleri Heybeliada’da bulunan Ayatriada Manastırı’na giderek dua etti. Mogriotis, güzelliğiyle dikkat çeken eşiyle birlikte geldiği Atatürk Havalimanı’nda, Yunanistan’ın İstanbul Başkonsolosu Panos Kalogrepoulos tarafından karşılandı. 
     
     Hava şartları engel oldu 
     Bostancı’dan Şehir Hatları vapuruyla Heybeliada’ya geçen Magriotis çifti, 3 yıl önce evlendiklerinde de İstanbul’a gelip dua ettiklerini belirterek şunları söyledi "Evlendikten sonra, yılbaşında İstanbul’a gelip dua etmiştik. Benim ve eşimin adı, azizlerin isimleri. Bu ayın 6 ve 7’sinde Aziz Yannis ve Aziz Fotini’nin kutlamaları için gelmeyi arzu ediyorduk. Ancak o sırada İstanbul’daki hava koşulları çok kötüydü. Bu nedenle ziyaretimizi ancak şimdi yapabiliyoruz". 
     
     üçer mum yaktılar 
     Manastıra faytonla çıkan Magriotis ve eşi, Meryem Ana için dua ettikten sonra, her biri farklı kişiler için dilenen bir dileği temsil eden üçer mum yaktı. Eski Ruhban Okulu olan Özel Heybeliada Rum Erkek Lisesi’ni de gezen Magriotis, gezinin amacının okulun yeniden açılması yönündeki girişimler olup olmadığı sorusuna da, "Kesinlikle hayır" yanıtını verdi. Magriotis manastır ziyareti için "Bundan 30 yıl önce, çok gençken İstanbul’a gelmiş ve bütün adaları ziyaret etmiştim. Ama Ayatriada Manastırı na ilk kez çıkıyorum" diye konuştu. 
     
     Rum patrikhanesinde tören 
     Magriotis, bugün Rum Patrikhanesi’nde katılacağı dini tören hakkında da, "Eğitim ve öğretime çok büyük katkıları olmuş Aziz Basilios, Aziz Gregorios ve Aziz Hrisostomos tüm Ortodoks kiliselerinde anılacak. Biz de İstanbul’da törene katılarak dua edeceğiz. Bu üç aziz, 4. yüzyılda Kapodokya’da dünyaya gelmiş" dedi. 2 ay önce Yunanistan Dışişleri Bakan Yardımcılığı görevine başlayan Magriotis, Türk - Yunan ilişkileri için de, "Çok iyimserim" yorumunu yapmakla yetindi. 
     
     Duaya geldiler 
     On Yunanlı gazetecinin de eşlik ettiği Magriotis çifti, vapurun uğradığı her iskelede güverteye çıkarak adaları seyretti. Eski manastırlara özel bir ilgisi olduğunu belirten Magriotis, "Tek isteğimiz, bu eski manastırda dua etmekti" dedi. 
     



 GÜNCEL 






















</TEXT>
</DOC>
