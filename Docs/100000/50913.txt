<DOC>
<DOCNO> 50913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/06/son/soneko17.html </URL>
<DATE> 2001/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF ile görüşmelerin odağında 7.1 katrilyonluk önlemler paketi var 
</HEADLINE>
<TEXT>

     Türkiye Masası Şefi Juha Kahkonen başkanlığındaki Uluslararası Para Fonu IMF heyeti ile ekonomi yetkilileri arasında sürdürülen görüşmelerin odağını 7.1 katrilyon liralık tasarruf ve gelir artırıcı önlemler paketi oluşturuyor. 
     IMF heyeti, 2002 yılında, yüzde 6.5 oranındaki faiz dışı fazlanın gerçekleştirilebilmesi için, yalnızca tasarruflardan oluşmayan, ayrıca bazı stokların eritilerek gelir elde edilmesini amaçlayan önlemler paketinin şart olduğunu vurguluyor. 
     Heyetin, Türkiye ekonomisinin yapısal olarak yeniden yapılandırılabilmesi ve etkin bir ekonomi yönetimi için kurumsal bazda ilgili kurumların birleştirilmesini de önerdiği belirtiliyor. 
     Türkiye ekonomisinin kurumsal olarak yeniden yapılandırılması konusunun, Kanada'daki toplantılarda daha geniş boyutuyla ele alınacağı ifade ediliyor. 
     Bu arada, IMF ile ekonomi yetkilileri arasında yapılan görüşmelerde 10 ve 11. Gözden Geçirme çalışmalarının birleştirilmesi görüşünün ağırlık kazandığı öğrenildi. 
     Yetkililer, 10. gözden geçirmeyle ilgili kredinin Eylül ayında verilmesi gerektiğini, 11. Gözden geçirmeyle ilgili diğer 3 milyar dolarlık kredinin ise 15 Kasım'dan sonra verilmesinin planlandığı hatırlatarak, teknik olarak 10. ve 11. gözden geçirmelerin birleştirilmesinin mümkün olduğunu, ayrıca burada tamamlanmayan görüşmelerin, 17 Kasım'da Kanada'da yapılacak olan ve G-7 ülkeleri maliye bakanlarının da katılacağı Uluslararası Para ve Maliye Komitesi IMFC toplantılarında sürdürülebileceğini vurguluyorlar. 
     Her iki görüşmenin de tamamlanmasıyla birlikte, Türkiye, Kasım ayı sonunda yapılacak olan IMF İcra Direktörleri toplantısının ardından yaklaşık 6 milyar dolar kredi alacak. 
     Öte yandan, IMF heyetinin, kamu bankalarının mali pozisyonlarındaki gelişmeden memnun oldukları da belirtiliyor. 
     Bu arada, IMF heyetinin, Dünya Bankası uzmanlarıyla da biraraya gelerek, Türkiye'nin ihtiyacı olabilecek toplam ek mali yardımın boyutu konusunda çalıştıkları ifade ediliyor. 
     Öte yandan, IMF'nin, ilave mali yardımın sağlanmasını da kolaylaştırmak amacyla, 7.1 katrilyon liralık önlemler paketinin ayrıntılarını da içerecek şekilde yeni ve geniş kapsamlı bir Niyet Mektubu'nun yazılmasını istediği belirtiliyor. 
     Yeni Niyet Mektubu'nda, 2002 yılında alınacak önlemleri ve hedefleri belirtirken, ekonomik programın başarılı olabilmesi için kısa sürede ilave bir dış finansmanla desteklenmesi gerektiği vurgulanacak. 
     






</TEXT>
</DOC>
