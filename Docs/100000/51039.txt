<DOC>
<DOCNO> 51039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/07/spor/ygokce.html </URL>
<DATE> 2001/11/07/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
Çatışan karizma 
</HEADLINE>
<TEXT>

     Düne kadar övündüğümüze göre bugün de üzülmemiz doğal. Fatih Terim, İtalya’daki ikinci takımında da sezonu tamamlayamadı. Çok çabuk anlaşıp işbaşı yaptığı Fiorentina’dan ayrılırken acele etmemişti... Uzun süre kapalı kapılar ardında konuşarak tartışarak ve aylar sonra anlaşarak işbaşına geldiği Milan’dan ayrılışı ise pek çabuk oldu. Üstelik, birincisinde kendi verdiği kararı, bu defa Milan yöneticileri "gıyabında" aldılar. Doğrudan değil, menajeri aracılığıyla duyurdular. Tam da "takımdaşlık" kavramı üzerine, dolar ödeyen "kariyer sahibi insanlara" seslenmek üzereyken. 
     Terim’in İtalya’da "medya kurbanı" ya da "hristiyan kültürünün Türk - İslam kültürünü dışlaması" sonucu işinden olduğunu iddia etmek, yorumları tümüyle böyle bir eksene oturtmak pek doğru olmasa gerek. Çizme’ye giderken aynı medya vardı... Onu göreve davet eden kulüpler de sporda pek de önceliği olmayan hristiyan kültürünün temsilcisiydiler. Terim’in işini kaybetmesinin nedenleri başka ayrıntılarda aranmalıdır. 
     Fatih Terim, Milli Takım ve Galatasaray’da işvereni konumundaki yöneticilerle sık sık çelişkiye düştü. Üstü örtülen, karartılan, gündem dışında tutulan çatışmalara girdi. Başarı trendinin korunması uğruna gönülden ya da kerhen anlayış gördü. İstediklerinin çoğunu yaptırdı. İstenenleri fazlasıyla verdi. 
     İtalya’da istedikleriyle verdikleri arasındaki dengeler bozulmaya başladı. Fiorentina’da UEFA Kupası’nın ilk turunda olaylı maç sonucu kendisinin cezalanması, takımın elenmesi bunun ilk örneği oldu. Sabır ve tahammül kavramlarının pek geçerli olmadığı Milan’da ise maç skorları talepleriyle denemelerine eşlik edecek zenginlikte değildi. 
     İki takımda da ısrarla gerekliliği tartışılan transferler yaptırdı. Fiorentina’da Nuno Gomes, Milan’da Rui Costa ve eski kulübü Galatasaray’a 5 milyon dolar kazandırarak aldığı Ümit Davala aklımıza gelen örnekler... Buna karşılık küstürdükleri ya da dışladıkları da var... Fiorentina’da Mijatoviç Chiesa ve Leandro Milan’da Coco, Chamot, Bierhoff,Javi Moreno, Jose Mari.. 
     Galatasaray’da zaman zaman fısıltılarla gündeme gelen kadrosundaki bazı futbolcularla tartışmaları, çatışmaları da İtalya’da tekrarlandı... Maldini, Costacurta, Contra ve kendi getirdiği Rui Costa Milan’da hocalarıyla mutlu olamayan futbolcular olarak biliniyor. 
     Terim’in işini kaybetme nedeni direkt skorlarla ilgili değil. Davranışlarının ve çatışma eksenine oturttuğu iş anlayışının daha öncelikli nedenler olduğu düşünülebilir. Cecchi Gori’nin, yeniden anlaşmak için davet ettiği malikanesinde kendisi için hazırlanmış zengin sofradan sadece bir bardak su içerek ayrılan Terim, Dünya futbolunun en zengin piyasasından da - kariyer anlamında - yine bir bardak su içerek çıkıyor. 
     Üzülmekte pek de haksız sayılmayız. 
     Beklenmedik ayrılık, Türkiye’de de sorunlar yaratacaktır... 
     Galatasaray’da ve Milli Takım’da... 
     Futbolun içini boşaltan, değerlerinin çoğunu tüketen yersiz ve hoyrat tartışmalar, Terim bombasını da savaş alanına taşıyabilir. 
     Çatışma sadece Terim’in değil, ulus olarak hepimizin genlerinde var 
     
     



 SPOR 



























</TEXT>
</DOC>
