<DOC>
<DOCNO> 89244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/son/soneko33.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Özilhan hükümetteki uzlaşmanın süreceği konusunda güvence istedi 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, hükümetin, sorumluluklarını üstlenerek ve mali piyasaların tepkilerini göz önüne alarak, koalisyon hükümeti içerisindeki uzlaşmanın süreceği ve Avrupa Birliği AB ile ilgili somut adımlar atılacağı konusunda kamuoyuna güvence vermesi gerektiğini bildirdi. 
     TÜSİAD, bugün mali piyasalarda yaşanan gelişmeleri değerlendiren bir açıklama yaptı. Tuncay Özilhan tarafından yapılan açıklamada, ''Yaşamış olduğumuz mali krizlerin ardından uygulanmaya başlanan ekonomik programın sonuçlarını almaya başladığımız şu günlerde hükümetimiz mali piyasalardaki gelişmeleri gözardı etmemelidir'' denildi. 
     Ekonomide son dönemde gerçekleştirilen yapısal reformlar ve kuvvetli büyümeye geçiş sinyallerinin, mali piyasaların istikrar kazanması için yeterli ve güçlü bir zemin oluşturduğunu belirten Özilhan, ekonomi bürokrasisinin de edinmiş olduğu tecrübeler ışığında görev başında olduğunu kaydetti. 
     Özilhan, mali piyasalara güven verecek iki önemli unsurun Uluslararası Para Fonu ile yapılan anlaşmanın yürümesi ve AB üyeliği yolunda somut adımların atılması olduğuna işaret ederek, şu görüşleri dile getirdi. 
     ''Hükümet içerisinde bu 2 konuda çıkan her türlü anlaşmazlık, geçici de olsa mali piyasaları olumsuz etkileyecektir. Siyaset-ekonomi-mali piyasalar üçgeninin aksamadan çalışması, ekonomik programın başarısının garantisidir. 
     Koalisyon ortaklarının Türkiye'de her kesim tarafından çekilen büyük sıkıntıların ardından düzlüğe çıkma aşamasında hem Uluslararası Para Fonu, hem de AB'ye karşı olan yükümlülüklerimizi yerine getirmeye devam etmeleri gerekir. 
     Hükümet, sorumluluklarını üstlenerek ve mali piyasaların tepkilerini gözönüne alarak, koalisyon hükümeti içerisindeki uzlaşmanın süreceği ve AB ile ilgili somut adımlar atılacağı konusunda kamuoyuna güvence vermelidir.'' 
     





</TEXT>
</DOC>
