<DOC>
<DOCNO> 86103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/25/son/soneko07.html </URL>
<DATE> 2002/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Philips, Profilo Telra ve Bosch-Siemens'den işbirliği 
</HEADLINE>
<TEXT>

     Philips, Profilo Telra ve Bosch-Siemens Home Appliances BSH PEG arasında Philips marka televizyonların Türkiye'de üretilmesi ve Bosch bayi ağıyla dağıtımını öngören bir işbirliği anlaşması yapıldı. 
     Anlaşma kapsamında Philips marka 37, 51, 55 ve 70 ekran televizyonların değişik modelleri Profilo Telra fabrikasında üretilecek, Bosch bayi ağı kanalıyla Türkiye çapında dağıtılacak. 
     Anlaşma gereği Bosch bayi ağı da yerli ve ithal Philips elektronik ürünleri satacak. 
     İşbirliği anlaşmasıyla ilgili olarak düzenlenen basın toplantısında konuşan Philips Dünya Başkanı ve Yönetim Kurulu Başkanı Gerard Kleisterlee, bütün dünyada zor bir yıl olan 2001'de elektronik sektörünün de tarihte görülmeyen bir durgunluk yaşadığını, şirketlerin krizi en az zararla atlatabildiğini söyledi. 
     Elektronik sektöründe bu yılın ilk 3 ayında ufak da olsa toparlanma görüldüğünü ifade eden Kleisterlee, ''Bir ümit ışığı beliriyor. Bu işbirliği daha iyi bir gelecek sağlayacak. Türkiye'de çok güçlü bir üretim ve dağıtım ağına sahip olmak bizim için çok önemli. Bu anlaşma Philips'in küresel stratejisi açısından çok önemli'' diye konuştu. 
     Philips'in Avrupa'da birinci, dünyada ise üçüncü sırada bulunduğunu ifade eden Kleisterlee, Philips'in Türkiye'de önceki üretiminin küçük çapta olduğunu, Profilo Telra ile yapılacak üretimin ilerde ihracata yönelik olacağını kaydetti. 
     Türkiye'deki televizyon sektörünün dünya ve Avrupa pazarıyla rekabet gücünün gittikçe arttığına işaret eden Kleisterlee, stratejileri doğrultusunda markalara, Ar-Ge'ye ve elektronik teknolojideki yeniliklere yatırım yapmaya ve yetenekli, kalitesini ispatlamış şirketlere üretim yaptırmaya devam edeceklerini ifade etti. 
     -DAMPİNG, TOPLU MÜCADELE KONUSU...- Kleisterlee, dampingle ilgili olarak da, özellikle Asya ülkelerindeki üreticilerde bu olayla karşılaşıldığına işaret ederek, ''Biz konumumuzu korumak için bunun gerçekleşmemesi yönünde uğraşıyoruz. Damping, Avrupa'da toplu olarak mücadele edilen bir konu'' dedi. 
     Bosch BSH PEG Yönetim Kurulu Başkanı Wolfgang Colberg de, dünyadaki müşterilere yönelik daha fazla katma değer sağlamak için böyle bir işbirliğine gittiklerini vurgulayarak, Profilo Telra'nın Bosch sayesinde çok iyi bir bayi ağına sahip olacağını söyledi. 
     Colberg, Türkiye'de bin 350'si Bosch Franchise olmak üzere 5 bin 500 bayiye sahip olduklarını ve fabrikalarda toplam 2 bin 500 kişinin 
     çalıştığını bildirdi. 
     Profilo Telra Yönetim Kurulu Başkanı Jak Kamhi de, işbirliği yapmak için Bosch ve Philips ile uzun zamandır görüştüklerini, Philips markasıyla dünyada rekabet edebilecek bir duruma geleceklerini söyledi. Kamhi, işbirliği sayesinde çok daha kaliteli ürünlerde son teknolojik yenilikleri kullanabileceklerini vurguladı. 
     Globalleşen dünyada Profilo'nun da yeni staretejiler belirlemesi gerektiğini ve önceki yıllarda Philips'in Türkiye'de iyi bir tecrübesinin olmadığını ifade eden Jak Kamhi, ''İşbirliğiyle öncelikle güveni tekrar kazanmak, Türkiye'deki pazarın ne kadar iyi olduğunu göstermek istedik'' dedi. Kamhi, konuşması sırasında ilerde olası bir birleşmeyle ilgili soruyu, ''İnşallah ilerde birgün gerçekleşir. 
     Elbette karşı değiliz'' diye yanıtladı. 
     Jak Kamhi, damping araştırmalarında hiçbir sorunları bulunmadığına dikkati çekerek, ''Bundan gurur duyuyorum. Katiyen Avrupa Birliği kurallarına göre hareket ediyoruz. Bizi dampingle itham edecek bir yönümüz yok'' diye konuştu. 
     -KAMHİ PATENTİYLE TV İHRAÇ EDİLECEK- Profilo Telra Yönetim Kurulu Üyesi Hayati Kamhi de, Türkiye'de özellikle kombi televizyonların Temmuz ayından itibaren ihraç edilmeye başlanacağını, bunun yanısıra kendi çalışmasının ürünü olan ve 1992'de patentini aldığı Electronic Programing Guide EPG televizyonlarının yıl sonunda ihraç edilebileceğini söyledi. 
     Kamhi, şu anda Kuzey Amerika, tüm Avrupa ve Türkiye'deki patent hakkı kendisine ait EPG televizyonlarının tüm ulusal kanallarda 5 günlük program akışını sunabildiğini, kategorilere göre ve genel olarak program sınıflaması yapabildiğini, izlenmek istenen programdan önce izleyiciyi uyarma ve videoya kayıt yapabilme özelliklerine sahip olduğunu ifade etti. Kamhi, patentin önümüzdeki yıl Avrupa'da 35 milyon adet televizyona uygulanacağını bildirdi. 
     Hayati Kamhi, EFG televizyonlarının iki aydır Türk piyasasında bulunduğunu ve Bosch ile Profilo mağazalarında satıldığını hatırlattı. 
     -200-250 MİLYON DOLARLIK PAZAR...- Toplantıda basın mensuplarının işbirliği maliyetine ilişkin soruları üzerine Hayati Kamhi, fabrika yatırımlarının tümünün kendileri tarafından gerçekleştirileceğini, ilk etapta 15-20 milyon dolarlık yatırım yapmayı düşündüklerini söyledi. 
     Profilo Telra'nın şu andaki televizyon üretme kapasitesinin yılda 2 milyon adet olduğunu belirten Kamhi, bu rakamı 1-1.5 yıl içinde 4 
     milyona çıkarmayı hedeflediklerini, televizyon tüpünü kendilerinin üretmesinden dolayı da dampinge girmeyeceklerini kaydetti. Hayati Kamhi, önümüzdeki yıllarda dünyada elektronik sektörünün önde gelen kuruluşlarının iyi bir pazar olan Türkiye'ye geleceğini ifade ederek, ''Türkiye Avrupa'da önümüzdeki yıllarda yüzde 50-60'lık bir pazar payı elde edebilir'' dedi. Kamhi, Philips ve Bosch ile yapılan işbirliğinin ardından bir yıl içinde iç pazarda 50-60 milyon dolarlık satış rakamına ulaşacaklarını, bunun önümüzdeki yıllarda ihracatla birlikte 200-250 milyon dolara ulaşabileceğini bildirdi. 
     





</TEXT>
</DOC>
