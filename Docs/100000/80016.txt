<DOC>
<DOCNO> 80016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/24/ekonomi/eko01.html </URL>
<DATE> 2002/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekstili sonra düşünürüz 
</HEADLINE>
<TEXT>

Türkiye’nin, tekstil ürünlerinin kurulacak nitelikli sanayi bölgelerinde yer alması ısrarına karşı ABD’den Önce bölgeleri kuralım, sonra kapsama alınır’ mesajı geldi 
     SEÇKİN ÜREY Ankara 

     Türkiye’den ABD’ye gümrüksüz mal ihracatını sağlayacak Nitelikli Sanayi Bölgeleri’nin QIZ kurulmasının öncelikli olarak ele alınacağı TIFA Yatırım ve Ticaret Çerçeve Anlaşması görüşmeleri, 26 Nisan’da Washington’da başlayacak. 
     Dış Ticaret Müsteşar Yardımcısı Abdullah Köten’in başkanlığındaki Türk heyeti önceki gün bir toplantı yaparak görüşmelerde izlenecek stratejiyi tartıştı. ABD’nin tekstil ürünlerinin QIZ’lerde yer almasını kabul etmeyeceğini bildirmesine rağmen, Türkiye’nin ısrarcı olacağı belirtildi. 
     Edinilen bilgilere göre, görüşmelerden önce Türk tarafını bir plan getirmemekle suçlayan ABD tarafının Türkiye’nin tekstilde ısrar etme kararını alması üzerine, "ABD özel sektöründeki tepki nedeniyle tekstili masaya getirmeyin. QIZ’lerin kurulmasından sonra tekstil kapsama alınır" mesajı gönderdiği öğrenildi. 
     Türk tarafının İsrail ve Ürdün’deki QIZ’lerde tekstil ürünlerinin bulunması ve Türkiye’nin rekabet gücü en yüksek sektörleri arasında olması nedeniyle tekstili kapsam altına almayı amaçladığı ifade edildi. ABD’nin "tekstil sektöründe dış rekabet nedeniyle 900 bin kişi işini kaybetti" argümanın geçersiz olduğunu belirten kaynaklar, "NAFTA’nın kurulmasının ardından ABD tekstilcileri fabrikalarını Meksika’ya taşıdı. İş kaybı bundan kaynaklanıyor. Pazara kendi tekstilcileri hakim, iddia ettikleri gibi yabancılara iş kaptırmıyorlar" yorumunu yaptı. 
     
     Bütün sektörler yer alacak 
     Tekstil tartışmaların kaynağını oluştururken, Türk tarafının bütün sanayi sektörlerinin QIZ kapsamına alınmasını önereceği vurgulandı. ABD tarafından gelen mesajların bu öneriye tektil dışında sıcak bakıldığı yönünde olduğu ifade edildi. ABD’nin önerdiği yüksek teknoloji ürünlerine öncelik verilmesi isteğinin pazarlık taktiği olduğunu belirten bir yetkili şöyle dedi 
     "Yüksek teknoloji ürünlerinde kota yok ve yüzde 6 gibi düşük bir gümrük vergisi uygulanıyor. Yüksek teknoloji gibi çekici ürünlerin yer almasına kimsenin itirazı yok ama konuyu bunun etrafında odaklayıp pazarlıkları sınırlamaya çalışıyorlar." 
     



 EKONOMİ 


















</TEXT>
</DOC>
