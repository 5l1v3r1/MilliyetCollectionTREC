<DOC>
<DOCNO> 52487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/15/son/sontur02.html </URL>
<DATE> 2001/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Vakko, Mudo, Kiğılı krize karşın gelecekten umutlu... 
</HEADLINE>
<TEXT>

     Türkiye'nin ünlü mağazalarının sahipleri, yaşanan ekonomik krizden olumsuz etkilenmelerine karşın gelecekten umutlu olduklarını bildirdiler. 
     Vakko'nun sahibi Vitali Hakko, ekonomik krizin herkes gibi kendilerini de etkilendiğini belirterek, ''Satışlarımız geçen yıl ile mukayese edildiğinde yüzde 30 azaldı'' dedi. 
     Bu etkilenmenin tamir edilebileceğini ifade eden Hakko, ''İşyerlerinin faaliyete geçmesini ve durumun düzelmesini bekliyoruz. 
     İstikbal için umutluyuz'' diye konuştu. 
     Kiğılı mağazalarının sahibi Abdullah Kiğılı da krize karşı çeşitli önlemler aldıklarını ve bu süreçte imalat programlarını yeniden gözden geçirdiklerini kaydederek, bu çerçevede kaliteden ödün vermeden, ''halkın kesesine uygun'' mallar üretmeye başladıklarını söyledi. 
     Kiğılı, ''Satışlarımız yüzde 50 geriledi. Ama bu gerilemenin karşılığında, fiyatlarımızı geriye çekiyoruz. Ayakta kalmaya çalışıyoruz'' dedi. 
     Kriz döneminde bile 3 yeni mağaza açtıklarını vurgulayan Kiğılı, ''Ankara'daki siyasilerin çok daha seri hareket ederek, halka ümit aşılayıcı mesajlar vermeleri halinde krizin çok daha kısa sürede atlatılacağını'' kaydetti. 
     
     Büyük potansiyel harekete geçirilmeli 
     Mudo'nun sahibi Mustafa Taviloğlu da ekonomik kriz çıkmasının ve bu kadar uzun sürmesinin beklenmediğini ifade ederek, şunları söyledi 
     ''Dolar bazında satışlarımız yüzde 50 düştü. Artık ben, bunun adına 'kriz' demiyorum. Ekibimi de buna inandırmaya çalışıyorum. Ben de buna inanmaya çalışıyorum. Ona göre çalışmalıyız. Bu durumdan vaziyet çıkaracağız. Kriz yok, artık normale döndük. Artık bu iş böyle. Kimse Bir şeyler düzelecek diye, hayal içinde olmasın.'' Taviloğlu, Türkiye'de çok büyük potansiyel bulunduğunu ve bu potansiyelin harekete geçirilmesi gerektiğini vurgulayarak, ''Milletin parası bankalarda duruyor. Her yerde para var. Ne yapıp yapıp, güven olgusunu oturtarak, piyasaya canlılık getirmeliyiz. Türkiye için en önemli şey güven, güven, güven...'' dedi. 
     






</TEXT>
</DOC>
