<DOC>
<DOCNO> 60875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/06/son/sonspo06.html </URL>
<DATE> 2002/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolumuzun devleri Antalya'da çalışıyor 
</HEADLINE>
<TEXT>

     Antalya'daki devre arası hazırlıklarını sürdüren Galatasaray, bugün ilk saha antrenmanı yaptı. 
     Teknik direktör Mircea Lucescu yönetiminde, 1.5 saat süren antrenmanda sarı-kırmızılılar, teknik ağırlıklı bir antrenman gerçekleştirdi. 
     Sarı-kırmızılılar, dar alanda tek pas çalışmasının ardından iki takım halinde tam saha hücum ve savunma organizasyonlarından oluşan maç yaptılar. Magic Life Sirene Otel'in sahasındaki idman, otel müşterilerinin ve turistlerin yoğun ilgisini çekerken, teknik direktör Lucescu, çalışması sonrasında, Galatasaray antrenmanını baştan sona kadar izleyen Avusturya'nın Strum Graz takımının teknik direktörü Ivica Osim ile bir süre sohbet etti. 
     
     Fenerbahçe... 
     Belek'teki hazırlıkları sürdüren Fenerbahçe de Galatasaray gibi ilk saha çalışmasını bugün yaptı. 
     Antrenör Oğuz Çetin yönetiminde, Merit Arcadia Oteli'nin sahasında, yaklaşık 1.5 saatlik çalışma yapan sarı-lacivertliler, ilk bölümde 50 dakikalık koşu yaptılar. Sarı-lacivertli futbolcular daha sonra antrenmanı 3 grup halinde yapılan çift kale maçla tamamladılar. 
     
     Revivo sakatlandı 
     Antrenman sonunda, Fenerbahçe'nin yıldız oyuncusu Revivo'nun sakat olan sol dizinde şişlik oluştu. İsrailli futbolcuya kulüp doktorları tarafından buz tedavisi uygulandı. 
     
     Trabzonspor'un Brezilyalılar'ı... 
     Topkapı Palace Otel'de hazırlıklarını sürdüren Trabzonspor'da, uzun süredir beklenen Brezilyalı futbolculardan 3'ü kampa katıldı. 
     Bugünkü antrenmana Marco Auroleio, Da Silva ve Jarro katılırken, Eduardo'nun ülkesinden dönmediği öğrenildi. Brezilyalı futbolculara kampa geç katılmalarından dolayı yönetim kurulu tarafından ceza verilmesi bekleniyor. 
     Öte yandan, bordo-mavili ekip, Brezilya'dan getirdiği ve defansın sol tarafında görev yapan 25 yaşındaki Domingos Andersson'u denemeye başladı. 
     






</TEXT>
</DOC>
