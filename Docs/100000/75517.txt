<DOC>
<DOCNO> 75517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/30/son/sonspo12.html </URL>
<DATE> 2002/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Ankara'ya iddialı gitti 
</HEADLINE>
<TEXT>

     Fenerbahçe, ligin 29. haftasında yarın Gençlerbirliği ile deplasmanda yapacağı maç için uçakla Ankara'ya gitti. 
     Sarı-lacivertliler, zorlu Gençlerbirliği deplasmanından 3 puanla dönerek, şampiyonluk yarışındaki iddasını sürdürmeyi amaçlıyor. 
     Teknik direktör Werner Lorant, ülkelerinin milli takımlarından yorgun dönmeleri nedeniyle kadroya almadığı Rapaiç, Zoran Mirkoviç ve Lazetiç dışında tüm futbolcularını başkente götürdü. 
     Fenerbahçeli futbolcuları Atatürk Havalimanı'nda az sayıda taraftar Ankara'ya uğurlarken, İsrailli bir grup turist, vatandaşları Revivo ile hatıra fotoğrafı çektirdi. 
     Gençlerbirliği maçının hazırlıklarını, Ankaragücü'nün tesislerinde yapacağı çalışmayla tamamlayacak olan Fenerbahçe'nin yarınki maça, Rüştü, Fatih, Ümit, Mustafa, Hakan, Ogün, Johnson, Revivo, Abdullah, Serhat, Andersson muhtemel 11'iyle çıkması bekleniyor. 
     Ankara 19 Mayıs Stadı'nda saat 19.00'da başlayacak ve Digitürk Lig TV'den naklen yayınlanacak maçı, hakem Mustafa Çulcu yönetecek. 
     Bu arada Alman çalıştırıcının kadroya almadığı 3 futbolcu çalışmalarını İstanbul'da sürdürecek. Rapaiç, Zoran Mirkoviç ve Lazetiç, yarın sabah Samandıra Tesisleri'nde antrenman yapacak. 
     






</TEXT>
</DOC>
