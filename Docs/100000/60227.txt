<DOC>
<DOCNO> 60227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/02/son/sontur02.html </URL>
<DATE> 2002/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul, Ankara ve Eskişehir'de okullar tatil 
</HEADLINE>
<TEXT>

     İstanbul, Ankara ve Eskişehir'de ilk ve orta dereceli okullar, olumsuz hava şartları nedeniyle bir gün süreyle tatil edildi. 
     İstanbul Valiliği'nden yapılan yazılı açıklamada, olumsuz hava şartlarının bugün de devam edeceği belirtildi. 
     Açıklamada, öğrencilerin, trafik nedeniyle can güvenliklerinin tehlikeye düşmesini önlemek amacıyla, ilk ve orta dereceli okulların bir gün süreyle tatil edildiği kaydedildi. 
     İstanbul'da kar yağışı nedeniyle özellikle Boğaz Köprüsü'nde trafik büyük ölçüde aksadı. Buzlanma nedeniyle sabaha karşı köprü yaklaşık 1,5 saat trafiğe kapalı tutuldu. 
     Şehir içinde de trafik aksamalı olarak yürüyor. Kar yağışının bugün de sürmesi bekleniyor. 
     
     283 kaza oldu 

     İstanbul'da, kar yağışının yoğunlaştığı dün akşamdan bu yana meydana gelen 283 trafik kazasında, 21 kişi yaralandı. 
     İstanbul Emniyet Müdürlüğü yetkililerinden alınan bilgiye göre, kar yağışı ve yollardaki buzlanma nedeniyle dün akşamdan itibaren il genelinde 7'si yaralamalı, 276'sı da maddi hasarlı olmak üzere toplam 283 trafik kazası gerçekleşti. 
     Bu kazalarda, 21 kişi yaralanarak çeşitli hastanelerde tedavi altına alındı. 
     Kazaların mali bilançosunun da, 200 milyar lira civarında olduğu tahmin ediliyor. 
     
</TEXT>
</DOC>
