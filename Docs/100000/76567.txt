<DOC>
<DOCNO> 76567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/05/yazar/cemal.html </URL>
<DATE> 2002/04/05/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Afganistan makus talihini yenemezse, Bin Ladinizm kazanır 
</HEADLINE>
<TEXT>

     Afganistan, Türkiye'nin siyasal ve askeri gündemindeki yerini koruyor. Anlaşılan bu gidişle uzun süre de korumaya devam edecek. 
     Afgan Geçici Yönetimi'nin Başkanı Hamid Karzai dün Ankara'daydı. Görüşme masasında hem Afganistan'ın yeniden imarı, hem Türkiye'nin ilke olarak evet dediği Afgan Barış Gücü Komutanlığı vardı. 
     Yine Afganistan'ı düşündüm. 
     Bir memleket batar mı 
     Bu soru bizim gündelik siyaset sohbetlerimizde kulağa çalınır. Ben batabileceğinin örneğini birkaç hafta önce Afganistan'da içim acıyarak gördüm. 
     Afganistan intihar etmiş, kendini neredeyse sıfırlamış bir ülke. 
     Bazı ülkelerin kaderi kolay değişmiyor. Kritik dönüm noktalarında tarihle randevularını kaçıran, tarihin kendilerini sollayıp geçmesini çaresizlikle izleyen bazı ülkelerin bugünkü durumu gerçekten içler acısı. 
     Bunlardan biri de Afganistan. 
     Makus talihini ne yazık ki yenemeyen ülkelerden biri... 
     Yıl 1921. 
     Cemal Paşa Afganistan'a geliyor. Başyaveri İsmet Bey, daha önce Afganistan'la ilgili olarak hazırladığı 30 Mayıs 1921 tarihli raporu kendisine veriyor. 
     Bir cümlesi şöyle 
     "Üzülerek öngörmek gerekir ki, bu zavallı ülke devamlı ve kanlı mücadelelerin çarpışma sahnesi olacaktır." 
     Bir Türk subayının bundan 81 yıl önce Afganistan'la ilgili raporunda böyle yazıyor. Tarih ne yazık ki uzakgörüşlü bu kurmayın öngörüsünü doğruluyor. 
     Yine 1921'in bahar ayları. 
     Cemal Paşa, Afganistan Kralı Emanullah Han'la ilk görüşmesinde şunları söylüyor 
     "Afganistan, İngilizlerle Rusların arasında sıkışmış vaziyette. Ne ordusu ne muntazam bir hükümeti var. Uluslararası dünyadan tecrit edilmiş halde. Ben size muntazam bir ordu ve asri bir hükümet kuracağım. Her yerde inkılap yapmak isteyen başlara bin türlü müşkülat çıkarırlar. Siz karşınıza çıkacak müşkülatı, Türk zabitleri eliyle tensik ve tanzim edilecek ordunuza dayanarak yeneceksiniz." 
     Aradan 81 yıl geçmiş. 
     Ama sorun değişmiş değil. 
     Afganistan'ın gündeminde yine devletin, merkezi yönetimin inşa edilmesi ve milli ordunun bir an önce kurulması var. 
     Yıl 1928. 
     Afganistan Kralı Emanullah Han Ankara'ya resmi bir ziyaret yapıyor. Atatürk'ün konuğuna tavsiyesi Cemal Paşa'nınkinden farklı değil 
     "Güçlü bir ordu kur " 
     Aradan 74 yıl geçmiş. 
     Değişen bir şey yok. 
     Birkaç hafta önce Afganistan'a giderken okuduğum Birleşmiş Milletler raporunda yine milli ordu önceliği baş sayfada yazıyordu. Ülkede eski deyişle 'kanun ve nizam hakimiyeti'nin başka türlü kurulamayacağı, güvenlik boşluğu devam ettiği sürece de ülkenin imar edilemeyeceği belirtiliyordu. 
     Türk subayları bugün Kabil'de bir yandan Afgan milli ordusunun çekirdeğini oluşturmak için görev yapıyorlar. Aynı zamanda Kabil'de güvenlik boşluğunu dolduruyorlar. Yakın gelecekte de Afgan Barış Gücü Komutanlığı'nı Türkiye devralacak. 
     Çetin bir görev. 
     Ama aynı zamanda çok önemli bir görev. Türkiye'nin başta Amerika, İngiltere, Almanya olmak üzere müttefikleriyle birlikte yapacağı bu görevin başarıya ulaşması şart. 
     Afganistan bir daha kendi kaderiyle baş başa bırakılamaz. Makus talihini bu kez yenebilmesi için kendisine yardımcı olmak tarihsel bir görevdir. 
     Evet, bu çok güç bir iş. 
     Fakat Afganistan'ın eğer yeniden kaosa düşmesine izin verilir, göz yumulursa, bu ülke bir kez daha radikal İslamcı akımların, dinci fanatizmin terör üssü haline gelirse, bu çağdaş dünyanın Bin Ladinizm karşısındaki yenilgisi olur. 
     Buna izin verilecek mi 
     Bu sorunun karşılığını heyecan ve sloganların değil, aklın ve bilginin ışığında düşünmek yararlı olabilir. 
     
     







Türkiye, İran ve PKK 


Enseyi karartmayın... 


Nisan şakası mı 


Çakmakoğlu İsrail acımasız 


Afganistan makus talihini yenemezse, Bin Ladinizm kazanır 


Filistin'e "trol " 


Sokak çocukları ne oldu 


Sıkı kurallar mı, bağımsız kuruluşlar mı 


Esas tehlike 


İktidarsız Avrupa Birliği 


Tüpraş’ta neler oluyor ’ 


Yaşa Cumhurbaşkanım yaşa 


1974’ün İsrail subayı, 2002’nin İsrail başbakanı... 


Ters tepen işgal 


Koç da, Sabancı da ciroyu şişirip ikiye katlıyorlar 


Pardon, bir sorum olacaktı 


Yağmıyor ama damlamaya başladı 


</TEXT>
</DOC>
