<DOC>
<DOCNO> 90303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/17/son/sondun14.html </URL>
<DATE> 2002/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
AİHM Erbakan'ın temyiz başvurusunu çarşamba günü görüşecek 
</HEADLINE>
<TEXT>

     Avrupa İnsan Hakları Mahkemesi AİHM , Anayasa Mahkemesi tarafından kapatılan Refah Partisi yöneticilerinin temyiz için yaptıkları başvuruyu, Çarşamba günü büyük dairede görüşecek. 
     AİHM'nin beş üyeli mahkeme heyeti, geçen yıl sonu verdiği kararda, davanın temyiz niteliği taşıyan büyük dairede görüşülmesine karar vermişti. 
     Strasbourg Mahkemesi'nin 17 yargıçtan oluşan büyük dairesi, bir çeşit temyiz mahkemesi özelliği taşıyor. 
     Başvuruyla ilgili olarak Çarşamba günü yapılacak duruşmada, Türk hükümetinin ve Refah Partisi'nin avukatlarının görüşlerini bir kez daha dinleyecek olan büyük daire, kararını daha sonraki bir tarihte verecek. 
     AİHM'nin 7 yargıçtan oluşan 3'üncü dairesi, 2001 yılı Temmuz ayı sonunda aldığı kararda, 3'e karşı 4 oyla, Refah Partisi'nin yaptığı şikayet başvurusunda Türkiye'nin insan hakları ihlalinde bulunmadığı görüşüne varmıştı. 
     
     DAVANIN GEÇMİŞİ 
     Anayasa Mahkemesi tarafından kapatılan Refah Partisi yöneticileri Necmettin Erbakan, Şevket Kazan ve Ahmet Tekdal, 1998 yılında AİHM'ye yaptıkları şikayet başvurusunda Avrupa İnsan Hakları Sözleşmesi'nin 11 ayrı maddesinin Türkiye tarafından ihlal edildiğini ileri sürmüşlerdi. 
     AİHM, 3 Ekim 2000 tarihinde verdiği kararda, Rafah Partisi yöneticilerinin başvurusunun incelemeye alınmasına karar vermişti. 
     Strasbourg Mahkemesi, 16 Ocak 2001 tarihinde yaptığı duruşmada, kapatılan Refah Partisi'nin ve Türk hükümetinin avukatlarını dinlemişti. 
     Duruşmada AİHM yargıçları, Refah'ın şeriat yanlısı bir parti olup olmadığı yolunda avukatlara sorular yöneltmişlerdi. 
     





</TEXT>
</DOC>
