<DOC>
<DOCNO> 52830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/17/son/sontur10.html </URL>
<DATE> 2001/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz "Türkiye, bir barış gücünün oluşturulmasında aktif olabilir" 
</HEADLINE>
<TEXT>

     Devlet Bakanı ve Başbakan Yardımcısı Mesut Yılmaz "Türkiye, erhangi bir talep konu olursa bir barış grubunun, gücünün oluşturulmasına da aktif surette katılabilir''dedi. 
     Yılmaz, bir gazetecinin ''Türkiye Afganistan'ın yapılandırılmasında nasıl rol oynayacak '' şeklindeki sorusu üzerine, Türkiye ile Afganistan'ın geçmişten kaynaklanan çok yakın ilişkilerinin olduğunu söyledi. 
     Taliban'ın yönetime gelmesinden bu yana Kuzey İttifakı içinde Türkiye'nin bazı gruplarla yakın temasının devam ettiğini belirten Yılmaz, şöyle devam etti 
     ''Türkiye, Afganistan'ın yeniden imarında çok önemli bir rol alabilir. Hem Afganistan'da tüm unsurları temsil eden ortak hükümetin kuruluşunda yapıcı katkı sağlayabilir. Hem de gerekirse bu konuda herhangi bir talep konu olursa bir barış grubunun, gücünün oluşturulmasına da aktif surette katılabilir'' 
     
     Kıbrıs sorunu ve AB 
     Öte yandan Yılmaz, ''AB organları ve üye ülkeler, Kıbrıs sorunu çözülmeden, Kıbrıs'ın AB'ye üye olmasının gerek birlik açısından, gerek bölgenin güvenliği açısından yaratacağı sakıncaların bilincindedirler'' dedi. 
     Yılmaz, TÜGİAD'ın ev sahipliğinde, İş Kuleleri'nde yapılan 11. 
     Avrupa Genç İşadamları Konfederasyonu Forumu'na katıldı. Toplantı sonrası basın mensuplarının sorularını yanıtlayan Yılmaz, Kıbrıs'ın Avrupa Birliği AB üyeliği konusunda değerlendirmelerde bulundu. 
     ''Kıbrıs ile ilgili BM Genel Sekreteri gözetimindeki görüşmelerin yeniden başlaması Türk hükümetinin de samimi arzusu'' diyen Yılmaz, ancak bunun için her tarafta da kabul edilebilecek ortak bir çözümü sağlayacak çerçevenin öncelikle ortaya konulmasını istediklerini kaydetti. 
     Yılmaz, şöyle devam etti 
     ''Sayın genel sekreter, hem sayın Denktaş, hem de biz bu çerçevenin ne olacağı konusunda çeşitli istişarelerde bulunduk. 
     İnanıyorum ki, kısa sürede böyle bir çerçeve ortaya konur ve görüşmeler yeniden başlar. Her iki ülkenin de bir an evvel AB'ye üyeliği biliyorsunuz Kıbrıs sorununun çözümü açısından da olumlu bir gelişme olacaktır. Ama Helsinki Zirve Kararları'nda, sonuç bildirisinde Kıbrıs sorununa bir çözüm bulunmadan da Kıbrıs'ın üyeliğinin mümkün olabileceği ifade edilmişti. Bu doğrudur. Fakat AB organları ve üye ülkeleri Kıbrıs sorunu çözülmeden, Kıbrıs'ın AB'ye üye olmasının gerek birlik açısından, gerek bölgenin güvenliği açısından yaratacağı sakıncaların bilincindedirler.'' Yılmaz, bu konudaki değerlendirmelerin daha sağlıklı bir zeminde yapılması dileğinde bulunarak, ''Umarım, herkese zarar verecek birtakım gelişmelere izin verilmez'' dedi. 
     






</TEXT>
</DOC>
