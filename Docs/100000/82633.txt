<DOC>
<DOCNO> 82633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/07/son/soneko18.html </URL>
<DATE> 2002/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni memur alımı için sınav Temmuz ayında 
</HEADLINE>
<TEXT>

     Kamu Personel Seçme Sınavı'nın KPSS 6-7 Temmuz 2002'de 40 il merkezinde yapılacağı bildirildi. 
     ÖSYM Başkanlığından yapılan yazılı açıklamada, kamu görevlerine ilk defa atanacaklar için hazırlanan yönetmelikle, Devlet Memurluğu Sınavı DMS ile Kurumlar İçin Merkezi Eleme Sınavı'nın KMS , Kamu Personel Seçme Sınavı KPSS adı altında birleştirildiği hatırlatıldı. 
     Yönetmeliğin özel yarışma sınavına tabi tutulmak suretiyle girilen mesleklerle ilgili kadroları ''A Grubu Kadrolar'', bu meslekler dışında ilk defa kamu hizmeti ve görevlerine atama yapılacak kadroları da ''B Grubu Kadrolar'' olarak gruplandırdığı belirtilen açıklamada, A Grubu Kadrolar için kamu kurum ve kuruluşlarının, KPSS puanlarına göre adayları kendilerinin yapacağı giriş sınavına tabi tutabilecekleri ifade edildi. 
     B Grubu kadrolara ise yerleştirmenin KPSS puanlarının kullanılması ve adayların kadrolara ilişkin tercihlerinin alınması suretiyle yapılacağı bildirilen açıklamada, her iki gruptaki kadrolara ilk defa atanacak adayların, daha önce ÖSYM tarafından yapılan DMS ve KMS'lere girmemişse 2002-KPSS'ye girmek zorunda oldukları kaydedildi. 
     
     KMS PUANI, KPSS PUANI YERİNE KULLANILABİLİR 

     Açıklamada, KMS'nin sonuçları iki yıl için geçerli olduğundan, bu sınava girmiş olan adayların, 2001-KMS puanlarını, aynı ağırlıklar ile hesaplanmış 2002-KPSS puanları yerine kullanabilecekleri ifade edilerek, bu adayların puanlarını yükseltmek ve uygun ağırlıkta KPSS puanı elde etmek için 2002-KPSS'ye de girebilecekleri vurgulandı. 
     Açıklamada, 17 Ekim 1999 ve 12 Aralık 1999 tarihlerinde devlet memurluğuna ilk defa atanacaklar için yapılmış olan merkezi sınavlarda 70 ve daha yukarı puan alarak başarılı olmuş adayların haklarının, B grubu kadrolara yapılacak yerleştirmeler için 3 Mayıs 2002 tarihinden itibaren iki yıl süre ile geçerli olduğu bildirildi. 2002-KPSS'nın sonuçlarının da, sınav tarihinden itibaren iki yıl geçerli olduğu belirtilen açıklamada, sınavın, ÖSYM tarafından Adana, Afyon, Ankara, Antalya, Aydın, Balıkesir, Bolu, Bursa, Çanakkale, Denizli, Diyarbakır, Edirne, Elazığ, Erzurum, Eskişehir, Gaziantep, Hatay, Isparta, İçel, İstanbul, İzmir, Kars, Kayseri, Kocaeli, Konya, Kütahya, Malatya, Manisa, Kahramanmaraş, Muğla, Niğde, Sakarya, Samsun, Sivas, Tokat, Trabzon, Şanlıurfa, Van, Zonguldak ve Kırıkkale il merkezleri ile Lefkoşa'da yapılacağı ifade edildi. Açıklamada, şöyle denildi ''2002-KPSS'ye, lisans programlarından, meslek yüksekokullarının teknik ve sağlık programlarından ve meslek liselerinin teknik ve sağlık alanlarından mezun mezun olabilecek durumda olanlar başvurabileceklerdir. Adayların, özel yarışma sınavına tabi tutulmak suretiyle girilen meslekler için kamu kurum ve kuruluşlarına başvurdukları tarihte, diğer kadrolar için ise ÖSYM'ye tercih formlarını teslim ettikleri tarihte, sınava girdikleri düzeydeki bir öğretim kurumundan mezun durumunda olmaları şarttır. 2002-KPSS'ye başvurmak isteyen adaylar, 20-31 Mayıs 2002 tarihleri arasında 2002-KPSS Kılavuzu, Başvurma Belgesi ve soru örneklerini içeren kitapçıktan oluşan başvuru evrakını 2 milyon 500 bin lira karşılığında ÖSYM Sınav Merkezi Yöneticiliklerinden alacaklar ve kılavuzda belirtilen kurallara göre doldurdukları Başvurma Belgesi ile sınav ücretini yatırdıklarını belgeleyen banka dekontunu en geç 31 Mayıs 2002 Cuma günü mesai bitimine kadar başvuru evrakını aldıkları ÖSYM Sınav Merkezi Yöneticiliklerine teslim edeceklerdir.'' - 
     
     SINAV, DÖRT OTURUMDA YAPILACAK 

     Açıklamada, 2002-KPSS'nin 6-7 Temmuz 2002 tarihlerinde, Cumartesi sabah ve öğleden sonra, Pazar sabah ve öğleden sonra olmak üzere dört oturumda yapılacağı ifade edildi. Tüm adayların 2002-KPSS'nin Cumartesi sabah oturumuna girmek zorunda oldukları kaydedildi. Sınav ücretinin, İş Bankası şubelerinden birine kimlik numaralarının verilmesi suretiyle yatırılacağı vurgulanan açıklamada, sadece Cumartesi sabah oturumuna girmek isteyen adayların, sınav ücreti olarak bankaya 22 milyon 500 bin lira, Cumartesi sabah oturumuna ek olarak diğer oturumlardan en az birine de girmek istemeleri durumunda ise Cumartesi sabah oturumu da dahil 27 milyon 500 bin lira ödeyecekleri kaydedildi. Açıklamada, A grubu kadrolar için kamu kurum ve kuruluşlarının, 2002-KPSS sonuçlarını nasıl kullanacaklarını ve yapacaklarsa giriş sınavlarını nasıl gerçekleştireceklerinin basın yoluyla verecekleri ilanlarla adaylara duyuracakları belirtilerek, B grubu kadrolar için ise ÖSYM'nin, personel alacak kamu kurum ve kuruluş adlarının, kadro sayılarının ve koşullarının yer aldığı bir tercih kılavuzu ve tercih formu hazırlayacağı ve 2002-KPSS sonuçlarını adaylara duyurduktan sonra bu kılavuz ve formu adayların kullanımına sunacağı bildirildi. 
     





</TEXT>
</DOC>
