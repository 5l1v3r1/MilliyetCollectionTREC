<DOC>
<DOCNO> 79783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/22/son/soneko07.html </URL>
<DATE> 2002/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Dış Ticaret Müsteşarlığı'ndan ''ithalat'' uyarısı... 
</HEADLINE>
<TEXT>

     Dış Ticaret Müsteşarlığı DTM , ithalatın yüzde 85-90'ının ara ve yatırım malından oluştuğu göz önüne alındığında, ithalatın artmıyor olmasının, ''Türkiye'nin büyüme sürecine girmekten uzak olduğunun ciddi bir göstergesi'' olarak ortaya çıktığını bildirdi. 
     Bu arada ihracatın da, 2002 yılında artıyor olmasına karşılık, 2001 yılında gösterdiği artış performansını göstermekten uzak olduğu vurgulandı. 
     DTM'nin ''2002'de Dış Ticaretin Görünümü'' konulu değerlendirmesinde, Şubat 2002'ye ilişkin KDV verileri incelendiğinde, 2001 yılı geneli ve 2002 yılı Ocak ayında 3-3.5 milyar dolar seviyelerinde gerçekleşen ithalatın, Şubat ayında da aynı seviyeyi korumakta olduğu, ancak kıyaslanan dönemin verilerinin düşük olmasının, bundan böyle ithalatta yüksek oranlı gerileme olmayacağını ortaya koyduğunu belirtti. 
     Değerlendirmede, 2002 yılı Ocak ayı Devlet İstatistik Enstitüsü DİE verileri ile Ocak-Mart dönemine ilişkin İhracatçı Birlikleri verileri birlikte incelendiğinde, ihracatta da 2002 yılında artış olmasına karşılık, 2001 yılında gösterdiği artış performansını göstermekten uzak olduğunun anlaşıldığı ifade edildi. 
     Değerlendirme uyarınca, İhracatçı Birlikleri kayıtlarına göre Ocak ayında ihracatın yüzde 4.3 oranında artış gerçekleştirmesine karşın, Kurban Bayramı'nın Şubat ayının sonuna rastlaması sebebiyle, Şubat ayında yüzde 7.2 oranında gerilediği ve Mart ayında ise yüzde 18.5 oranında arttı. 
     2002 yılı Ocak-Mart döneminde ihracat, 2001 yılının aynı dönemine 
     göre yüzde 5.1 oranında arttı. İhracat 2002 yılı Şubat-Mart döneminde toplam 5 milyar 194 milyon dolar olarak gerçekleşti. DİE verilerine göre, 2001 yılının aynı döneminde ihracat 5 milyar 62 milyon dolar olup, bu çerçevede, 2002 yılı Şubat-Mart dönemi ihracatının yüzde 2'nin üzerinde bir artış göstereceği tahmin edilirken, bu durumda, ihracatın yılın üç ayı itibariyle artış kaydetmekle birlikte, 2001 yılındaki performansını gösteremediği ortaya çıkıyor. 
     
     ithalat... 

     İthalat ise Ocak ayında geçen yılın aynı dönemine göre yüzde 23 oranında azalırken, söz konusu gelişmede, bu dönemde tüm önemli fasılların ithalatında yüksek oranlarda düşüşler yaşanmış olması etkili oldu. 
     Ocak ayı ithalatı, tüketim malları ithalatında gerileme olmamasına karşın, ara ve yatırım malları ithalatındaki azalma nedeniyle, umulandan daha düşük bir seviyede açıklandı. 
     2002 Ocak ayında tüketim malları ve ham petrol dışındaki mal 
     grupları ithalatı önemli miktarda düşüş gösterdi. Özellikle ara malları ithalatındaki yüksek oranlı düşüş, bu dönemde toplam ithalatın gerilemesinde belirleyici rol oynadı. Ocak ayında yatırım malları ithalatı, yüzde 44 oranında azalarak 391 milyon dolar seviyesine gelirken, ara malları ithalatı yüzde 18 oranında düşüşle 2.7 milyar dolar düzeyinde gerçekleşti. 
     





</TEXT>
</DOC>
