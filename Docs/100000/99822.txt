<DOC>
<DOCNO> 99822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/03/son/sondun11.html </URL>
<DATE> 2002/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times "Parçalanmış Irak bölgesel savaşa yolaçar" 
</HEADLINE>
<TEXT>

     Irak'a olası bir harekatın neden ve sonuçlarını sorgulamayı sürdüren New York Times gazetesi, Amerikan saldırısı sonrasında ''yenilmiş ve dağılmış bir Irak'ın bölgesel savaşa yol açabileceğini'' savundu. 
     Gazetenin ''editörün köşesi' bölümünde bugün yayınlanan makalede, ''Irak'ın karışık etnik yapısının güç kullanılarak bir bütün halinde tutulduğu'' belirtilerek, ''parçalanmış bir Irak'ın İran'ın saldırmasına neden olabileceği, Türkiye'yi korkutabileceği ve hatta bölgesel bir savaşa yol açabileceği'' görüşüne yer verildi. 
     İkinci Dünya Savaşı sonrası Almanyası gibi uzun süreli bir Amerikan işgalinin ardından yeni bir Irak'ın kurulması senaryosunun ''gerçekçi görünmediği'' belirtilen makalede, Amerikan askerlerinin hızlıca çekilmesinin de yeniden silahlanarak, intikam arayacak yeni bir diktatör doğurabileceğine işaret edildi. 
     Makalede ayrıca, 11 Eylül saldırılarının şokunu hala üzerinden atamayan Amerikan halkının savaş beklentisiyle iyice bıçak sırtında yaşamaya başladığı belirtilerek, artık Başkan George Bush'un neden Irak'a bu kadar yakın zamanda askeri harekat düzenlemek istediği, hedefleri, maliyeti ve olası sonuçları konusunda halka samimiyetle bilgi vermesinin zamanı geldiği kaydedildi. 
     Gazete, daha önce de Irak'a yönelik bir Amerikan harekatının ABD ekonomisi üzerinde olumsuz etki yaratabileceği uyarısında bulunmuştu. 
     





</TEXT>
</DOC>
