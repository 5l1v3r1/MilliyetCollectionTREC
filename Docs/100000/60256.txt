<DOC>
<DOCNO> 60256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/02/son/sontur31.html </URL>
<DATE> 2002/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Adam kaçırıp 1 trilyon lira fidye isteyen çete yakalandı 
</HEADLINE>
<TEXT>

     Kaçırdıkları kişiyi ayaklarından vurduktan sonra işkence yaparak nakit 1 trilyon lira ve iki dairesini kendilerine devretmesini isteyen organize suç grubu Ankara polisinin takibi sonucu yakalandı. 
     Yurtdışında uzun süre kalan Mustafa H. adlı kişi geçen hafta Ostim'de Sertaç Akkuş'un elebaşı olduğu çete tarafından kaçırıldı. Kaçırılmadan önce iki ayağından Akkuş tarafından tabancayla vurularak yaralanan Mustafa H.'ye 1 trilyon lira vermesi ve üzerine tapulu iki daireyi devretmesi için işkence yapıldığı bildirildi. Çetenin, Mustafa H.'yi Kızılay'da bulunan bir notere götürdüğü, çetenin adamı olduğu öne sürülen Abuzer A. adlı noter katibini de kullanarak mal varlıklarının devriyle ilgili vekaletname aldıkları bildirildi. Çetenin, Mustafa H.'nin, ''Bir hafta içinde 1 trilyon lira nakit para getirmezsen'' ölürsün diye tehdit edilerek serbest bırakıldığı kaydedildi. 
     Mustafa H.'nin başvurusu üzerine olaya el koyan Asayiş Şube Müdürlüğü Gasp Bürosu ile Organize Suçlar Büro Amirliği'ne bağlı ekipler, olaya karışan Ferhat K., Ali Coşkun A., Cüneyt A., Mahmut K., Selman G., Özkan K. ve noter katibi Abuzer A.'yı yakaladılar. Çetenin elebaşı olduğu bildirilen Sertaç Akkuş'un ise kaçmayı başardığı belirtildi. Yakalanan kişilerin yaralama, gasp, uyuşturucu bulundurma, polise mukavemet ve saldırı, tehdit gibi suçlardan kaydı bulunduğu bildirildi. 
     Sorgulaması tamamlanan kişiler Ankara Devlet Güvenlik Mahkemesi'ne gönderilirken Sertaç Akkuş'un halen organize suç işlediği gerekçesiyle cezaevinde bulunan Kasım Gençyılmaz ile olduğu dönemde Ankara'da bir muhabiri de cezaevi önünde vurduğu belirtildi. Bu suçtan cezaevine giren Akkuş'un cezaevinden çıktıktan bir kişiyi yaralamaktan arama kaydı bulunduğu kaydedildi. 
     






</TEXT>
</DOC>
