<DOC>
<DOCNO> 71467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/08/son/sondun11.html </URL>
<DATE> 2002/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz bakanlardan Irak operasyonuna karşı istifa tehdidi 
</HEADLINE>
<TEXT>

     İngiltere Başbakanı Tony Blair'in ABD'nin olası Irak operasyonuna destek vermesi durumunda, bazı bakanların istifa edebileceği ileri sürüldü. 
     Financial Times gazetesine konuşan bir hükümet yetkilisi, istifa konusunun haftalık olağan kabine toplantısından sonra ele alındığını belirterek, ''görüşmelerde alt düzey yetkililerin istifa etmesinden bakan istifasına kadar tüm olasılıkların gündeme geldiğini'' söyledi. 
     Gazete, bir plan yapılmadan ve siyasi destek alınmadan İngiliz askerleriyle ilgili taahhüde girilmesi konusunda, bazı bakanların çekincelerini kabine toplantısında açıklamalarıyla sorunun su yüzüne çıktığını yazdı. 
     Gazetenin haberiyle ilgili olarak Blair'in basın bürosundan açıklama yapan bir yetkili, ''Sizin de tahmin edeceğiniz gibi, bakanlar kurulunda her konuda tam tartışma olur'' dedi. 
     Blair'in, Irak'a müdahale konusunda ABD Başkanı George Bush'un en yakın destekçisi olduğu biliniyor. 
     Uzun bir aradan sonra, BM ile Irak arasında dün diyalog başlamıştı. 
     BM Genel Sekreteri Kofi Annan ile saatlerce görüşen Irak Dışişleri Bakanı Naci Sabri, görüşmelere Nisan ortasında devam edeceklerini açıklamıştı. 
     






</TEXT>
</DOC>
