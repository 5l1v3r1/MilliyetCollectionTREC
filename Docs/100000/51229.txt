<DOC>
<DOCNO> 51229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/08/spor/spo05a.html </URL>
<DATE> 2001/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
"Karizmasından korktular" 
</HEADLINE>
<TEXT>

     GÜNAY YURTGÜLÜ-FRANKFURT 

     FATİH Terim’in Milan’ın başından alınmasının ardından Dünya medyası da bu olaya kilitlendi. Almanya’da günlük olarak yayınlanan Süddeutsche Zeitung, "Bir sultan fazla" başlığı ile manşetten verdiği haberde, "Berlusconi Kulübü’nde bir sultan daha istenmedi" diyerek, yöneticilerin Terim’in karizmasından korktuğunu ve bu nedenle görevinden uzaklaştırıldığını yazdı. 
     TERİM’İN başarısız olmadığı, sadece liderden 5 puan geride olmasına ve Milan’ı UEFA Kupası üçüncü turuna taşımasına rağmen gönderildiğinin altını çizen Zeitung, yöneticilerin asıl niyetini gerçek dışı bahanelerle gizlemeye çalıştığını da ifade etti. Bu arada İtalyan La Gazzetta Dello Sport gazetesi Terim’in Fiorentina’nın başına "süper menajer" olarak geçeceğini yazdı. 
     
Centilmen Terim      İTALYAN medyasına açıklama yapan Fatih Terim, Başkan Berlusconi’ye, Milanlı yöneticilere ve "benden hiç desteğini esirgemeyen " dediği Milano basınına teşekkür etti. Teknik adam, tek üzüldüğü noktanın ise kararın doğrudan şahsına bildirilmemesi olduğunun altını çizdi. Bu arada Terim, dün 2. Başkan Galliani ile yapacağı görüşmeyi erteledi. 
     



 SPOR 



























</TEXT>
</DOC>
