<DOC>
<DOCNO> 98067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/26/siyaset/asiy.html </URL>
<DATE> 2002/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ECEVİT ALARMI 
</HEADLINE>
<TEXT>

MGK toplantısına gelen Ecevit için İstanbul alarma geçti. Alman Hastanesi’nde özel bir kat hazırlandı. Tüm doktorlar mesaiye bırakıldı. Gezide Ecevit’in minibüsünü bir ambulans takip etti 
     SERHAT OĞUZ, PINAR AKTAŞ, TAHSİN AKSU İstanbul 

     MGK toplantısı için İstanbul’a gelen Başbakan Bülent Ecevit için adeta bir Acil Eylem Planı hazırlandı. Ecevit’in İstanbul programı sırasında Alman Hastanesi’nde özel bir kat hazırlanırken, görevli tüm doktorlar mesaiye bırakıldı. Hastaneye kırmızı hat çekilirken, bir hava ambulansı da hazır bekletildi. Hastalığının ardından ilk kez bu kadar yoğun bir gün geçiren Ecevit ise oldukça yorgun düştü. 
     Ecevit ve eşi Rahşan Ecevit, dün "ATA" uçağıyla saat 12.40’ta Atatürk Havalimanı’na indi. Merdivenlerden inerken zorluk çeken Ecevit, havalimanında İstanbul Valisi Erol Çakır, Emniyet Müdürü Hasan Özdemir ve partililerce karşılandı. Ecevit, uçaktan VIP girişine kadar yaklaşık 100 metre yürüdü. Daha sonra İstanbul için bakıma giren 06 GVH 49 plakalı siyah Ford transit marka minibüse bindi. 12.50’de havalimanından hareket eden Ecevit, yaklaşık 60 kilometre hızla sahil yolu güzergahını kullandı. Yolda bulunan kasislerde hızını yavaşlatan minibüse İstanbul İl Sağlık Müdürlüğü’ne ait bir ambulans da eşlik etti. 
     Yaklaşık yarım saatte Ceylan Inter Continantel Otel’e ulaşan Ecevit, burada 25 dakika dinlendi. Eşinin otelden uğurladığı Ecevit, 14.00’te başlayan MGK için 13.55’te Harp Akademileri Komutanlığı’na giriş yaptı. Akademi binasının 3. katında bulunan toplantı salonuna ise kendisi için yaptırılan özel asansörle çıktı. 
     
     Hastanede "Ecevit" alarmı 
     Harp Akademileri’nde MGK hazırlıkları sürerken, İstanbul’da başka bir heyecan yaşandı. Ecevit’in herhangi bir komplikasyon durumunda Alman Hastanesi’ni kullanılacağı haber verildi. Valilik ve kaymakamlık da bu konuda bilgilendirilerek adeta bir acil eylem planı hazırlandı. 
     Ecevit’e müdahaleyi yapacak olan Alman Hastanesi ise acil durum ilan etti. Otopark boşaltıldı, daha önce Mehmet Ali Erbil’in tedavi gördüğü 4. kattaki Nörolojik Bilimler Merkezi kapatıldı. Ecevit’in olası bir tıbbi müdahale ihtiyacında bu bölümdeki 15 odadan birinde kalacağı bildirildi. 
     Hastaneye kırmızı hat çekilerek, telefonun başına da bir görevli yerleştirildi. Kardiyolojiden, beyin cerrahisine, dişten, ortopediye kadar bütün birimler hazır bekledi. Diş hekimi de dahil yaklaşık 50 doktorun, Ecevit İstanbul hava sahasından ayrılana kadar mesaide kalacakları bildirildi. 
     Alman Hastanesi Başhekimi Prof. Dr. Erol Güren, "Sayın Ecevit’in her türlü ihtiyacına cevap verebilecek durumdayız" dedi. 
     
     Yorgun düştü 
     Ecevit, 3.5 saat süren MGK toplantısının ardından yaklaşık 1 saat süren diploma törenine de katılınca yorgun düştü. Törenin ardından makam minibüsüne Rahşan Ecevit’in yardımıyla güçlükle yürüdü. Davetliler yaklaşık 100 metre uzaklıktaki kokteyl alanına yürüyerek giderken, Ecevit merdivenlerden yürümemek için minibüsüyle üst yolu kullandı. 
     
     Başbakan’ı yoran gün... 

</TEXT>
</DOC>
