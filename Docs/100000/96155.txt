<DOC>
<DOCNO> 96155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/ekonomi/eko02.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Siyaset otomobilde canlanma umudunu başlamadan bitirdi 
</HEADLINE>
<TEXT>

OSD Genel Sekreteri Ercan Tezer, mayıs - haziranda başlayan canlanma umudunun, son siyasi belirsizlikler yüzünden tamamen kırıldığını ve satışların beklentilerin altında kalacağını söyledi 
     Otomotiv Sanayii Derneği OSD Genel Sekreteri Ercan Tezer, mayıs ayından itibaren başlayan hareketlilik umudunun, son siyasi tedirginlikle ortadan kalktığını söyledi. 
     Otomobil talebinin iki yıldan beri devam eden krizle büyük oranda gerilediğini ve oto satışlarında ilk altı ayda yüzde 54’lük azalma olduğuna dikkat çeken Tezer, "Mayıstan itibaren haziran ayı başında sektörde hareketlilik ümidi vardı. O da son yaşanan siyasi tedirginlik nedeniyle piyasada talebin ertelenmesi sonucu tümüyle ortadan kalktı. 2000 yılının ilk altı ayında 206 bin, 2001’in ilk altı ayında ise 62 bin oto satılmıştı. Bu yılın ilk altı ayında satılan oto sayısı sadece 28 bin" dedi. 
     
     Tahminler 100 binin altı 
     Bu şartlar altında ihracatın geleceğini de çok parlak görmediklerini, güvenilir bir iç pazar olmadan ihracatta rekabeti yakalamanın mümkün olmadığına dikkat çeken Tezer, "Siyasi istikrara ihtiyaç var. Güvenilir bir siyasi yapının oluşması l zım. İnsanların gelirleri düştü. Büyük bir kesim işini kaybetti. İnsanlar işlerini kaybetmenin tehlikesini bütün boyutlarıyla yaşıyorlar. Bu insanların otomobil satın alması beklenemez" dedi. 
     Seçim tartışmalarının getirdiği belirsizlik nedeniyle yıl sonuna kadar böyle gidileceğini tahmin ettiklerini belirten Tezer, daha sonra şöyle konuştu "Böyle bir ortamda otomobil satışını beklemek mümkün değil. Yıl için 150 bin satış tahminini 100 binin altına çektik. Sektörde üretimin yüzde 90’ı ihraç ediliyor. Böyle bir örnek de dünyada yok ve bu sağlıksız. Ürettiğinizin bir bölümünü de iç pazara satacaksınız ki ihracat gücünüzü devam ettirebilesiniz" diye konuştu. 
     
Fabrikalar üretime ara veriyor      Otomotiv üreticileri temmuz - ağustos aylarında üretimlerine ara vererek tatile çıkma kararı aldı. OYAK Renault’da çalışan 2 bin 980 işçi, üretimin yapılmayacağı 26 Temmuz - 26 Ağustos arasındaki bir ay süresince dönüşümlü olarak yıllık izinlerini kullanacaklar. İşçilerin yaklaşık 300’ü fabrikadaki bakım ve onarım işlerinde görevlendirilecek. TOFAŞ - FİAT ise 5 - 25 Ağustos tarihleri arasında üretimini durduracak. Fabrikada görevli 3 bin 600 işçiden 3 bine yakın bölümü, üretimin üç vardiya sürdüğü hafif ticari araç segmentindeki Doblo’ bandında çalışıyor. 
     Ford Otosan 26 Temmuz - 5 Ağustos tarihleri arasında, yılın ikinci yarısından itibaren yeni projelerini devreye sokan Toyota ise 12 - 19 Ağustosta üretime ara verecek. 
     



 EKONOMİ 





























</TEXT>
</DOC>
