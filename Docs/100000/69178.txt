<DOC>
<DOCNO> 69178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/23/son/sontur13.html </URL>
<DATE> 2002/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem "Parti rozeti takmam kişisel tercihim" 
</HEADLINE>
<TEXT>

     Dışişleri Bakanı İsmail Cem, DSP rozeti takmasının, kamuoyunda DSP Genel Başkanlığı'na hazırlık olarak değerlendirildiğine ilişkin iddialara, ''Parti rozetini takmak bütün siyasetçiler, milletvekilleri ve bakanlar açısından kişisel bir tercihtir'' karşılığını verdi. 
     Bakan Cem, İstanbul Bağımsız Milletvekili Azmi Ateş'in, ''parti rozeti takıyor olmasının milli bir anlayışla yapılması gereken dış politika açısından sakıncalı olup olmayacağına'' ilişkin soru önergesini yanıtladı. 
     Cem, ulusal politikaların oluşmasında siyasi yaklaşımların rolü ve öneminin yadsınamayacağını belirterek, ''Ancak dış politika gibi salt ulusal çıkarlar etrafında belirlenen uygulamalarda siyasi yaklaşımların rol oynayacağını söylemek kanaatimce yanıltıcı olacaktır'' dedi. 
     Türkiye'nin dış politikasını belirleyen faktörlerin, coğrafi, tarihi ve kültürler arası konumu olduğunu vurgulayan Cem, şunları kaydetti 
     ''Dış politika uygulamalarımızda bize güç veren ulusal değerlerimizdir. Dış ilişkilerimizde bizi cesaretlendiren, arkamızdaki kamuoyu desteğidir. Dışişleri Bakanı olarak bu tablo içinde üstlendiğim görev ve sorumluluklar ise taşıdığım en önemli semboldür. 
     Partisinin rozetini takmak ise bütün siyasetçiler, milletvekilleri ve bakanlar açısından kişisel bir tercihtir.'' Dışişleri Bakanı Cem, bakanlık görevini üstlendiği Haziran 1997 yılından bu yana geçen 5 yıllık süre içinde, Türk dış politikasının katettiği mesafenin, çizilen hedeflerin doğru yönde belirlenmiş olduğunu ortaya koyduğunu vurguladı. Cem, şu bilgiyi verdi 
     ''Ulusal kamuoyumuzun dış politika konularına gösterdiği aktif ilginin ve bize sağladığı desteğin güçlendiğini görmek, uluslararası planda ise Türkiye'ye verilen önemin giderek arttığını gözlemlemek memnuniyet vericidir. 
     Türkiye'nin istikrarı, her ülke için olduğu kadar, hatta komşularımızın ve bölgemizin durumu dikkate alındığında belki de birçok ülkeden daha çok, dış ilişkilerimizde ne kadar güçlü olduğumuza bağlıdır. Dış ilişkilerimizde kendimizi güçlü hissedebilmemiz ise en fazla kamuoyumuzdan aldığımız destek sayesindedir. Bu destek sayesinde dış ilişkilerimizde attığımız her ileri adım, katettiğimiz her olumlu gelişme, özgüvenimizi arttırmakta, bunun sonucu olarak da dış politika uygulamalarımızda bizi daha da cesaretlendirmektedir.'' 
     






</TEXT>
</DOC>
