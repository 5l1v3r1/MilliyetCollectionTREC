<DOC>
<DOCNO> 58762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/24/son/sonspo11.html </URL>
<DATE> 2001/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaraylı Ümit ve Berkant, Yozgat maçını değerlendirdi 
</HEADLINE>
<TEXT>

     Galatasaray'ın suskun golcüsü Ümit Karan, Yimpaş Yozgatspor deplasmanından beklemedikleri bir sonuçla döndüklerini belirtti. 
     Kendisine ait ''www.umitkaran.net'' internet sitesine açıklama yapan Ümit, hava şartları nedeniyle bir gün ertelenen Yimpaş Yozgatspor maçında motivasyon ve konsantrasyonlarının en alt düzeye indiğini kaydederek, ''Şanssızlıkların yakamızı bırakmadığı, aksiliklerin ardı ardına geldiği bir dönem geçiriyoruz. Beraberliği son 8 dakikadaki iki golle alabildik'' dedi. 
     Ümit, ligde yakaladıkları fırsatları değerlendiremediklerinden de yakınarak, şöyle devam etti 
     ''Eğer Yimpaş Yozgatspor maçından galibiyetle ayrılmayı başarsak, oynayacağımız Kocaelispor maçını da kazanarak, ligin ikinci yarısına 5 puanlık önemli sayılabilecek bir avantajla başlayabilirdik. Ancak bunu başaramadık. Bir anlamda fırsat teptik.'' 
     
     Berkant "Başarılı oldum" 
     Burnundan geçirdiği ameliyat sonrası bir süre sahalardan uzak kalan ve Murat Sözkesen'in transferinde de adı takas için verilecek futbolcular arasında geçen Berkant ise Yimpaş Yozgatspor karşısında başarılı bir performans ortaya koyduğuna inandığını ifade etti. 
     Genç oyuncu, ''www.berkantgoktan.org'' isimli internet sitesindeki açıklamasında, futbolu çok özlediğini dile getirerek, şu görüşlerine yer verdi 
     ''Kendimi hazır hissetliğimi ve hocamızın şans vermesi durumunda başarılı olacağıma inandığımı söylemiştim. Nitekim Yimpaş Yozgatspor maçında ikinci yarının ilerleyen dakikalarında oyuna girdim ve sanırım başarılı bir performans ortaya koydum. Uzun bir aradan sonra tekrar sarı-kırmızılı formaya kavuşmanın ve bir golün pasını verip bir gole de imza atmanın mutluluğunu yaşarken, aynı zamanda kazanabileceğimiz bir maçtan beraberlikle ayrılmanın üzüntüsünü hissediyorum.'' 
     






</TEXT>
</DOC>
