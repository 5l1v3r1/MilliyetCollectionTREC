<DOC>
<DOCNO> 64015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/24/son/sontur09.html </URL>
<DATE> 2002/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit grupta konuştu ''Seçim gündemden çıktı'' 
</HEADLINE>
<TEXT>

     DSP Genel Başkanı ve Başbakan Bülent Ecevit, seçimin Türkiye'nin gündemden çıktığını söyledi. Ecevit, ''Bu ortamda erken seçimden bahsetmek iyiniyetle bağdaşmaz'' dedi. 
     Ecevit, partisinin grup toplantısında yaptığı konuşmada, ekonomideki göstergelerin geçen yılın sonundan itibaren olumlu işaretler verdiğini ifade etti. Ecevit, iş çevrelerinin ekonominin geleceğinden umutlu, atılan adımlardan mutlu olduğunu söyledi. 
     Ecevit, borsanın yükseldiğini, dövizin gerilediğini ve faizlerin düştüğünü, enflasyonun hızının kesildiğinii belirterek, dış satımdaki artışın yatırım ve üretimi arttırdığını ve birçok fabrikanın işçi almaya başladığını bildirdi. 
     Ecevit, sözlerini şöyle sürdürdü 
     ''Böylelikle Türkiye'de yakın zamana kadar seçim yapılsın 
     dendiği halde, seçim de artık gündemden çıkmış durumda. Bu ortamda erken seçimden bahsetmek iyiniyetle bağdaşmaz. Üçlü koalisyon hükümetimiz, her alanda başlattığı olumlu adımlarını, seçim döneminin sonuna kadar sürdürmekle yükümlüdür. Yatırım ve üretimin önünde hükümetimizden kaynaklanmayan bir takım engeller var, onları da aşamaya kararlıyız.'' 
     
     Afganistan'da öncülük 

     DSP Genel Başkanı ve Başbakan Bülent Ecevit, Türkiye'nin gelecek aylarda Afganistan'da bir ulusal ordu kurulmasına öncülük edebileceğini umduğunu söyledi. 
     Ecevit, partisinin TBMM Grup toplantısında yaptığı konuşmada, Afganistan'a ilişkin görüşlerini dile getirdi. 
     Afganistan'da terörizme karşı yürütülen mücadeleye verdikleri destek için ABD Başkanı Bush'un ''sıcak ifadelerle'' teşekkür ettiğini bildiren Ecevit, şunları söyledi 
     Afganistan'da, Uluslararası Güvenlik Yardım Gücü adında bir güvenlik birimi oluşturuluyor. Şimdilik bunun başında İngilizler var fakat şimdi gerek ABD yönetimi gerek İngiltere bir kaç ay sonra bu görevi bizim almamızı istiyorlar. Bu, bizden gelen bir istek değil, bize yönelen bir istek. Biz de bunu memnuniyetle karşılıyoruz ama henüz kesin karar verilmiş sayılamaz. Fakat böyle bir yaygın eğilim var. 
     Afganistan'da bir ulusal ordu ve ulusal polis gücü kurulmasına verdiğimiz önemi biliyorsunuz. Bu isteğimiz makul karşılanıyor. Öyle inanıyorum ki, önümüzdeki aylarda Afganistan'da bir ulusal ordu kurulmasına öncülük etme olanağını umarım elde etmiş olacağız. Hep belirttiğim gibi şimdiye kadar bir Afgan ordusu yoktu, birbirleriyle çatışan ordular vardı. Hala da öyle... Daha dün bunlardan ikisi arasında bir çatışma olduğunu televizyonlardan izledim. Onun için bir an önce böyle bir ordu kurulması gerekli. Şu anda askere alacak kimse bulmak bile zor.'' 
     
     Askeri eğitim 

     Türkiye'nin bir çok bölge ülkesine askeri eğitim konusunda katkıda bulunduğunu hatırlatan Ecevit, bu deneyimleri Afganistan Başbakanı Hamid Karzai'ye aktardığını bildirdi. Ecevit, ''Karzai'ye Afganistan'da ordu ve polis kurulması için istekli bir ülke olduğumuzu belirttim'' dedi. 
     Ecevit, Türkiye'nin Afganistan'a her dönemde ekonomik ve sosyal katkılarda bulundu belirterek, Türkiye'nin Taliban'ı tanımamasına rağmen Afganistan'a ekonomik ve sosyal yardım yaptığını hatırlattı. 
     Afganistan'a her dönem karışanın çok olduğunu ifade eden Ecevit, Afgan halkının karışanlar arasındaki çatışmanın kurbanı olduğunu söyledi. Ecevit, bunun için sosyal ve ekonomik oluşumlara çok fazla katılan olmamasını istediğini bildirerek, ABD ile işbirliği yapılmasının daha uygun olacağını ifade etti. 
     Ecevit, Türkiye'nin Afganistan'a kendi çıkarı için değil, bölgenin ve Orta Asya'nın güvenliği için Afgan halkıyla tarihten kaynaklanan dostluğun gereği olarak katkıda bulunduğunu bildirdi. Ecevit, ''Biz, bu konuda bencilce bir hesap peşinde koşmaksızın Afgan halkının esenliğe çıkmasında katkıda bulunacağız'' diye konuştu. 
     






</TEXT>
</DOC>
