<DOC>
<DOCNO> 78394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/15/siyaset/siy06.html </URL>
<DATE> 2002/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan’ın özel korumalarına gözaltı 
</HEADLINE>
<TEXT>

     ANKARA Milliyet 

     Kapatılan RP’nin Genel Başkanı Necmettin Erbakan’ın, "Sakaryalılar Grubu" olarak bilinen özel korumalarından 3’ü, gözaltına alındı. 
     Dün akşam, Erbakan’ın bir restorana gitmek için konutundan çıkışı sırasında, özel korumaların bulunduğu aracın resmi korumaların bulunduğu araçla çarpışması üzerine meydana gelen kavganın ardından, resmi korumalar, 50. Yıl Karakolu’na giderek şikayetçi oldu. Bunun üzerine özel korumalardan Abdurrahman Akyüz, İbrahim Gözcü ve Yunus İncir gözaltına alındı. 
     Olay sırasında darp edildiklerini bildiren resmi korumalar, adli tabipliğe sevk edilirken, özel korumaların, "devlet malına hasar vermek", "görevli memura mukavemet etmek" ve "darp" suçlarından ifadelerinin alınacağı bildirildi. 
     Bu arada, resmi polis otosuna çarpan özel korumalara "tehlikeli araç kullanmak" ve "olay yerini terk" fiillerinden trafik cezası kesildiği ve bu sabah adliyeye sevk edilecekleri belirtildi. 
     



 SİYASET 












</TEXT>
</DOC>
