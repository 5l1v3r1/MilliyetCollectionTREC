<DOC>
<DOCNO> 95706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/14/son/sontur12.html </URL>
<DATE> 2002/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Hüsnü Yusuf Gökalp "Yeni oluşuma inanmıyorum " 
</HEADLINE>
<TEXT>

     Tarım ve Köyişleri Bakanı Hüsnü Yusuf Gökalp, ''Bir partiden istifa eden birkaç kişinin biraraya gelmesi, yeni bir oluşumu göstermez'' dedi. 
     Aksaray'da ''9. Hasandağı Şenlikleri''ne katılan Bakan Gökalp, burada gazetecilerin gündeme ilişkin sorularını yanıtladı. 
     DSP'den istifa eden milletvekillerinin yeni oluşum çalışmaları ile ilgili bir soruyu yanıtlayan Gökalp, yeni oluşum diye birşeye inanmadığını, böyle bir şeyin olabilmesi için söz konusu kişilerin yeni bir program ve görüşle ortaya çıkmaları gerektiğini söyledi. 
     ''Bir partiden istifa eden birkaç kişinin biraraya gelmesi, yeni bir oluşumu göstermez'' diyen Gökalp, böyle bir yaklaşımı ancak milletin değerlendirebileceğini kaydetti. 
     Gökalp, ekonomiden sorumlu Devlet Bakanı Kemal Derviş'in yeni oluşuma destek vermesi ile ilgili görüşünün sorulması üzerine, ''Ben yeni bir oluşum görmüyorum. Bu nedenle de bununla ilgili bir görüşüm yok'' diye konuştu. 
     MHP'de herkesin TBMM'nin 1 Eylül'de toplanarak seçim tarihinin belirlenmesi konusunda imza verdiğini anımsatan Gökalp, ''Seçim zamanı için tartışmanın bir anlamı yok. Geçen seçimler 57 gün içinde yapılmıştı, bu seçimler de 60 gün içinde sağlıklı bir şekilde yapılabilir. Ancak buna millet karar vermeli. Birkaç kurum ve kişi bu konuda millet adına söz söyleyemez'' dedi. 
     
     ''AB'YE KAYITSIZ ŞARTSIZ GİREMEYİZ'' 
     Bugün, AB'ye girebilmek için Türkiye'nin önüne Kıbrıs ve ana dilde eğitim gibi hassas konuların sürüldüğünü bildiren Göklap, şöyle devam etti 
     ''AB'ye kayıtsız şartsız giremeyiz. AB'ye girmeden önce herşey detaylı şekilde tartışılmalı, konuşulmalı ve irdelenmelidir. AB'ye girmek için bir kimliğimiz olmalı. AB'ye gireceksek kendi kimliğimiz ve değerlerimizle girelim. Biz AB'ye girebilmek için 50 senedir uğraşıyoruz. Zaten kayıtsız şartsız AB'yi kabul edersek bu sefer de onlar bizi kabul etmeyecektir. AB konusu üzerinde hassas davranmazsak Kıbrıs'ı kaybedeceğiz.'' 
     





</TEXT>
</DOC>
