<DOC>
<DOCNO> 87717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/03/son/sonspo10.html </URL>
<DATE> 2002/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldıray'ın Berlin'deki Türklere mektubu "Söz veriyoruz" 
</HEADLINE>
<TEXT>

     Alman B.Z. Gazetesi, milli futbolcu Yıldıray Baştürk'ün Berlin'de yaşayan Türkler için yazdığı bir mektubu yayınladı. 
     Yıldıray Baştürk, ''Sizlere söz veriyorum Kupada herşeyimizi ortaya koyacağız'' başlığıyla kaleme aldığı mektubunda, ''Bugün Türkiye en sonunda büyük futbol sahnesine dönüyor. 48 yıl sürdü ama sonuçta buradayız. Takımımız uluslararası alanda mücadele edebilecek bir takım. Eleme maçlarında çok güçlüydük ve Dünya Şampiyonası'na hakkımızla katıldık'' dedi. 
     ''Bir sürpriz yapabileceğimize inanıyorum. Grubumuzda en kötü 2. olabiliriz'' diyen Yıldıray, Brezilya'nın güçlü olduğunu, bu nedenle herşeyi ortaya koymaları gerektiğini, ancak bunun sonuçta yalnızca bir oyun olduğunu ve futbolda bir çok şeyin mümkün olabileceğini yazdı. 
     Yıldıray, ''Belki de önce biz bir gol atarız, Brezilyalılar öfkelenebilir. Biz onlardan daha az baskı altındayız ve oyunlarını çok iyi inceledik. Bu oyuna güçlü bir şekilde çıkıyoruz. Hiçbir takım mükemmel değildir, Brezilya bile'' dedi. 
     Yıldıray Baştürk, ''Vatandaşlarımın bu maçı canlı olarak izleyeceklerini biliyorum. Herşeyimizi vereceğimizi göreceksiniz. Sizlere ve tabii ki bizlere de iyi bir Dünya Şampiyonası diliyorum. Kimbilir, belki de Almanlara karşı da oynarız. Bu çok güzel olurdu'' diye yazdı. 
     Öte yandan, Almanya 1. televizyon kanalı ARD'de yayınlanan Dünya Kupası ile ilgili özel spor programında takımlar hakkında yorum yapan eski ünlü futbolcu Günter Netzer, Türk Milli Takımı hakkında, ''Bir sürpriz yaşayabiliriz. Türkiye'nin kaybedeceği birşey yok. Bu da Türkiye için ideal bir durum. Türkiye, teknik açıdan Avrupa'nın en iyi takımlarından biri'' biçiminde görüş belirtti. 
     





</TEXT>
</DOC>
