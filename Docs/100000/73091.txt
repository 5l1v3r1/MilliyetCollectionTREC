<DOC>
<DOCNO> 73091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/17/son/sondun01.html </URL>
<DATE> 2002/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Barselona'da küreselleşme karşıtı eyleme şiddet karıştı.. 
</HEADLINE>
<TEXT>

     AB hükümet ve devlet başkanlarını biraraya getiren Barselona Zirvesi'nin sona ermesinden sonra düzenlenen küreselleşme karşıtı gösteride olaylar çıktı. 
     Olaysız başlayan gösteri, havanın kararmasından sonra şiddete dönüştü. Bazı göstericilerin, yürüyüş güzergahı üzerindeki bir bankanın iki şubesinin camlarını kırdığı ve eşyalarına zarar verdiği bildirildi. Banka camlarının üzerine kırmızı boyayla ''Zenginleri Yiyin'' sloganları yazıldığı da kaydedildi. 
     İspanyol polisi, bazı grupların caddeler üzerinde ateş yakması ve kamu binalarına zarar vermeye başlaması üzerine, plastik mermi ve coplarla göstericilere müdahale etti. 
     Küreselleşme karşıtı gösteriye 250 bin kişinin katıldığı belirtildi. 
     






</TEXT>
</DOC>
