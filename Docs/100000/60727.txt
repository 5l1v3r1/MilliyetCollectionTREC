<DOC>
<DOCNO> 60727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/05/son/soneko08.html </URL>
<DATE> 2002/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Geçen hafta piyasalarda durum... 
</HEADLINE>
<TEXT>

     Piyasalar, yılbaşı tatili ve olumsuz kış şartları nedeniyle sınırlı işlemlerin gerçekleştiği bir hafta yaşadı. 
     İMKB'de Çarşamba günü yapılan işlemlerde özellikle ikinci seansta gelen alımlar yükseliş getirdi. Hisse senetlerinin günlük ortalama değer artışı yüzde 2.14 oldu. Endeks kapanışta 14 ay önceki seviyelerine yükselerek, 2002 yılına rekorla başladı. 
     Artış eğilimi Perşembe günü de devam etti. Hisse senetleri ortalama yüzde 1.38 oranında değer kazanırken, endeks kapanışta 14,272.67 puana ulaştı. Cuma günü İstanbul'daki olumsuz hava koşulları nedeniyle İMKB'deki her iki seans da iptal edilince, Borsa haftayı Perşembe'den tamamlamış oldu. Hisse senetlerinin haftalık ortalama değer artışı yüzde 3.55 oldu. 
     Geçen hafta İstanbul serbest piyasada Türk Lirası karşısında ABD Doları'nın fiyatı yüzde 2.20, Alman Markı'nın fiyatı da yüzde 1.51 oranında düştü. Bu hafta işlem görmeye başlayan AB'nin ortak parası, Çarşamba günkü ilk açılış fiyatını baz alırsak, Euro Türk Lirası karşısında yüzde 1.27 prim yaptı. 
     24 ayar külçe altının gram satış fiyatı yüzde 1.92 oranında düşerken, Cumhuriyet altınının satış fiyatı bir önceki hafta sonu değerlerini korudu. 
     Mevduat faizlerinde önceki hafta sonuna göre ortalamalarda pek değişikliks olmadı. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.95, bir haftalık reponun net getirisi de yüzde 0.98 olarak gerçekleşti. 
     İMKB Ulusal-Mali Endeksi 713.78 puan artarak 18,234.65 puandan 18,948.43 puana, İMKB Ulusal-Sanayi Endeksi 476.35 puan artarak 11,413.44 puandan 11,889.79 puana ve İMKB Ulusal-Hizmetler Endeksi de 174.00 puan artarak 9,261.82 puandan 9,435.82 puana çıktı. 
     Borsada yılın ilk haftasında işlem gören 288 hisse senedinden 245'i değer kazandı. 25 hisse senedi değer yitirirken, 18 hisse senedinin de değeri değişmedi. 
     ABD Doları'nın Türk Lirası satış fiyatı 32 bin lira düşerek 1 milyon 422 bin liraya, Alman Markı'nın satış fiyatı da 10 bin lira düşerek 651 bin liraya gerilerken, Euro ilk günkü çıkış fiyatına göre 16 bin lira artarak 1 milyon 275 bin liraya çıktı. 
     Yatırım fonlarına katılma belgeleri bir önceki haftaya göre ortalama yüzde 1.44 oranında değer kazandı. 
     Hazine geçen hafta ihale düzenlemedi. İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki bonoların haftalık net getirileri ise yüzde 0.79 ile yüzde 0.99 arasında gerçekleşti. 
     






</TEXT>
</DOC>
