<DOC>
<DOCNO> 58349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/21/son/sontur06.html </URL>
<DATE> 2001/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Arjantin ve Türkiye'nin durumu kıyaslanamaz" 
</HEADLINE>
<TEXT>

     Devlet Bakanı Kemal Derviş, Arjantin ve Türkiye'nin ekonomik açıdan durumlarının farklı olduğunu belirtti ve iki ülkeyi kıyaslamanın yanlış olduğunu bildirdi. 
     Crans Montana Forumu tarafından düzenlenen "Monaco Dünya Zirvesi"ne katılan Derviş, gazetecilere yaptığı açıklamada, makro ekonomik hedeflerde kur politikaları ve mali politikaların belirleyici olduğunu hatırlattı ve bu iki alanda da Türkiye ve Arjantin'in farklı performanslar gösterdiğini ifade etti. 
     Türkiye'nin kriz sonrası kuru serbest bıraktığını, Arjantin'in ise ısrar ettiğini hatırlatan Derviş, mali politikada da Türkiye'nin IMF kriterlerini yerine getirdiğini, Arjantin'in ise bu konuda başarılı olamadığını söyledi. 
     Derviş Türkiye'nin ekonomik program hedeflerinin tutturması sonucu IMF'nin desteğini almaya devam ettiğini bildirdi. 
     Devlet Bakanı Derviş, Türkiye'nin gerçekleştirdiği kurumsal ekonomik reformların etkisinin yurtdışında giderek artan bir biçimde görüldüğünü ve bir dönem kaybolan güvenin tekrar tesis edildiğini belirtti. 
     Derviş, bu açıdan yapılan reformların bu tür toplantılarda yurtdışında anlatılmasının önemli olduğunu vurguladı. 
     Derviş, bir soru üzerine verdiği yanıtta, IMF'ye sunulacak Niyet Mektubu konusunda çalışmaların son aşamaya geldiğini belirtti ve Ocak ayı başında yeni programın sunulacağını söyledi. 
     






</TEXT>
</DOC>
