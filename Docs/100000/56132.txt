<DOC>
<DOCNO> 56132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/08/spor/aspo.html </URL>
<DATE> 2001/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
KARTAL Baya havalandı 1-0 
</HEADLINE>
<TEXT>

Beşiktaş üst üste beşinci maçını da kazanarak zirve iddiasını sürdürdü. Soğuk hava ve yoğun yağmura rağmen iki takım da müthiş mücadele etti. Maçın tek golü Tunuslu Baya’dan geldi 
     Şartlar ağırdı 
     BEŞİKTAŞ galibiyet serisini Gençlerbirliği engelini de aşarak sürdürdü. Ağır sahaya ve yoğun yağışa rağmen iki takım da müthiş mücadele ettiler. Soğuk hava Fenerbahçe galibiyetine karşın Beşiktaş taraftarlarını tribünlerden uzaklaştırdı. İlk dakikalardan itibaren rakip üstüne baskı kuran Beşiktaş, 21. dakikada Baya’nın kimseye değmeden ağlara giden serbest vuruşuyla öne geçti. 
     
     Ersoy’dan hatalar 
     ÜST üste maçlar kaybeden Gençlerbirliği, ikinci yarıda atak futbol oynamaya çalıştı. Ancak Beşiktaş orta sahası çok iyi organize oldu ve rakibin pas yapmasını engelledi. Hakem Erol Ersoy Yasin’e tekme atan sarı kartlı Youla’yı oyunda tutarken, 89. dakikada son adam pozisyonundaki Ahmet Yıldırım’ın İdris’i düşürmesine de seyirci kaldı. Gençlerbirliği futbolcuları hakeme isyan etti. 
     
     Daum sevinemiyor 
     TEKNİK Direktör Daum karşılaşma sonrası yine eleştiri oklarını yönetime çevirdi. Alman hoca, üst üste beş maç kazanmalarına rağmen eldeki kadroyla şampiyonluğun rüya olacağını savundu, "Ancak çok kaliteli iki oyuncu alınırsa şampiyonluk yolunda belki bir iki adım atabiliriz. Bunu yapacak para da yönetimde yok. Aylardır savunmaya ve orta sahaya oyuncu istiyorum" dedi. 
     YÖNETİMİN kendisine söz vermesine rağmen transferden sürekli uzak durduğunu kaydeden Daum, "Fevzi topları içeri almasaydı, kaleci bile almazlardı" ifadesini kullandı. Alman hoca Gençlerbirliği maçı ile ilgili olarak da "Ölü topla maçı kazandık. İyi bir seri yakaladık. Eksiklerimiz vardı. Bizim için büyük sorundu. Bu yüzden önemli bir galibiyet elde ettik" diye konuştu. 
     
     Dakika dakika maç 
     9. Dakika Baya yaklaşık 30 metreden sert ve düzgün vurdu. Kaleci Patrick topu iki hamlede kontrol etti. 
     13. Dakika Defansın arkasına sarkan Youla kaleci Mhyre ile karşı karşıya kaldı. Norveçli file bekçisi gole izin vermedi. 
     16. Dakika Baya'nın pasına hareketlenen Ahmet Dursun, İlhan'ı gördü. Bu oyuncunun vuruşu defansa çarpıp kornere gitti. 
     20. Dakika Baya'nın soldan kullandığı serbest vuruşta top yere çarparak kaleci Patrick'i yanılttı ve ağlarla buluştu 1-0 
     34. Dakika Soldan İlhan ortaladı. Top ön direkte bekleyen Bayram'a gelmeden kaleci Patrick meşin yuvarlağa sahip oldu. 
     41. Dakika İlhan ceza yayı üzerinden kafayla kaleyi yokladı. Top direğini sıyırıp auta çıktı. 
     DAKİKA 48 Baya'nın ortasına Ahmet Dursun vurdu, kaleci çıkardı. Pozisyonu takip eden Bayram şutladı, yine Patrick önledi. 
     DAKİKA 51 İlhan'ın düşürülmesiyle kazanılan serbest vuruşu Ahmet Yıldırım kullandı. Top az farkla dışarı gitti. 
     DAKİKA 74 Ferdi, sağdan ceza sahasına indi ve ortasını yaptı. Kalabalık Beşiktaş savunması topu uzaklaştırmakta zorlanmadı. 
     DAKİKA 79 Sertan'ın vuramadığı top Baya'nın önünde kaldı. Tunuslu futbolcunun sert şutunu Patrick ayakları ile önledi. 
     DAKİKA 84 Cafer'in frikiğinde top baraja çarpıp geri geldi. İsmail Güldüren tamamlamak istedi fakat meşin yuvarlak bir kez daha Beşiktaşlı oyunculardan geri döndü. 
     DAKİKA 86 İsmail Güldüren sağ taraftan ceza sahasına doldurdu. Defans tehlikeyi korner ile önledi. 
     DAKİKA 87 Kontratak şansı yakalayan Beşiktaş, Sertan ile gole çok yaklaştı. Ancak Sertan topu ayağından fazla açınca mutlak bir pozisyonu harcadı. 
     
     Kırmızıyı unuttu 
     EROL Ersoy iyi kondisyonu ve pozisyonlara yakınlığı ile olumlu puanlar topladı. Ancak iki kararı oyunun kaderini etkiledi. Youla’nın Yasin’e yaptığı sert hareketi pas geçti. Son dakikalarda İdris’i düşüren son adam Ahmet Yıldırım’ı kırmızı kartla oyundan atmalıydı. Ancak pozisyonu devam ettirdi. 
     
     Nasıl oynadılar 
     MYHRE Her geçen gün kalede güven veriyor. Savunmayla anlaşması ve onları yönlendirmesi mükemmeldi. Yan toplarda da iyiydi. 
     ALİ EREN Aşırı oynama hırsı onu oyundan düşüren en büyük faktör. Bu nedenle ilk yarıda gereksiz bir sarı kart gördü. 
     RONALDO Savunmanın bel kemiği. Kazandığı topları isabetli kullandı, takımını zaman zaman atağa kaldırarak ofansa destek sağladı. 
     İBRAHİM Mükemmel oynadı. Topla ileri çıkışlarında, yaptığı isabetli ortalarda alkış topladı. Kulvarını iyi kapadı. 
     TAYFUR Kartal'ın adeta jokeri. Bu kez sağ kanatta görev yaptı, orta sahayı diri tuttu, ileri çıktı, forvete pozisyon üretti. 
     YASİN Orta alanda topla fazla dripling yapması en büyük dezavantajı. Adam eksiltmelerde sıkıntı çekti, verimsizdi. 
     BAYA Maçın en iyisiydi. Çok mücadele etti, topla çıkışlarda mükemmeldi. Ofansa isabetli ortalar yaparken, gole de imzasını çaktı. 
     BAYRAM Fiziğine, tekniğine ve hırsına diyecek bir şey yok. Ne var ki özellikle ilk yarıda cezalanı içinde yakaladığı pozisyonlarda acemiydi. 
     İLHAN MANSIZ Sürekli markaj altında oynadı, çarpraz koşular yaptı, arkadaşlarına koridorlar açtı, pozisyon bulamadı, gol atamadı. 
     AHMET DURSUN Uzun bir aradan sonra ilk kez onbirde sahaya çıktı, oyunda kaldığı süre içinde etkisiz oldu, vasatın üstüne çıkamadı. 
     SERTAN Ahmet Dursun'un yerine oyuna girdi, sürati ve tekniğiyle rakip savunmayı zorladı, ancak istediği pozisyonları yakalayamadı. 
     ÜMİT Son dakikalarda oyuna girdi. Yorulan arkaşlarına destek sağlamaya çalıştı. Kendine fazla gösteremen maç bitti. 
     KHLESTOV Gençlerbirliği ataklarında bunalan savunmasına destek verdi. Oyunda çok az kaldı, elinden geleni yapmaya çalıştı. 
     
Günün adamı rest çektiBeşiktaş’ı galibiyete taşıyan Baya, ıslıklanmasına tepki gösterdi, "İstenmiyorsam giderim" dedi 
     GENÇLERBİRLİĞİ karşısında üç puanı getiren tek golü atan Baya’yı tribünler son 20 dakika ıslıkladı. Beşiktaş’ın Tunuslu futbolcusu her top kaptırışında tribünlerin tepkisini alınca karşılaşma sonrası soyunma odasına sinirli bir şekilde girdi. Baya, "İstenmiyorsam giderim. Attığım gole sevinemiyorum. Kaldı ki iyi oynadığıma inanıyorum. Bu duruma bir anlam veremedim" diye konuştu. 
     TEKNİK Direktör Daum ise Tunuslu oyuncuya sahip çıktı. Alman hoca, Baya’nın iyi oynadığını ve protestoların kendisini üzdüğünü söyledi, "Maçın sonlarına doğru zaman zaman top kaybetti. Ancak attığı bir gol var. Bize üç puan kazandırdı. Islıklanması hoş değil. Taraftarlarımız Baya’ya sahip çıksın" dedi. 
     
     Notlar 
     SEZON başında oynanan Trabzonspor karşılaşmasından sonra uzun süre sahalardan uzak kalan Beşiktaş’ın golcü futbolcularından Ahmet Dursun, 119 gün aradan sonra ilk kez 11’de sahaya çıktı. Siyah-Beyazlı futbolcu maç boyunca etkili olamadı. Gelişen ataklarda takımına gol kazandıramadı. 
     BEŞİKTAŞ - Gençlerbirliği maçı öncesinde kapalı tribünde taraftarlarca açılan ilginç pankartlar dikkat çekti. Fenerbahçe galibiyetine dönük pankartlar büyük alkış topladı. Üç taraftarın sahaya gelinlikle inip Fenerbahçe’ye gönderme yapması ilgiyle karşılandı. 
     GENÇLERBİRLİĞİ Başkanı İlhan Cavcav, dünkü karşılaşmaya gelmedi. Cavcav’ın, 27 lig maçında dört galibiyet elde edebilen oyuncularına sinirlendiği, ligin son sırasına düşülmesinden dolayı takımı protesto ettiği belirtildi. 
     YOULA’DAN yediği tekmeyle sahayı acılar içinde terk eden Yasin, "Ayağım kırıldı sandım. Çok acı çektim. Kasıtlı bir tekmeydi. Karşılığı kırmızı kart olmalıydı. Kendimi denemek için oyuna girdim" dedi. Yasin’in bugün MR’ı çekilecek. 
     FUTBOL Komitesi Başkanı Yıldırım Demirören, "Türkiye’nin asıl gerçeği Beşiktaş’tır" dedi. Demirören, hakemlerin iyi maç yönettiğine dikkat çekti ve "Hakemler bu kadar çok eleştiriyi haketmiyorlar. Biz onlarla bu ligi bitireceğiz" diye konuştu. 
     
     Ahmet’ten itiraf 
     AHMET Yıldırım, karşılaşmanın son dakikasında İdris ile girdiği ikili mücadeleyi faul olarak yorumladı. Pozisyonun ceza alanı dışında olduğunu ve kesinlikle penaltı olmadığını belirten genç futbolcu, "Top ayağımdan açıldığında hamle yaptım. Pozisyon bana göre fauldü. Ama topa da dokunduğumu sanıyorum. Ancak kesinlikle penaltı değildi" diye konuştu. 
     



 SPOR 























</TEXT>
</DOC>
