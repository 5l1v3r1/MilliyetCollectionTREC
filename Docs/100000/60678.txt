<DOC>
<DOCNO> 60678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/05/spor/spo06.html </URL>
<DATE> 2002/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Canaydın noktayı koydu 
</HEADLINE>
<TEXT>

Başkan adaylarından Özhan Canaydın, mektepli - mektepsiz tartışmalarının camiayı üzmekten başka bir işe yaramayacağını söyledi 
     EROL DEMİRKOL 

     GALATASARAY’IN mart ayında yapılacak olağan kongresinde başkanlığa adaylığını koyacak olan Özhan Canaydın, son günlerde yaşanan mektepli - mektepsiz tartışmalarına son noktayı koydu. Bu tür suni gündemlerin gereksiz sıkıntılar yaratacağını kaydeden Canaydın, "Galatasaray’ın 15 milyon taraftarı var. Böyle olaylar camiaya üzüntü vermekten başka bir işe yaramaz" ifadelerini kullandı. 
     YILLARDIR bu konuyu tamir etmekle uğraştıklarını kaydeden Özhan Canaydın, "Şu an kongre üyelerinin yüzde 50’si okullu ise, yüzde 50’si de okulsuzdur. Tam bir denge kurulmuştur. Herkes Galatasaray’ın başarısı için uğraşıyor. Ali Uras, Alp Yalman ve Faruk Süren de mektepli değillerdi" dedi. Canaydın, 15 Ocak’tan itibaren seçim çalışmalarına başlayacağını da belirtti. 
     



 SPOR 






















</TEXT>
</DOC>
