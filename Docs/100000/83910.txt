<DOC>
<DOCNO> 83910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/14/son/sondun30.html </URL>
<DATE> 2002/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Schröder uyardı "Aşırı sağ Batı Avrupa'da gittikçe güçleniyor" 
</HEADLINE>
<TEXT>

     Almanya Başbakanı Gerhard Schröder, aşırı sağın Batı Avrupa'da gittikçe güçlendiğini söyledi. 
     Schröder, genel başkanlığını yaptığı Sosyal Demokrat Parti SPD 
     tarafından başkent Berlin'de düzenlenen ''Dünya Ekonomisinin Globalleşmesi'' konulu toplantıdaki konuşmasında, globalleşmenin çeşitli endişelere yol açtığını, ''uç sağın'' da buna yabancı düşmanlığı ve aşırı milliyetçilikle karşılık verdiğini ifade etti. Demokratların görevinin bu tür gelişmelere karşı çıkmak olduğunu belirten Schröder, şunları söyledi ''Demokratik grupların bu konuda kararlılık göstermemelerine üzülüyorum. Liberaller aşırı sağcı grupların siyaset içine çekilmesi gerektiğini savunarak, bu yolla vatandaşları kendi saflarına çekebileceklerini, muhafazakarlar ise gelişmelere ayak uydurarak bu tür radikalleşme eğilimlerini geçiştirebileceklerini düşünüyorlar.'' Bu görüşler sonucunda aşırı sağcılar için çeşitli alanlarda kendilerini temsil etme imkanı doğabileceğine dikkati çeken Schröder, bu nedenle bu tür gelişmelere karşı mücadele edilmesi gerektiğini söyledi. 
     





</TEXT>
</DOC>
