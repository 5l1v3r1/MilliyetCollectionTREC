<DOC>
<DOCNO> 64879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/30/ekonomi/aeko.html </URL>
<DATE> 2002/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD’den 3 mesaj 
</HEADLINE>
<TEXT>

1- ABD Hazine Bakan Yardımcısı Taylor, Irak’a olası bir müdahalenin Türkiye’ye etkisi sorulunca Merak etmeyin, çok etkilenmezsiniz’ dedi. 2- Ekonomik büyümede yeni ortaklıkları’ konuşacağız diyen Taylor, bu amaçla pek çok ABD yetkilisinin de Türkiye’ye ziyarette bulunacağını söyledi. 3- Taylor, para tabanı hedeflemesinin, enflasyon hedeflemesine geçişte sorun çıkarabileceği uyarısında da bulundu 
     EKONOMİ SERVİSİ 

     ABD Hazine Bakan Yardımcısı John Taylor dün geldiği istanbulda, işadamları, bankacılar, akademisyenler ve Devlet Bakanı Kemal Derviş’le görüşerek üç önemli mesaj verdi. 
     Sabah Kamu Bankaları Ortak Yönetim Kurulu Başkanı Vural Akışık, Citibank Genel Müdürü Sebastian Paredes, HSBC Bank Genel Müdürü Piraye Antika ile ayrı ayrı görüşen Taylor, öğlen saatlerinde de TÜSİAD’ın düzenlediği yemeğe katıldı. Taylor, öğleden sonra Boğaziçi Üniversitesi’nde Devlet Bakanı Kemal Derviş, Derviş’nin asistanı Oya Ünlü’nün yanı sıra Taner Berksoy, Asaf Savaş Akat, Deniz Gökçe ve Cevdet Akçay’ın da aralarında bulunduğu 20 akademisyenle bir araya geldi. 
     Ekonomik gelişmeleri olumlu değerlendiren Taylor, Türkiye’yi Meksika ve Brezilya ile karşılaştırdı ve daha iyi durumda olduğunu söyledi. 
     
     Para tabanına dikkat 
     Para programı ile ilgili bir tereddütünü de dile getiren Taylor, para tabanı hedeflemesinin biraz sıkışıklık yaratbileceğini söyledi. Enflasyon hedeflemesi konusunda uzman olan Taylor, dünyadan birçok örnek verdi ve para tabanı hedeflemesi yapıldığı zaman enflasyon hedeflemesine geçişte sorun çıkabileceğini söyledi. 
     Taylor, "Irak’a girerseniz Türkiye’nin durumu ne olur " sorusunu ise "Merak etmeyin" diyerek şöyle yanıtladı "Her şey Türkiye için iyi olacak. Ekonominiz fazla etkilenmez. Irak’a müdahale Türkiye için ekonomik anlamda bir tehlike yaratmaz." 
     
     Derviş diploma aldı 
     Boğaziçi Üniversitesi’ndeki toplantı, Taylor, ekonomideki gidişatı bir de bağımsız iktisatçılardan dinlemek istediği’ için ABD elçiliği tarafından düzenlendi. 
     Bu arada Bakan Derviş de Boğaziçi Üniversitesi’ndeki doktora yıllarından kalan diplomasını rektörden aldı. 
     
     Ekonomik büyüme ortaklığı yapacağız’ 
     Boğaziçi Üniversitesi’ndeki toplantının ardından Bakan Derviş’le ortak bir açıklamada bulunan Taylor, uygulamaya konulan reformlar için "Daha iyi ekonomiye açılan bir yoldur bu. Bunların uygulanması, yürürlüğe konulması da çok önemli" dedi. Ziyaretinin, Başbakan Bülent Ecevit’in Washington gezisinin ardından gerçekleştiğine işaret eden Taylor, ABD’nin pek çok yetkilisinin ekonomik ve ortaklık için ziyaretleri olacağını vurgulayarak, "Birlikte ekonomik görüşmeleri daha iyi yapacağız. Ekonomik büyümedeki yeni ortaklıkları konuşacağız" dedi. 
     
Derviş Günlük siyaset ekonomiyi etkilememeli      Devlet Bakanı Kemal Derviş, stabil bir doları kendisinin de tercih etmediğini, ancak dalgalı kur sisteminde kendilerinin bunu etkileyemeyeceklerini söyledi. Genç Yönetici ve İşadamları Derneği’nin GYİAD toplantısında konuşan Derviş, Günlük siyasetin ekonomiyi etkilememesi gerektiğini, kamu bankalarının özelleştirilmesi için yöneticilerinin de özel sektör hukukuna tabi olması gerektiğini kaydederek, "Memur mantığıyla kamu bankası yönetiminin bitmeli" dedi. 
     
     Tek başına siyasete giremem’ 
     Siyasete girip girmeyeceği yönündeki bir soruyu "Tek başına olmaz" diye yanıtlayan Derviş, GİYAD’dan sonra akşam da Türkiye İhracatçılar Meclisi’nin TİM toplantısına katıldı. Derviş, burada yaptığı konuşmada da 2001’de cari işlemlerde artıya geçerek, maliye politikasında hedefleri tutturarak ve 19 yapısal reform çıkararak üç önemli başarıya imza atıldığını söyledi. 
     
     Eliniz yanar demiştik’ 
     Güvenin yeniden tesis edildiğini, ağır bunalım şartlarından çıkılmaya başlandığını belirten Derviş, dövizin yükseldiği günlerde, alanların eli yanacak’ dediğini hatırlatarak, "Dediğimiz gibi de oldu. Ama kurdaki düşüş, ihracatçının rekabet gücünü kaybedeceği noktaya yaklaştı. Merkez Bankası isterse müdahale eder. Buna olanağı var" dedi. 
     
     Beklentiyi kırmalıyız’ 
     Programın yüzde 35 öngörmesine karşın iş dünyasının yüzde 60 enflasyon beklentisinin büyük bir sorun olduğunu belirten Derviş, "Bunu birkaç ay içinde muhakkak kırmalıyız. Kurdaki düşüş bu fırsatı yarattı. Enflasyon beklentisi kırılırsa ikinci aşamaya da başarıyla geçmiş olacağız. Beklentiyi kırarsak faizin de belini kıracağız" diye konuştu. 
     TİM’in çıkardığı Turkishtime dergisinin tanıtımı için düzenlenen toplantıya Devlet Bakanı Tunca Toskay, Dışişleri Bakanı Cem de katıldı. 
     
     Toskay ile ihracatçı tartıştı 
     Toplantı öncesinde ihracatçıların, hükümetin fazla bir şey yapamadığı’ şeklindeki değerlendirmelerine sinirlenen Bakan Toskay, "Kimsenin cesaret edemediği şeyler yapıldı. Türkiye daha iyi bir noktaya geldiğinde seçime gidilecektir" dedi. Derviş’in sessiz kalarak izlediği tartışma sırasında İTO Başkanı Mehmet Yıldırım’ın söz alması üzerine Toskay, "Evet, şimdi muhalefet konuşuyor" dedi. Yıldırım, Türkiye’den yüzde 10 faizle toplanan 12-13 milyar doların yurtdışına yüzde 2.5 faizle gittiğini söyledi. 
     
TÜSİAD’dan Taylor’a Gözümüz hükümetin üzerinde      Türk Sanayicileri ve İşadamları Derneği TÜSİAD Başkanı Tuncay Özilhan, gözlerinin hükümetin üzerinde olduğunu söyledi. TÜSİAD, ABD’nin uluslararası ilişkilerden sorumlu Hazine Bakan Yardımcısı John Taylor onuruna Çırağan Sarayı’nda bir öğle yemeği verdi. Özilhan, yemekte yaptığı konuşmada "Piyasa kurallarına ters düşecek çözümlere umut bağlamıyoruz. Tetikteyiz. Doğru yoldan sapılıp sapılmayacağı konusunda gözümüz hükümetin üzerinde" dedi. 
     ABD ile ilişkilere büyük önem verdiklerini de belirten Özilhan, "ABD pazarındaki payımızı artırmak arzusundayız, ancak ayrıcalık talep etmiyoruz. Türk firmalarının AB ülkeleriyle eşit koşullarda rekabet edebilmelerini istiyoruz" diye konuştu. 
     Türkiye - ABD Ortak Ekonomik İşbirliği Komitesi’nin kurulmasının önemine de değinen Özilhan, "Yakın gelecekte sadece uygulanmakta olan kotaların kaldırılmasını değil, Türkiye’den gelen malların, gümrük birliği ilişkisinde olduğu AB üyesi ülkelerin mallarıyla aynı şartlara tabi olmasını bekliyoruz. ABD ile serbest ticarete açık endüstri bölgelerinin kurulması da ticaret hacmini artırıcı etki yapacak" dedi. 
     
     
     



 EKONOMİ 














</TEXT>
</DOC>
