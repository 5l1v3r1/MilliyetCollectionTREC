<DOC>
<DOCNO> 57638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/17/son/sonspo13.html </URL>
<DATE> 2001/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Kupasında Türkiye'nin hedefi büyük 
</HEADLINE>
<TEXT>

     Türkiye Milli Futbol Takımı Menajeri Can Çobanoğlu, 17. Dünya Futbol Şampiyonası'nda Milli Takım'ın grup maçlarını yapacağı Güney Kore'deki ve turu geçmesi halinde ikinci tur maçını yapacağı Japonya'daki kamp tesislerinde inceleme yaptı. 
     Can Çobanoğlu, yaptığı açıklamada, Japonya'da maçların yapılacağı statlarla, kamp tesisleri arasında uzun mesafeler bulunduğunu öğrenince, Milli Takım'ın herhangi bir sorunla karşılaşmaması için böyle bir ön çalışma yapma gereği duyduklarını belirtti. 
     Çobanoğlu, Milli Takım'ın kamp yapacağı yerleri belirlemek üzere Güney Kore'de 8 şehir, 12 tesis ve 7 stat, Japonya'da ise 7 şehir, 4 tesis ve 2 statda inceleme yaptığını bildirdi. Türkiye 1. tur grubundan ilk sırada çıktığı taktirde, ikinci tur maçını H Grubunun ikincisi ile Kobe'de, ikinci çıktığı taktirde ise aynı grubun birincisiyle Sendai'de yapacak. 
     Japonya'nın Dünya Kupası hazırlıklarını yürüten kuruluşu JAWOC'un yetkililerinden aldığı bilgiye göre, Türkiye'nin diğer ülkelerin henüz yapmadığı bir çalışma içinde olduğunu vurgulayan Çobanoğlu, ''Burada ayrıca Japon yetkililerle görüşerek, yaşanabilecek aksaklıklar konusunda uyarılarda bulundum. Kobe'deki incelemelerim sırasında da, Türkiye'de yaşanan deprem felaketinden sonra yapılan büyük yardıma teşekkür ettim'' dedi. 
     Güney Kore'de de, bu ülkenin şampiyona hazırlıklarını yürüten KOWAC firmasının yetkilileri tarafından brifinge çağrıldığını anlatan Çobanoğlu, burada dostluk ve barış mesajları verdiğini söyledi. 
     -JAPON BASININDAN BÜYÜK İLGİ- Milli Takım Menajeri Can Çobanoğlu'nun Japonya'daki temasları, ülkenin önde gelen gazetelerinde geniş yer buldu. 
     Ülkenin en yüksek tirajlı gazetesi Yomiuri Shimbun, ''Kobe'de Maç Yapmak İstiyoruz'' başlığıyla verdiği haberde, Çobanoğlu'nun, Kobe Wing Stadyumu'nu teftiş ettiği belirtti. Türkiye'nin C 
     Grubu'nda yarışacağının hatırlatıldığı haberde, ''Aynı grupta Brezilya da var ve Kobe'de, grup birincisi maç yapacak'' denildi. Ayrıca Çobanoğlu'nun, ''Türkiye'deki depremde Kobe'den yardım aldık. Buna karşılık grup birincisi olarak Kobe'de herkesin önünde maç yapmak istiyoruz'' dediği kaydedildi. 
     Sankei Shimbun Gazetesi de, ''Kobe'den Gelen Desteğe Teşekkür... 
     Türk Takımının Yetkilisi Teftişe Geldi'' başlıklı haberinde, Can Çobanoğlu'nun Wing Stadı'ndaki incelemelerini aktardı. Gazete, Brezilya ile aynı grupta bulunan Türkiye'nin, grup birinciliğini alması halinde bu statda maç yapabileceğini yazdı. 
     Sankei Shimbun Gazetesi, Can Çobanoğlu'nun, ''Grupta birincilik şansınız nedir '' sorusuna, ''Hedefimiz bu. Onun için inceleme yapmaya geldik. Dost ülke Japonya ile ilerleyen turlarda karşılaşmak isteriz'' diye yanıt verdiğini belirtti. 
     Gazete ayrıca Çobanoğlu'nun, tribünlerin sahaya yakın olması nedeniyle Japon yetkililere, kale arkası tribünlerinin önüne ağ çekilip çekilmeyeceğini sorduğunu, Japon yetkililerin, ''Seyircilerin görüşünü engellememek için bunu düşünmüyoruz'' yanıtını verdiğini, bunun üzerine Çobanoğlu'nun, ''Bir olay çıktıktan sonra geç olur'' değerlendirmesinde bulunduğunu yazdı. 
     Yerel Kobe Gazetesi de, ''Türk Temsilcisinden Kobe Teftişi'' başlıklı haberinde, Türkiye'nin, grubunda birinci olması halinde Kobe'de oynayacağını ifade etti. 
     Gazete ayrıca Çobanoğlu'nun, Kobe Stadı'nı beğendiğini ve Türkiye'nin Dünya Şampiyonası'nda iddialı olduğunu söylediğini yazdı. 
     






</TEXT>
</DOC>
