<DOC>
<DOCNO> 87156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/son/sondun07.html </URL>
<DATE> 2002/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezayir seçimlerinde Ulusal Kurtuluş Cephesi önde gidiyor 
</HEADLINE>
<TEXT>

     Cezayir'de dün yapılan parlamento seçimlerinin resmi olmayan ilk sonuçları, Ulusal Kurtuluş Cephesi'nin FLN önde gittiğini gösteriyor. 
     Şiddet eylemleri ile lekelenen ve muhalefetin boykotu sonucu katılımı az olan seçimlerde, FLN'nin, 389 sandalyeli parlamentoda çoğunluğu sağlamaya yakın olduğu bildirildi. 
     Muhalefet liderleri, Başbakan Ali Benflis'in lideri olduğu FLN'nin önde götürdüğü seçimlere hile karıştırıldığını öne sürüyor. 
     Seçimlere, aşırı dinci militanların, ülkenin kuzeybatısında 25 sivili öldürmesi nedeniyle gölge düşmüştü. 
     Resmi sonuçların bugün, Cezayir İçişleri Bakanı Nurettin Zerhuni tarafından açıklanması bekleniyor. 
     Öte yandan, dünkü şiddet olaylarını kınayan ABD yönetimi, seçimleri, demokrasi yönünde atılmış bir adım olarak değerlendirerek, duyduğu memnuniyeti dile getirdi. 
     





</TEXT>
</DOC>
