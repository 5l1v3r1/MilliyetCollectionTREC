<DOC>
<DOCNO> 89512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/13/ekonomi/eko01.html </URL>
<DATE> 2002/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzun süre böyle gitmez 
</HEADLINE>
<TEXT>

Bakan Derviş, kısa vadede endişeye gerek olmadığını, ancak siyasi belirsizliğin uzun sürmesi halinde dengelerde ciddi rahatsızlıklar olabileceğini söyledi 
     ANKARA Milliyet 

     Devlet Bakanı Kemal Derviş, son günlerde yaşanan siyasal gelişmelerin belirsizliğe yol açtığını, bu belirsizlik uzun sürerse dengelerde sorun çıkabileceğini belirtti. 
     Derviş, dün Ege Bölgesi Sanayi Odası EBSO Başkanı Salih Esen başkanlığındaki Egeli sanayicileri kabul etti. Esen, son zamanlardaki siyasal çalkantı nedeniyle yaşadıkları endişeyi Derviş’e aktardıklarını belirterek, şöyle konuştu "Bakan Derviş kısa vadede bu belirsizliğin dengeleri etkilemeyeceğini, gelinen noktada ihracat ve turizm gelirlerinin uygun konumda olması ve borçların çevrilebilir durumda bulunması nedeniyle çok fazla endişeye gerek olmadığını söyledi. Ancak uzun vadede bir belirsizliğin, dövizin gelişiminin, Türkiye’ye ve programa zarar verebileceğini, Türkiye’nin dengelerinde ciddi bir rahatsızlığa neden olabileceğini ifade etti. Uzun vadede bu belirsizliği karamsarlıkla karşıladığını ve daha kötü bir takım oluşumlara yol açabileceği ifadesinde bulundular." 
     
     Keşke AB için siyasi tartışma olmasa 
     Esen, Derviş’in eşgüdümün, parlamentodan çıkan kanunların uygulanmasının, bu konuda siyasi irade ve bakanlıkların üzerine düşeni yapmalarının gerekliliğine değinerek, bu konuda ciddi olarak rahatsızlığı olduğunun altını çizdiğini söyledi. 
     Esen şöyle devam etti "Derviş, eşgüdümün olmayışının hükümetin etkin rol oynamasının önüne geçtiğini söyledi. Başbakan’ın yokluğunun bu belirsizliğe yol açtığını, AB konusunda adım atılamadığını, belirsizliğin hakim olması nedeniyle dış yatırımcılar tarafından bunun garipsendiğini, kötü algılandığını belirtti. Keşke AB için haziran ayı içinde gerçek adımlar atılsa, siyasi tartışmalar yaşanmasa, dedi." 
     



 EKONOMİ 






















</TEXT>
</DOC>
