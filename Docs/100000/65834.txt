<DOC>
<DOCNO> 65834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/04/son/sondun14.html </URL>
<DATE> 2002/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'tan ABD'ye ihtar "11 Eylül'den korkunç karşılık görürsünüz" 
</HEADLINE>
<TEXT>

     Irak Devlet Başkan Yardımcısı Taha Yasin Ramazan, ABD'nin geçmişte uyguladığı politikalar nedeniyle 11 Eylül saldırısıyla karşılaştığını, bu politikalardan vazgeçmeyen bu ülkenin ''11 Eylül'den de korkunç'' bir karşılıkla karşı karşıya kalacağını ileri sürdü. 
     Ramazan, Rusya'nın Vremya Novostey gazetesinde yer alan demecinde, ABD'nin hava saldırılarına atfen, ''Irak yönetiminin, sivillerin zarar gördüğü bu tür yöntemleri hiç kullanmadığını'' söyledi ve ''Ancak Amerikalılar da, bu trajedik olayların gürültüsünü, yeryüzündeki hegamonyasını daha da yaymak için kullanmamalı'' dedi. 11 Eylül olaylarını kınamanın yeterli olmayacağını, bu olayların neden ABD'de meydana geldiği üzerinde de düşünmek gerektiğini kaydeden Ramazan, şöyle devam etti 
     ''ABD, yeryüzünde adaletsiz bir siyaset izliyor. Ülkelerin iç meselelerine karışıyor. Devlet Başkanımız Saddam Hüseyin, onları defalarca uyardı. Buna karşın, onları 11 Eylül'e getiren siyasi hattı yine de devam ettiriyorlar. Üstelik siyasetleri 11 Eylül'den sonra daha da kirli hale geldi. Öyle tahmin ediyorum ki, ABD böyle giderse üzerine daha fazla ateş çekecek. 11 Eylül olaylarından daha korkunç bir şeyle karşı karşıya kalacak. Daha sert bir cevap alacak. Çünkü ABD despotizmi gitgide daha fazla ülkeye yayılıyor.'' Irak'ın terörizmi desteklediği iddiasının ''yalan'' olduğunu savunan Ramazan, Amerikalıların kendi siyasetlerine karşı çıkan herkese ''terörist'' dediğini savundu ve ''Biz, işgalcilere karşı her tür araçla karşı çıkılmasını meşru sayıyoruz'' dedi. 
     Ramazan, bir soru üzerine, Irak'ın uluslararası denetçileri kabul etmesi yönünde ikna çabası içinde bulunan Rusya'nın bu politikasının yanlış olduğunu, bu denetçilerin casus olduklarını ve kendilerini kabul etmeyeceklerini belirtti. Ramazan, Irak'a karşı uygulanan yaptırımların kalkmasının hiçbir zaman mümkün olmayacağını da iddia ederek, ''Yaptırımlar kalkmaz, onları yıkmak lazım. Biz yıkılması için çok aktif çalışıyoruz. Kontratlar yapıyor, ilişkiler kuruyoruz. Bizim ortaklarımız bu konularda açıklama yapmıyorlar. Ama ortaklarımız, bu adaletsiz yaptırımları aşama aşama deviriyorlar. Sadece Amerika bu yaptırımları destekliyor'' dedi. 
     Vremya Novostey gazetesinin yanı sıra İzvestiya gazetesinde de ABD'nin Irak'a karşı harekete geçmesi halinde terörizme karşı Washington ve Moskova arasında mevcut olan uluslararası koalisyonun çatlayacağı görüşü yinelendi ve Moskova'nın Irak'ı terörist ülke saymadığı belirtildi. Novosti Vremya gazetesi, ABD'nin terörizme karşı operasyonunun Moskova tarafından daha önce etkin biçimde desteklendiğini anımsatarak, ''Ancak ABD'nin Irak'ı vurması halinde Moskova'nın bu politikası da felaketle noktalanmış olacak, Rusya dış politikası bir dönüm noktasından geçecek'' görüşüne yer verdi. 
     






</TEXT>
</DOC>
