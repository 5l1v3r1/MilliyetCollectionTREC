<DOC>
<DOCNO> 99196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/31/son/sontur10.html </URL>
<DATE> 2002/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem ile Mehmet Ali Bayar biraraya geldi... 
</HEADLINE>
<TEXT>

     YTP Genel Başkanı İsmail Cem, DTP Genel Başkanı Mehmet Ali Bayar ile Türkiye'nin çok önemli konularında bazı ortak paydalarının, ortak bakış açılarının olduğunu kaydederken, Bayar da Türkiye'nin önüne çıkmış tıkanıklıkların aşılması bakımından Cem ve partisi ile yakın görüşlere sahip olduklarını bildirdi. 
     DTP Genel Başkanı Bayar, İsmail Cem'i TBMM'deki makamında ziyaret etti. Bayar ve DTP ile bir çok önemli konuda bazı ortak paydalarının, ortak bakış açılarının olduğunu dile getiren Cem, bundan sonra da Bayar ile zaman zaman görüşeceklerini bildirdi. Cem, Bayar ile Türkiye'nin bazı meseleleri üzerinde fikir alışverişinde bulunacaklarını belirtirken, bu temaslarının süreceğini söyledi. Cem, Dışişleri Bakanlığı döneminde Bayar ile 5 yıl birlikte çalıştıklarını anımsatırken, Bayar'ın bakanlık bünyesinde çalışan en değerli bir kaç arkadaşından biri olduğunu söyledi. 
     Mehmet Ali Bayar ise, yeni kurulan YTP'ye hem hayırlı olsun demek hem de Türkiye'nin meseleleri üzerinde görüş alışverişinde bulunmak üzere ziyareti gerçekleştirdiklerini bildirdi. İsmail Cem ile Türkiye'nin çok önemli dönüşümlerden geçtiği bir dönemde beş yıl birlikte olduklarını dile getiren Bayar, YTP'nin Türkiye'nin önündeki tıkanıklığın aşılmasında önemli bir hareket olduğunu ifade etti. Türkiye'nin önüne çıkmış tıkanıklıkların aşılması bakımından Cem ve YTP ile yakın görüşlere sahip olduklarını kaydeden Bayar, "Bu konuda işbirliği imkanları arayarak Türkiye'nin meselelerinde ortak akılda, ortak görüşleri beraber aramada ortak iradeye sahibiz" dedi. 
     İsmail Cem, gazetecilerin ABD'nin olası Irak operasyonu ile ilgili sorusunu, "Bu konuda hükümetimizin açıklamasını bekliyoruz" diye yanıtlamezken, bugün Türkiye'ye dönmesi beklenen Devlet Bakanı Kemal Derviş'in YTP'ye katılıp katılmayacağı yolundaki soruya ise, "Bu konuda görüşlerimizi daha önce açıkladık. Sayın Derviş de düşüncelerini kamuoyuna açıkladı. Gelince tabi ki biraraya geleceğiz" karşılığını verdi. 
     
     YTP'YE KATILIMLAR 

     Bu arada Cem ile Bayar görüşmesi öncesinde Mersin Büyükşehir Belediye Başkanı Macit Özcan, Çankaya eski Belediye Başkanı Doğan Taşdelen ve Çukurova Üniversitesi öğretim görevlilerinden Prof. Dr. Seyhan Varinli YTP'ye katıldı. 9. Cumhurbaşkanı Süleyman Demirel'in doktoru ve Numunie Hastanesi eski Başhekimi Osman Müftüoğlu da katılım töreninde hazır bulundu. Katılım belgelerini imzalayan İsmail Cem burada yaptığı konuşmada, Türkiye'nin yeniden inşaasına katkısını veren çok değerli insanların katılım belgelerini imzalayarak yeni bir süreci başlattıklarını kaydetti. Bu sürecin Türkiye'nin karanlıktan aydınlığa çıkmasında, çocuklar için özlenen Türkiye'nin kurulmasında önemli bir süreç olduğunu dile getiren Cem, bugün YTP'ye katılan insanların, oluşturmak istedikleri Yeni Türkiye'yi temsil eden, gerçekleştirmek istedikleri Yeni Türkiye'ye katkı verecek insanlar olduğunu vurguladı. 
     
</TEXT>
</DOC>
