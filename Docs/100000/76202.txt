<DOC>
<DOCNO> 76202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/03/son/soneko14.html </URL>
<DATE> 2002/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabırsızlar için kilosu 12 milyon liraya karpuz.. 
</HEADLINE>
<TEXT>

     Karpuzu mevsiminden 2-3 ay önce tatmak, ortalama 30 milyon liraya mal oluyor. 
     Yaz aylarının vazgeçilmez meyvesi olan karpuz, tüketicilerden gelen talep üzerine Konya'daki bir alışveriş merkezi tarafından güney yarımküre Şili, Arjantin ve diğerleri ülkelerinden ithal edildi. 
     Marketin manav reyonunu süsleyen karpuz, üzerinde kilo fiyatını gösteren 11 milyon 990 bin liralık etiket ile yüksek gelir grubundaki kişileri bile kendine çekmeyi yeteri kadar başaramadı. 
     Bir karpuz alabilmek için ayılk ücretinin beşte birini yani 30 milyon lira civarındaki bir parayı gözden çıkarmak zorunda olan asgari ücretli kişiler ise reyondaki karpuzların sadece aylardan beri görmedikleri bu meyveyi yeniden anımsamalarına yaradığını belirtiyorlar. 
     Karpuzların satışa sunulduğu Afra Alışveriş Merkezi'nin yetkilileri, ithal karpuzları bazı müşterilerinin hasta olan yakınları için getirdiklerini belirterek, ''bazı müşterilerimiz hamile eşleri ya da ölüm döşeğindeki yakınlarının arzusu üzerine karpuz talebinde bulunmuştu. Biz de onlara yardımcı olmak için bu ürünü getirdik. Ancak maliyeti çok yüksek olunca onlar da almaktan vazgeçti'' dediler. 
     






</TEXT>
</DOC>
