<DOC>
<DOCNO> 52553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/16/siyaset/asiy.html </URL>
<DATE> 2001/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Baraj yüzde 8’e insin 
</HEADLINE>
<TEXT>

Liderler turunu sürdüren Çiller, Yılmaz ve Kutan’la da görüştü. DYP lideri, Başbakan’ın ülke barajının yüzde 8’e indirilmesini düşündüğünü söyledi 
     ANKARA Milliyet 

     DYP Genel Başkanı Tansu Çiller, Başbakan Bülent Ecevit’in, milletvekili seçiminde ülke barajının yüzde 10’dan 8’e indirilmesini düşündüğünü söyledi. 
     Seçim ve siyasi partiler yasasında değişiklik önerilerine destek sağlama turu çerçevesinde, dün ANAP Genel Başkanı Mesut Yılmaz ve SP Genel Başkanı Recai Kutan’ı ziyaret eden Çiller, ziyaretlerinin ardından bir basın toplantısı düzenledi. Oluşan ön uzlaşma çerçevesinde, siyasi partilerin tekliflerinin Uzlaşma Komisyonu’na intikaliyle, çalışmaların 2 ay içinde bitirilmesinin hedeflendiğini belirten Çiller, Siyasi Partiler ve Seçim yasalarının da bu komisyonda ele alınacağını vurguladı. 
     Yılmaz’a seçim ittifakının sakıncalarını dile getiren ve "Bunu hiç düşünmüyoruz" diyen Çiller, "Bu olursa 7 - 8 parti seçim sonunda koalisyon ortağı bile olabilir" dedi. Yılmaz da, Çiller’in milletvekili sayısının 450’ye düşürülme teklifine, "Buna taraftar değiliz. Ancak 100 Türkiye milletvekili gündeme gelirse sıcak bakabiliriz" yanıtını verdi. 
     
     Erken seçim bloku 
     FP’nin kapatılmasının ardından ana muhalefet lideri olan Çiller, Kutan’la yaptığı görüşmede de, ülkenin bir an önce seçime götürülmesi için "erken seçim bloku" oluşturulması konusunda mutabakat sağladı. Çiller’in, "Hükümet seçim istemiyor. Biz ortak çalışma yapalım" demesi üzerine Kutan, "Seçim için birlikte hareket" konusunda destek verdi. Kutan, seçim ittifakı konusunda da, "Net tavrımız yok. Olabilir de, olmayabilir de" diyerek açık kapı bıraktı. 
     
Çiller’e direksiyon      DYP Genel Başkanı Tansu Çiller, Ankara Nakliyeciler Sitesi’ni ziyaret ederek, burada küçük çaplı bir miting düzenledi. Çiller, çıktığı kamyon kasasından kamyonculara seslenirken, kendisine bir direksiyon hediye edildi. Kamyon şoförleri ellerindeki anahtarlıkları sallayarak çıkardıkları "şıngırtı" sesleriyle hükümeti protesto ederken, Çiller de "Dışarıdan bir tahsildar memuru getirdiler. 25 milyar doları çıkarabilmek için 9 milyar dolar ekleme yapacaklar. Aynı tulumba gibi" dedi. 
     



 SİYASET 











</TEXT>
</DOC>
