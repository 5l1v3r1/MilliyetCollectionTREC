<DOC>
<DOCNO> 82470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/06/son/sontur19.html </URL>
<DATE> 2002/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Durmuş ''Tüm üst düzey yöneticiler sağlık kontrolünden geçmeli'' 
</HEADLINE>
<TEXT>

     Sağlık Bakanı Osman Durmuş, Cumhurbaşkanı ve Başbakan dahil tüm üst düzey yöneticilerin düzenli olarak sağlık kontrolünden geçmelerinin önemini vurgulayarak, bu işlemin yadırganmaması gerektiğini söyledi. 
     Başbakan Yardımcısı ve Devlet Bakanı MHP Genel Başkanı Devlet Bahçeli ile birlikte Bakü'de bulunan Durmuş, temasları sırasında gazetecilerin ülke yöneticilerinin sağlık durumlarıyla ilgili sorularını, ''Siyasetçiler de insan. Onlar da 6 ayda bir çek-up yaptırmalı. Bunun yadırganacak bir yönü yok'' diye yanıtladı. 
     Cumhurbaşkanı ve başbakan gibi üst düzey yöneticilerin çalışma ortamlarında sürekli stres bulunabileceğine işaret eden Durmuş, bu tür ortamlar nedeniyle sağlık kontrollerinin ihmal edilmemesi gerektiğini vurguladı. 
     Osman Durmuş, bu kontrollerin sonuçlarının da ilk ağızdan açıklanmasının ve devlet kayıtlarına girmesinin önemine işaret ederek, bunun çeşitli dedikoduların önlenmesi için gerekli olduğunu kaydetti. 
     





</TEXT>
</DOC>
