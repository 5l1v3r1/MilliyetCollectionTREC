<DOC>
<DOCNO> 80255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/25/siyaset/siy01.html </URL>
<DATE> 2002/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip’in partisinde büyük panik 
</HEADLINE>
<TEXT>
AKLA KARAYI SEÇTİLER 
Genelkurmay Başkanı’nın yaptığı birkaç dakikalık konuşma, AKP’yi karıştırdı. Gece ve gün boyu süren toplantı maratonunda nasıl yanıt verileceği konusu partiyi böldü 
     ABDULLAH KARAKUŞ Ankara 

     Genelkurmay Başkanı Orgeneral Hüseyin Kıvrıkoğlu’nun TBMM’deki 23 Nisan resepsiyonunda Recep Tayyip Erdoğan için yaptığı birkaç dakikalık konuşma, AKP’yi önceki gece sabaha kadar ve dün gün boyu süren bir toplantı maratonuna soktu. Erdoğan’ın Kıvrıkoğlu’na nasıl bir yanıt vereceği, AKP yönetimini böldü. Erdoğan ve yakın çevresi, "asker askerliğini bilsin" tepkisini gösteren üyelere "Sakin olun, bunlara hazırlıklıyız" dedi. 
     Resepsiyona davetli olmasına karşın Meclis’e gelmeyen Erdoğan Kıvrıkoğlu’nun açıklamalarının ardından apar topar İstanbul’dan Ankara’ya dönerek, gece yarısından dün sabah 04.00’e kadar süren uzun bir toplantıya başkanlık etti. Dünkü AKP grup toplantısının ardından yeniden Merkez Yönetim Kurulu’nu MYK toplayan Erdoğan, nasıl bir strateji uygulayacağını tartıştı. 
     
     Yeni kasetler var 
     Sızan bilgilere göre, toplantı maratonunda Erdoğan, "Asker askerliğini bilsin. FP’deki gibi geri çekilmeyip sert yanıt verelim" diyen kurmaylarına "Sakin olun. Biz bunlara hazırlıklıyız, kasetlerin çıkacağını biliyorduk. Daha da çıkacaktır. Ama yolumuza devam edeceğiz, siz merak etmeyin" yanıtı verdi. Toplantıda "Orduyu değil Kıvrıkoğlu’nun sözlerini hedef alalım" eğilimi ağırlık kazandı. 
     Kıvrıkoğlu’nun eleştirilerini duyduğu dakikalarda, "Olur böyle şeyler. Zaten bekliyorduk" dediği belirtilen Erdoğan, gece yarısı toplantısında Genelkurmay’a sert yanıt verilmesini isteyenlerle "daha temkinli olunmasını" uygun görenler arasında kaldı. Bazı üyeler, "Geçmişteki gibi korkak davranmayalım. FP’de geri çekilmiştik, ama bir şey kazanamadık. Gereken sert yanıtı verelim" talebinde bulundu. Erdoğan ile Genel Başkan Yardımcısı Abdullah Gül’ün bu görüştekileri sakinleştirmeye çalıştığı toplantıda, bazı üyelerin de "Orta yollu bir açıklama yapılsın" dedikleri kaydedildi. 
     Tartışmalar sonucunda "Kurumları yıpratmamızın ne bize, ne başkasına bir faydası olur. Gerçekçi olalım. İki günlük siyaset yapmayacağız. Orduyu değil kişileri hedef alalım. Provokasyonlara gelmeyelim. Bir defa yanıt verelim, daha sonra bu konuda konuşmayalım" düşüncesi öne çıktı. 
     
     Mağduru oynayalım’ 
     AKP TBMM Grubu toplantısının basına kapalı bölümünde de, İstanbul Milletvekili Nevzat Yalçıntaş, "Aşırı söz ve hareketlerden kaçınalım. İtidalli olmalıyız. Herkes söylediği sözlere ve adımlarına dikkat etsin. Her şey her yerde söylenmesin. Gerginlik yaratmamalıyız, ama mağruriyetimizi ve mağduriyetimizi korumalıyız. Fazla aldırmayalım, mağdur görünelim" dedi. 
     
İşte en uzun bayram’ konuşması      Kıvrıkoğlu, TBMM’nin 82. kuruluş yıldönümü nedeniyle Meclis Başkanı Ömer İzgi’nin parlamentoda verdiği resepsiyonda, Erdoğan’ın Mayıs 1992’de Rize’de yaptığı, orduyu da hedef alan konuşmasına şu yanıtı verdi 

</TEXT>
</DOC>
