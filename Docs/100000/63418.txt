<DOC>
<DOCNO> 63418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/21/son/soneko16.html </URL>
<DATE> 2002/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Okuyan "İş Güvencesi Yasa Tasarısı bu hafta meclise gönderilir" 
</HEADLINE>
<TEXT>

     Çalışma ve Sosyal Güvenlik Bakanı Yaşar Okuyan, emeklilikte kademeli geçişle ilgili değerlendirmeleri, bu hafta Başbakanlığa takdim edeceklerini bildirdi. 
     Okuyan, Balkan Göçmenleri Derneği Genel Başkanı ve beraberindekileri kabulünden sonra, gazetecilerin sorularını yanıtladı. 
     ''İş güvencesi yasa tasarısı Meclis'e gönderildi mi '' sorusuna Okuyan, ''Bu hafta gönderilmesi lazım. Sayın Başbakan '15'ine kadar göndereceğiz' demişlerdi. Zannediyorum bu hafta gönderilir'' karşılığını verdi. 
     Yaşar Okuyan, ''Emeklilikte Kademeli geçişle ilgili çalışmalar'' konusundaki bir soruyu yanıtlarken, işçi ve memur konfederasyonlarının konuyla ilgili değerlendirmelerini aldıklarını, bu değerlendirmeleri bu hafta Başbakanlığa takdim edeceklerini söyledi. 
     İşçi kesimi ile yapılan ortak çalışmaların bir noktaya geldiğini ve temasların devam ettiğini kaydeden Okuyan, tüm bu değerlendirmeler yapılırken, Anayasa Mahkemesi'nin iptal gerekçesindeki hukuki tanımlamaları, 4447 sayılı yasanın özüne aykırı olmamayı ve aktüaryal dengenin muhafaza edilmesini dikkate alacaklarını belirtti. 
     ''İngiltere'den hasta geleceğine ilişkin haberler var. Siz daha önce bu konuyu dile getirmiştiniz. Değerlendirme yapmak ister misiniz '' sözleri üzerine Okuyan, bütün dünyada sağlık konusunda ciddi sorunlar bulunduğunu bildirdi. Okuyan, şunları söyledi 
     ''Sadece Türkiye'de sağlık sisteminde sorun olduğunu düşünürsek, yanlış olur. Hatırlayacaksınız, bu Aralık ayında meclis müzakerelerinde ilk defa gündeme getirdim. Birçok Avrupa ülkesinde ve dünyanın başka ülkelerinde ayakta tedavide bile çok uzun zaman randevu sırası bekleniyor. Mesela bir göz muayenesi için randevu alınabilmesi için ortalama 96 hafta beklemek durumundasınız. Bazı ameliyat için 6 ay, bazılarında 2 sene, bazıları 4 yıl sonraya gün veriliyor. Buna baktığımız vakit Türkiye hakikaten çok şanslı. 
     Ama SSK olarak, İngiltere'de şöyle olumsuzluklar var deyip ona sığınamazsınız. Ameliyat randevularını en kısa zamana indirmek zorundayız. İngiltere ile Türkiye'yi mukayese ederseniz 'SSK'yı mukayese ederseniz' hayli iyi durumda olduğumuzu söyleyebiliriz.'' Aynı gazetecinin ''İngiliz hastalara SSK kapıları açık diyebilir miyiz '' sözleri üzerine de Okuyan, ''Hayır. Çünkü biliyorsunuz SSK hastaneleri sigortalılarla ilgilidir. Zannediyorum İngiltere'den yapılan müracaatlar kamu alanında olursa, Sağlık Bakanlığı ile ilgili olabilir. Zannediyorum onlar özel sağlık hastaneleri, özel sağlık kuruluşları ile ilgili olabilir'' diye konuştu. 
     Okuyan, bir gazetecinin ''9. Cumhurbaşkanı Demirel ile aranızda uzun süreden beri bir polemik var. Demirel, önceki gün bir açıklama yaptı ve 'kimse bizi geçmişten sorumlu tutamaz' dedi. Ne diyorsunuz '' sorusu üzerine, şöyle konuştu 
     ''Benim Sayın Demirel ile aramda bir polemik yok. Ama sosyal güvenlik açıkları gündeme geldiğinde 1965'den beri yapılan tahribatı kamuoyu önünde sergiledim. Sayın Demirel bundan bir alınganlık duyuyorsa, onun bileceği iştir. 
     1992-2001 yılı arasında sosyal güvenlik kurumlarının popülist 
     politikalar sonucu 1965'den 1992'ye kadar çıkarılan yasaların getirdiği sonuç itibariyle açığı sadece 65 milyar dolar... 1965 itibariyle bu meseleyi hazinenin birleşik faiz hesaplamasını dikkate alırsanız 179 milyar dolar bir maliyeti var. Bunu söyledim diye rahatsız olabiliyorsa, olabilir. Ama benim derdim bu değil. Benim derdim sosyal güvenlik alanında geçtiğimiz dönemlerde popülist anlayışla 2 tane fazla oy alabilmek için çıkartılan yasaların, bugün sosyal güvenlik kuruluşlarını nasıl açmaza sürüklediğidir. Bakın bu senenin bütçesinde SSK ve Bağ-Kur için öngörülen açık 7.4 katrilyon lira, bütün Türkiye'de yatırıma ayrılan pay da 5.7 katrilyon lira. Sayın Demirel bunların hesabını versin. Benim Demirel ile aramda bir problem yok.'' 
     






</TEXT>
</DOC>
