<DOC>
<DOCNO> 66110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/06/ekonomi/eko07.html </URL>
<DATE> 2002/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Mektubun arkasındayız mektubu 
</HEADLINE>
<TEXT>

Koalisyon liderleri IMF Başkanı Köhler’e gönderdikleri 28 Ocak tarihli mektupla niyet mektubunun arkasında olduklarını açıkladılar 
     Başbakan Bülent Ecevit ve Başbakan yardımcıları Devlet Bahçeli ve Mesut Yılmaz, Türkiye’nin önceki gün Uluslararası Para Fonu IMF tarafından onaylanan niyet mektubuna ek olarak, IMF Başkanı Horst Köhler’e gönderdikleri ortak mektupta, koalisyon partilerinin ekonomik düzelmeyi amaçlayan programa desteğinin tam olduğunu bildirdiler. 
     Liderlerin, Köhler’e yazdıkları mektup, Türkiye’nin niyet mektubuyla birlikte açıklandı. 
     Üç lider mektupta, geçen yıldan bu yana uygulanan ekonomik program sayesinde, Türk ekonomisinin toparlanma yolunda somut ve umut verici işaretler vermeye başladığını belirttiler. Mektupta, desteğinden dolayı IMF’ye teşekkür edildi. 
     Mektubun metni 
     "Çok zor bir yılın ardından Türk ekonomisi toparlanma yolunda somut ve umut verici işaretler gösteriyor. Sizin desteğinizde uygulamakta olduğumuz ekonomik program sonuç veriyor. Sürdürdüğümüz yapısal reformlar, Türkiye’nin kaydadeğer büyüme potansiyelini gerçekleştirmek için gereken yasal ve kurumsal altyapıyı hazırlıyor. Sıkı mali disiplin ve dalgalı döviz kuru uygulaması makro ekonomik dengenin yeniden sağlanmasını kolaylaştırdı ve borçların GSYH’ya ve ihracata oranı düşmeye başlıyor. 11 Eylül trajedisi ilerlememize ciddi bir tehdit oluşturdu. Faiz oranları arttı, para birimimiz değer kaybetti, yabancı yatırımcılar kararlarını ertelediler ve 2002 için öngördüğümüz finansman planı kuşkulu hale geldi. Bu duruma süratle ve kararlılıkla karşılık verdik." 
     
     Desteğe önem veriyoruz’ 
     Faiz dışı bütçe fazlası hedefinin GSYH’nin yüzde 6.5’u olarak öngörüldüğünün belirtildiği mektup şu şekilde devam etti 
     "Sağladığımız destekle birlikte kararlılık politikalarımız artık sonuç vermeye başlıyor. Ekte Devlet Bakanı Kemal Derviş ve Merkez Bankası Başkanı Süreyya Serdengeçti tarafından hazırlanan niyet mektubu bulunuyor. Bu mektup, 2002 yılı ve sonrasında hükümetin ekonomik hedeflerini ve alacağı siyasi önlemleri özetliyor. Koalisyon partilerinin tam desteğine sahip olan ve Türkiye’yi hızlı ve sürdürülebiler bir büyümeye götürmeyi amaçlayan niyet mektubu orta vadeli stratejileri içeriyor. IMF’nin desteğinin sürmesine değer veriyoruz ve ortak çabalarımızın ekonomik programda hedeflenen iddialı ancak gerekli ekonomik ve sosyal hedeflere Türkiye’yi ulaştıracağına inanıyoruz." 
     
     Karlılığa göre ücret 
     Niyet mektubunda, enflasyon hedeflemesine erken geçiş için, memur ve işçi ücretlerinin belirlenmesinde enflasyon yerine üretkenlik ve karlılığa dayanan bir sisteme geçileceği belirtildi. 
     Ekonomik ve Sosyal Konsey ESK bu amaçla, ücret politikalarının özel sektör ile görüşüldüğü bir forma dönüştürülecek. 
     Başta Tüpraş olmak üzere KİT'lerin döviz ihtiyaçlarını Merkez Bankası yerine piyasa kurları üzerinden ve kamu bankalarından sağlayacak. 
     Meclis'ten geçen ay çıkan Kamu İhale Kanunu değiştirilerek Dünya Bankası'nın itiraz ettiği eşit değerler yükseltilecek, asgarı tedarik süresi uzatılacak. 
     Eğitim, gençlik ve spor vergileri ile ksekiz yıllık eğitim gelirleri bütçe kapsamına alınacak. Bütün fonlar dış denetime açılarak, hesapları Meclis onayına sunulacak. 
     Hükümet, Anayasa Mahkemesi'nin orman alanları dışına çıkartılan Hazine arazilerinin satışını iptal etmesinin yarattığı sorunu aşmak için çalışma başlattığını da IMF'ye iletti. 



 EKONOMİ 



















</TEXT>
</DOC>
