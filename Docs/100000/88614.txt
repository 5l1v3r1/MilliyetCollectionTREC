<DOC>
<DOCNO> 88614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/08/siyaset/siy01.html </URL>
<DATE> 2002/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Anahtar AKP ve SP 
</HEADLINE>
<TEXT>
İdam çözümü Milli Görüş’le olur 
MHP ve DYP istemese de Meclis’te yeter sayı var. DSP ve ANAP’ın, AKP ve SP ile uzlaşmasıyla idam ve anadilde yayın ve öğrenim yasağı rahatlıkla kalkıyor 
     ABDULLAH KARAKUŞ Ankara 

     AB’ye üyelik için müzakere takvimi alınması açısından en kritik koşul olan idam cezasının kaldırılması, ana dilde yayın ve ana dil öğretimi konusunda, muhalefetteki AKP ve SP’nin desteğiyle çözüm umudu doğdu. 
     53 milletvekili bulunan AKP ile 48 milletvekili bulunan SP’nin eğilim değiştirmemesi ve iktidardaki DSP ve ANAP’la kesin uzlaşma sağlanması durumunda, bütün suçlar için idam cezası Meclis’te rahatlıkla kaldırılabilecek. SP ve AKP, anadilde yayın yasağı ile anadil öğrenimi yasağının kaldırılmasını da destekliyor. 
     
     Karar yeter sayısı var 
     İktidardaki MHP ile muhalefetteki DYP’nin karşı çıkması nedeniyle idamın Anayasa değişikliğiyle kaldırılması, en az 330 oy gerekeceğinden zor görünüyor. Referandumsuz Anayasa değişikliği için 367, referandumlu değişiklik için de 330 oy gerekiyor. DSP 128 , ANAP 79 , AKP 53 , SP’nin 48 oyları toplamı ancak 308’i buluyor. 
     Ancak Cumhurbaşkanı ile Anayasa Mahkemesi’nin, Anayasa’da emredici bir hüküm bulunmadığına dikkat çekerek, idam cezasının kaldırılması için sadece yasa değişikliği yapılmasını yeterli gördükleri biliniyor. 
     Normal bir yasanın kabulü için Meclis’in en az 184 kişiyle toplanması ve en az 138 kişiyle karar alması gerekiyor. Ayrıca DSP, ANAP, AKP ve SP’nin 308 olan milletvekili toplamı, toplantı yeter sayısı olan 184’ü de fazlasıyla geçiyor. 
     AKP Genel Sekreteri Ertuğrul Yalçınbayır, idamın kaldırılmasının normal bir yasa olarak Meclis’e getirilmesi halinde destek vereceklerini söyledi. Yalçınbayır, "Bu tasarıda terör suçu hariç idam müebbete çevrilir’ diyor. Hükümet buna bir önerge verirse terör suçu bu cümleden çıkarılabilir. Böylece Anayasa’ya uyum da sağlanır. Ayrıca yeni bir yasa olarak da gelebilir. Biz destekleriz" dedi. AKP, idam yerine, af ve ceza indirimi yapılmayacak bir ağırlaştırılmış müebbet hapis istiyor. 
     
TBMM’de partilerin milletvekili sayısı DSP 128 MHP 127 DYP 85 ANAP 79 AKP 53 SP 48 TDP 3 BBP 1 Bağımsız 13 Boş 13 Toplam 550      
     



 SİYASET 












</TEXT>
</DOC>
