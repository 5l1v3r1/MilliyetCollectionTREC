<DOC>
<DOCNO> 54054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/25/son/soneko03.html </URL>
<DATE> 2001/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
"Ayakkabı seçimini öğleden sonra yapın" 
</HEADLINE>
<TEXT>

     Ayakkabı seçiminin doğru yapılması ayak sağlığı ve aile bütçesinin korunması açısından büyük önem taşıyor. 
     Sanayi ve Ticaret Bakanlığı'nın internet sitesinde, tüketicinin ayakkabı tercihini doğru yapmasına katkıda bulunmak amacıyla bir dizi öneri ile satın alma sonrası yaşanacak sorunların çözümüne ilişkin bilgilere yer veriliyor. 
     Sitede, ayakkabı satın alacaklara, doğru tercih yapabilmeleri için şu önerilerde bulunuluyor 
     ''Bir çift ayakkabının tekleri arasında herhangi bir görünüm şekil, işçilik, renk ve boyut farkının bulunmamasına dikkat edilmeli. 
     Ayakkabının her ikisi de mutlaka denenmeli. Ayakkabının içi elle kontrol edilerek ayağı rahatsız edici kırışıklıklar bulunmadığından emin olunmalı. Dikiş uçları bitim yerlerinin sağlam olmasına, dikiş hatalarının bulunmamasına dikkat edilmeli. 
     Ayakkabıların ayakla temas eden kısımlarında sentetik malzeme kullanılıp kullanılmadığı kontrol edilmeli. Çünkü sentetik malzemeler hava geçirmez ve hava geçirmeyen malzemeler ayak sağlığı için zararlıdır. Yazın tabanı kösele, kışın ise tabanı sentetik PVC, termoplastik, kauçuk gibi maddelerden üretilmiş, üst bölümünün derisi yumuşak olan ayakkabılar tercih edilmeli. 
     Ayakkabı astarının boya verip vermediği ıslatılan parmak astara sürülerek tespit edilebilir. Ayakkabıların iç tabanları ayağın doğal şekline uygun olmalı. Yüksek ökçeli ve sivri burunlu ayakkabılar tercih edilmemeli. Nubuk, süet gibi çabuk kirlenen ya da boyası çabuk soyulan maddelerden üretilmiş ayakkabılar alınırken ve kullanılırken iklim koşulları göz önüne alınmalı.'' Çocuk ayakkabılarının arkalarının sert, ön bölümünün esnek olmasına ve burun bölümünün parmakları sıkmamasına dikkat edilmesi istenilen sitede, insan ayağının hacminin gün boyunca genişleyeceği, bu nedenle ayakkabının öğleden sonra satın alınmasına özen gösterilmesi gerektiği bildirildi. 
     
     Satın alma sonrası sorunlar 
     Satın alınması düşünülen ayakkabının bulunduğu kutu üzerinde imalatçı firmanın ticaret unvanı, kısa adı, adresi ve tescilli markasının bulunmasına dikkat edilmesi önerilen sitede, ''Kutu üzerinde, ayakkabının sınıfı, rengi, numarası ve bu ayakkabının ayakla temas eden kısımlarında suni malzeme kullanılmamıştır ibaresi yer almalı'' denildi. 
     Kutu üzerinde ayakkabının imal tarihi, parti seri ve kod numaralarından en az birine ilişkin bilgi bulunması gerektiği ifade edilen sitede, tüm bu uyarılar dikkate alınmasına karşın bir sorunla karşılaşıldığında, 15 gün içinde satıcı firmaya geri verilerek değiştirilmesi, ödenen bedelin iade edilmesi, ayıbın neden olduğu değer kaybının bedelden indirilmesi ya da ücretsiz tamir edilmesinin istenilebileceği belirtildi. 
     Satıcıya başvurmasına karşın istemi yanıtsız kalan ya da satıcının önerdiği çözümü beğenmeyen tüketicilerin, Tüketici Sorunları Hakem Heyetleri, Sanayi ve Ticaret İl Müdürlükleri ile Sanayi ve Ticaret Bakanlığı Tüketicinin ve Rekabetin Korunması Genel Müdürlüğü, tüketici sorunlarına bakmakla yükümlü Asliye Hukuk ve Ticaret Mahkemelerine, ayrıca tüketicinin korunmasına yönelik faaliyet gösteren dernek ya da vakıflara başvurabilecekleri uyarısında bulunuluyor. 
     Sitede, ''kullanılmış'', ''tamir edilmiş'', ya da ''özürlüdür'' ifadelerini içeren bir etiketle ayakkabının ayıplı olduğunun önceden belirtilmesi ve ayakkabının kullanımı sırasında satıcı ya da imalatçı firmanın önerilerinin dikkate alınmaması, ayakkabıdaki ayıbın dikkatsiz ya da yanlış kullanımdan kaynaklanması durumlarında tüketicinin zararının karşılanmasını isteme hakkına sahip olmadığını bilmesi gerektiğine de dikkat çekildi. 
     






</TEXT>
</DOC>
