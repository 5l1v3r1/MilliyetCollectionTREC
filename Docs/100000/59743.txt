<DOC>
<DOCNO> 59743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/30/son/sonspo10.html </URL>
<DATE> 2001/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Oğuz Çetin "Antrenör olarak yeterli bilgiye sahibim" 
</HEADLINE>
<TEXT>

     Fenerbahçe'de, yönetimin teknik direktör Mustafa Denizli'nin işine son vermesinin ardından yeni çalıştırıcı gelene dek takımı emanet ettiği antrenör Oğuz Çetin, uzun zamandır futbolun içinde olduğunu belirterek, ''1.5 yıllık antrenör olarak da gerekli bilgiye sahibim'' dedi. 
     Oğuz Çetin, Samandıra Tesisleri'nde yapılan antrenman öncesinde düzenlediği basın toplantısında, ikinci yarı hazırlık çalışmalarının planlandığı gibi sürdüğünü vurgulayarak, ''Futbolcularımın çalışmalarından çok memnunum. Programımızı yerine getiriyoruz. 
     Çalışmalarımız yoğun bir biçimde sürecek. Oyuncularımızın hepsi duyarlı, zaten duyarlı olmak ve ortaya konan prensiplere uymak zorundalar'' diye konuştu. 
     Çetin, takımı çalıştırırken başkalarından program aldığı yönünde çıkan haberlere üzüldüğünü kaydederek, ''Ben göreve geldiğimde daha önce Fenerbahçe'de görev yapmış çalıştırıcıların hiçbirine birşey sormadım ve danışmadım. Zaten uzun zamandır futbolun içindeyim. Takımı çalıştırırken kendi programımı uyguluyorum'' diye konuştu. 
     
     "Hakan mazeretsiz katılmadı" 
     Daha önce yönetim kurulu tarafından futbolcuların çalışmalar için toplanacağı tarihte takıma katılmayan Hakan Bayraktar'a da değinen Çetin, bu futbolcunun ilk çalışmalara mazeretsiz olarak katılmadığını söyledi. 
     Çetin, Hakan'ın durumunun ilerleyen günlerde netlik kazanacağını ve bu konuda gerekli bilgiyi daha sonra açıklayacağını dile getirdi. 
     Çetin, eski Fenerbahçeli Tanju Çolak'ın kendisiyle ilgili yaptığı açıklamalar konusundaki soruları da yanıtsız bıraktı. 
     






</TEXT>
</DOC>
