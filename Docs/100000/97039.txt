<DOC>
<DOCNO> 97039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/20/son/sontur30.html </URL>
<DATE> 2002/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürel ""Kıbrıs'ta çözümden önce AB üyeliği Avrupa'nın sorunu olur" 
</HEADLINE>
<TEXT>

     Başbakan Yardımcısı ve Dışişleri Bakanı Şükrü Sina Gürel, Kıbrıs sorunu çözümlenmeden, Kıbrıs Avrupa Birliği üyeliğine alınırsa, bunun Türkiye'den çok Avrupa'nın sorunu olacağını söyledi. 
     Gürel, AB, Kıbrıs konusunda yanlış adım atmayı sürdürürse, adanın bölünmüşlüğünü kalıcı hale getireceğini belirterek, bu durumda Türkiye ve KKTC'nin kendi yolunda gitmekte daha özgür kılınacağını kaydetti. Gürel, Türkiye Cumhuriyeti'nin böyle bir durumda alacağı önlemlerin sınırsız olacağını önceden ilan ettiğini hatırlattı. 
     Şükrü Sina Gürel, AB'nin böyle yalnış bir adım atmayacağını umduklarını ve düşündüklerini, ama bütün uyarılarına rağmen böyle bir adım atılırsa, her kesin, Türkiye'nin, çıkarlarını ve Kıbrıs Türkleri'nin güvenliği ve iyiliğini korumak için en iyisini yapacağını bilmesini istedi. 
     Gürel, Kıbrıs Türkleri'nin adada barış için 40 yıldır Rumların doğru kararlar almasını beklediğini ifade etti. 
     20 Temmuz Barış ve Özgürlük Bayramı etkinliklerini izlemek üzere KKTC'de bulunan yabancı gazetecilerin sorularını yanıtlayan Gürel, "Türkiye'nin Avrupa Birliği'yle ilişkileri ve AB'ye giriş süreci hiçbir şekilde Kıbrıs'taki çözüm süreciyle ilişkili değil. Ancak Türkiye'nin AB'ye üyeliği doğrudan ve sıkı bir şekilde Kıbrıs'ın AB'ye girişiyle ilgilidir" dedi. 
     "Kıbrıs sorunu çözümlenmeden Kıbrıs AB'ye girerse Türkiye ne yapacak " sorusuna karşılık Gürel, bunun Türkiye'den çok Avrupa'nın sorunu olacağını, çünkü Türkiye'nin Avrupalı dostlarını her zaman Kıbrıs'ı bugünkü haliyle içine almaması konusunda uyardığını belirtti. 
     Irakla ilgili bir soruya karşılık Gürel, Ankara'nın bölgede barış ve huzuru bozacak herhangi hareketin yanında hiçbir zaman olmadığını ifade ederek, Amerika'nın Türkiye'nin endişelerini de dikkate alacağına inandığını kaydetti. 
     





</TEXT>
</DOC>
