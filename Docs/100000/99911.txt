<DOC>
<DOCNO> 99911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/04/spor/spo02.html </URL>
<DATE> 2002/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
FENER DİKKAT 
</HEADLINE>
<TEXT>

Altı gol atan Fenerbahçe takımını eleştirdiğimiz için tepkiler aldık. Çağdaş futbolda gol kadar, takım savunması da önemlidir. Zorlu rakipler zaafları değerlendirmesini iyi bilir 
     ÖMER ÜRÜNDÜL 

     Fenerbahçe, Kızılyıldız ile yaptığı hazırlık maçını farklı bir skorla kazandı. Bu maçta artılar ve eksiler net biçimde ortaya çıktı. Öncelikle takımın kondisyonu iyi. Futbolcular iyi bir hazırlık sezonu geçirmişler. Takım koşuyor ve istekli oynuyor. Devamlı oyuna hükmeden bir kolektif uyum olmasa da, zaman zaman başarılı saha içi organizasyonları var. Ortega-Revivo işbirliği göze çarparken, Arjantinli yıldız, oyunu yönlendirme çabalarının yanında arkadaşlarına attığı zamanlamalı paslarla üretkenlik sağladı. 
     Washington’un fizik sorunu var ama iyi bir golcü. Fenerbahçe takımı koşarsa, her zaman pozisyon üretir ve gol bulabilir. Elinde bir de ölü top silahı var. 
     Bunlar saha içindeki olumlu yönler. Ancak madalyonun bir de öteki yüzü var. Kızılyıldız gibi as oyuncularını elden çıkarmış bir takım, geriden topu oyuna çok rahat sokup, orta alanı çok rahat geçerek Fenerbahçe’nin üstüne gitti. Bulduğu iki golün yanı sıra, 7-8 net gol pozisyonuna girdi. 
     Aslında bu pozisyonlarda defans blokunun fazla hatası yok. İleri uç ve orta sahada pres yapılmazsa ve de oyun ilerde kabul edilirse, defans bloku yüzü kendilerine dönük rakiplerle geniş alanda karşılaşmak mecburiyetinde kalır. 
     Günümüz futbolunda başarı için takım olarak savunma güvencesi şart. Bu olmadan zorluk derecesi yüksek maçlarda gol pozisyonu üretmekle iş bitmez, her takım sana o imkanı vermez. 
     
     Eleştiri skora değil 
     Bu nedenle Fenerbahçe’de en çok dikkat edilmesi gereken, kadronun yapısı nedeniyle oluşan genel pres rahatsızlığıdır. Lorant’ın bunu dikkate alarak kaptırılan toplardan sonra ilk preste başarı sağlanamazsa, baskıya karşı bölgede devam etmeyip, geriye dönüp, takımı alan savunmasına geçirmesi lazım. Fenerbahçe’de bir tek Johnson ikili mücadelelere giriyor. Lorant’ın düşündüğü ikinci isim olan Ogün, Kızılyıldız karşısında en çok koşan oyuncuydu ama rakibe hamle zamanlamasında ve yer seçimlerinde yeterli değildi. Top rakipteyken Revivo, Washington, Ortega, Ceyhun ve Yusuf gibi oyuncuların preste başarı sağlamaları mümkün değil. 
     Bu görüşleri belirttiğimizde "Altı gol atmış takım eleştirilir mi" diyen okurlarımız oldu. Biz skora değil, saha içinde takımın oyun anlayışına bakarak yorum yapıyoruz. Özel maçlar hiçbir zaman ölçü olmaz. Bir takım zaman zaman iyi oynasa, çok güzel goller atıp kazansa da, böylesine bir rahat maçta rakibi karşısında 7-8 tane net kale önü tehlikesi yaşayıp, iki de gol yiyorsa mutlaka bir takım arızalar var demektir. Üstelik çok kritik maçlar arifesinde . 
     
     Lorant tehlikesi 
     Ceyhun’u sağ kulvarda bek gibi oynatmak gibi garip bir seçim yapan, ikinci yarıda bu bölgede Serhat’ı deneyip bizi iyice şaşırtan Lorant, geçen sene de bir ara dört forvet modası çıkardı. Takım çok kötü gidince, vazgeçti. Alman hoca, garip taktik kararlar alabiliyor. Fenerbahçe’nin başında bir de böyle bir tehlike var. Fenerbahçe gibi bir takımı çalıştıran teknik direktör, hele elinde bu kadar yıldız oyuncular varken, Ceyhun örneğindeki gibi hatalar yaparsa, otorite ve itimat kaybına uğrar. 
     Sonuç olarak Fenerbahçe çok zor bir lig maçı ile sezona başlıyor. Bu maçların telafisi var, çünkü lig bir maraton. Ama Feyenoord maçının telafisi yok. Lorant’ın kesinlikle takımın yapısına uygun bir oyun modeli ve doğru takım tertibi ile sahaya çıkması lazım. Çünkü bu maç hata kaldırmaz. 
     
Bu dörtlü başa bela      SEZON başlamadan zaman zaman eleştiri oklarına hedef olan Fenerbahçe’nin yeni silahları Ortega, Revivo, Washington ve Serhat, Kızılyıldız sınavındaki performanslarıyla taraftarları mest ettiler. Üçer gol atan Revivo ve Washington, maç sonunda ayakta alkışlanırken, Ortega pasları ve çalımlarıyla adeta büyüledi. Serhat da yeni sezona hazır bir tablo çizip, Sarı-Lacivertli takımın vazgeçilmez isimlerinden olacağını bir kez daha ispatladı. Lorant’ın muhteşem dörtlüsü, rakiplere korku saldı. 
     
NİHAT kapıyı açtı      Milli yıldız, R.Sociedad’da as kadroda düşünülmemesi üzerine isyan etti, transfer için Fenerbahçe yönetimi hemen devreye girdi 
     MEHMET ÇİFTÇİ 

     FENERBAHÇE’NİN listesinde yer alan Nihat, dün yönetime yaptığı görüşmede transfer kapılarını açtı, ayrılık sinyali verdi. Real Sociedad’ın Avusturya’da yaptığı kampın sona ermesinin ardından yönetimle masaya oturan genç oyuncunun, "Ben ilk on birde oynamak istiyorum. Ancak hocamdan bu yönde ışık almadım. Buraya yedek beklemeye gelmedim. Beni isteyenler var. Yardımcı olun" dediği öğrenildi. Bu gelişmeler Fenerbahçe’yi harekete geçirdi. 
     İSPANYOL yöneticiler, 4.5 milyon dolarlık bonservis bedelini getirmesi halinde Nihat’ı verebileceklerini bildirdiler. Devreye giren II.Başkan Nihat Özdemir’in yeni pazarlık zemini aradığı ifade edildi. Bu arada Arsenal ile sözleşme imzalayan Gilberto Silva’ya İngiliz federasyonunun çalışma izni vermek istemediği öğrenildi. Transferin gerçekleşmemesi halinde Brezilyalı oyuncu içni Fenerbahçe devreye girmeye hazırlanıyor. 
     
Fenerbahçe para basıyor      YENİ sezon öncesinde Fenerbahçe’nin ürünlerinin satıldığı Fenerium mağazaları kulübe büyük gelir kazandırıyor. Asbaşkan Murat Özaydınlı, son bir haftada tek bir mağazadan, günde 12 milyar lira ciroya elde ettiklerini ve bunun da büyük bir rakam olduğunu söyledi. Özaydınlı kombine satışlarının da çok iyi gittiğini dile getirip, "Kale arkası tribününü kombine yapınca, günde 300 ile 400 tane bilet satmaya başladık. İşler çok iyi" dedi. 
     
Feyenoord’a yakın takip      TEKNİK Direktör Lorant, Şampiyonlar Ligi ön eleme turunda karşılaşacakları Feyenoord’u izlemek için bugün Hollanda’ya gidecek. Alman teknik adam, karşılaşma sonrasında hemen Türkiye’ye dönecek. Öte yandan Kızılyıldız maçındaki performansları nedeniyle Lorant, Sarı - Lacivertli futbolculara bir gün izin verdi. Çalışmalar yarından itibaren başlayacak. 
     



 SPOR 



















</TEXT>
</DOC>
