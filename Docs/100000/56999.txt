<DOC>
<DOCNO> 56999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/13/son/sondun17.html </URL>
<DATE> 2001/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Dua mucizesi 
</HEADLINE>
<TEXT>

     ABD'li doktorların yaptığı bir araştırmada, kalp hastaları için, kendilerinin haberi olmadan dua etmenin, hastanın sağlığı için faydalı olduğu ortaya çıktı. 
     American Heart Journal dergisinin haberine göre, Duke Üniversitesi Tıp Merkezi bilim adamlarından Mitch Krucoff ve ekibi tarafından yapılan araştırmada, hasta için dua edilip edilmediği, ne hastaya ne de doktorlara söylendi. 
     Bilim adamları, ameliyata alınacak 150 kalp hastası üzerinde yaptıkları araştırmada, hepsi standart tedavi gören hastaları gruplara ayırdı. Hastalardan bazılarına, tedaviye ek olarak, stresten kurtulma ve "elle şifa" seansları uygulandı. 
     Bunun yanı sıra Budist, Yahudi, Katolik ve diğer inançlara mensup din adamları, bazı hastaların iyileşmeleri için dua etti. Araştırma sonunda, en büyük iyileşmeyi kaydedenlerin, kendileri için dua edilen hastalar olduğu görüldü. 
     Bilim adamları, stresten kurtulma ve "elle şifa" seanslarının hastaların rahatlamasını sağladığını, ancak duanın bu ilginç etkisini açıklayamadıklarını, bu fenomeni yeni araştırmalarla mercek altına alacaklarını kaydetti. 
     






</TEXT>
</DOC>
