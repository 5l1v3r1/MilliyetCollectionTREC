<DOC>
<DOCNO> 98384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/27/son/sontur11.html </URL>
<DATE> 2002/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Formula 1'e Kayseri de aday oldu... 
</HEADLINE>
<TEXT>

     Yapıldığı yöreye yaklaşık 300 milyon doolar gelir getiren ''Formula-1'' yarışları, bu pastadan pay almak isteyen kentlerin iştahını kabartıyor. 
     İstanbul, İzmir, Antalya, Kırşehir ve Konya'dan sonra Kayseri'de ''Formula-1'' yarışları için aday oluyor. 
     Kayseri Büyükşehir Belediye Başkanı Mehmet Özhaseki, yarışlar için en uygun kentin Kayseri olduğunu, 6 bin yıllık tarihi geçmişe sahip olan kentin, birçok uygarlığın merkezi olduğunu anlattı. 
     ''Fizik ve coğrafi yapısı yanında güçlü ekonomisi, gelişmiş sanayisi, uluslararası iş tecrübesi ve tarihi geçmişiyle yabancıların ilgisini çeken Kayseri, bu yarışa diğer illerden bir adım önde başlayacaktır'' diyen Özhaseki, şunları söyledi 
     ''Modern şehircilik anlayışı, ulaşım kolaylığı ve tamamlanmış altyapısıyla Kayseri, uluslarası organizasyonlar için en uygun kenttir. Dünya'nın en çok izlenen spor organizasyonlarının başında gelen Formula-1 yarışlarını geçen yıl 133 ülke naklen, 73 ülke de banttan yayınladı. Yapıldığı şehirlere turist akını yaşanmasına neden olan yarışmalar, büyük bir gelir kaynağı oluşturmaktadır. Hem naklen yayınlar, hem de yarışları izlemek için gelen turistler sayesinde de büyük bir tanıtım imkanı elde edilecektir.'' Özhaseki, ''Formula-1'' yarışlarının Kayseri'nin ev sahipliğinde yapılması için gelecek hafta başvuru yapacaklarını bildirdi. 
     





</TEXT>
</DOC>
