<DOC>
<DOCNO> 61776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/11/son/soneko14.html </URL>
<DATE> 2002/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankalara kaynak aktaran yasa olumlu tepkiler alıyor 
</HEADLINE>
<TEXT>

     TBMM'den dün gece kabul edilen, sermaye yapılarını güçlendirmek amacıyla bankalara kaynak aktarımı ile reel sektöre destek sağlanmasına dönük yasa, genelde olumlu yankı buldu. 
     İstanbul Üniversitesi İktisat Fakültesi Bankacılık Araştırma Merkezi Müdürü Prof. Dr. Targan Ünal, bankalarla ilgili yeni yasanın son derece olumlu bir gelişme olduğunu söyledi. 
     Prof. Ünal, mali sektörün üzerinde durduğu yapının bankalar olduğuna dikkat çekerken, şöyle dedi 
     ''Burada genelde gözler, bankaların sermaye yeterliliklerine çevrilmiş vaziyette. Ama burada amaç, bankalara para aktarmaktan ziyade bankaların güç verdiği çevreyi güçlendirmek. Üretici kesimin çok ciddi bir kaynak ihtiyacı var. Fakat, bu kaynağı sağlayacak olan kurumların mali bünyeleri çok zayıf. 
     Sermaye yeterliliklerini güçlendirip, bankaları ayakta tutalım 
     görüşü doğru. Ama bunun arkasındaki esas amaç, kaynak aktarılmaya çalışılan üretici kesimdir.'' -PROF. OSMAN ALTUĞ- Marmara Üniversitesi İktisadi ve İdari Bilimler Fakültesi İşletme Bölüm Başkanı Prof. Osman Altuğ ise Türkiye'de özel bankaların paraları halktan toplayıp, devlete borç vererek çalıştığını ifade ederken, bu yasa ile de devletin, ''sen parayı topla, bana borç para olarak getir. Ben sana belli bir yere kadar dokunmayacağım'' demeye getirdiğini savundu. Altuğ, bu yasanın ''ben sana kefilim'' yasası olduğunu, bir başka deyişle devletin borç para aldığı bankalara kefil olduğunu öne sürerken, şöyle dedi ''Bankalara yapılacak sermaye katılımının en az yüzde 60'ının kredi olarak kullandırılması da, esnaf ve sanatkara bir iyi niyet çiçeğidir ama küstüm çiçeği. Yani hemen solar. Bu tür kredi kullandırma yasada yer alabilir ama hayata geçirilebilecek mi Bankalar paralarını günümüzde artık, üretim artsın diye sanayiciye, esnafa kredi olarak vermiyorlar. Bankalar Devlete borç vererek, faizden kazanıyorlar bu daha işlerine geliyor.'' Altuğ, bankalarla ilgili yeni düzenlemelerin, devletin bankalara karşı daha önce yaptığı hatalara karşı bir ''özür dileme'' olduğunu ve ekonomiye bir şey kazandırmayacağını da söyledi. Öte yandan rasyo kelime manası itibariyle ''oran'' anlamına gelirken, Sermaye yeterlilik rasyosu, kısaca ''bankanın her türlü borcunun sermayesine oranı'' olarak özetleniyor. Yasa, sermaye yeterlilik rasyosu yanında, bankanın Türk bankacılık sistemi içindeki payına da bakıyor. Bankanın sektördeki payı yüzde 1'in üzerinde ise yasadan yararlanacak. 
     






</TEXT>
</DOC>
