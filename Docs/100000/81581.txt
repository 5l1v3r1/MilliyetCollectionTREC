<DOC>
<DOCNO> 81581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/02/spor/spo03.html </URL>
<DATE> 2002/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim gün sayıyor 
</HEADLINE>
<TEXT>

Galatasaray Başkanı Canaydın, ünlü hoca ile anlaştıklarını açıkladı, yönetim "iş yüzde 99 bitti" değerlendirmesini yaptı. Milan’dan izin alınır ve tepkiler yumuşarsa, imza atılacak 
     HALİL ÖZER 

     Sorun yok, geliyor’ 
     SARI - Kırmızılı kulüp, adım adım Fatih Terim’e doğru gidiyor. Önceki gece Başkan Özhan Canaydın, II. Başkan Ali Dürüst ile buluşup, ilk kez Fatih Terim hakkında görüşlerini açıkladı. Canaydın, "Terim geliyor" ifadesini kullandı. Ancak Dürüst, "Hayırlı olsun" diyerek, Başkan’a kararı hakkında beklediği desteği vermedi. Dürüst, Fatih Terim’in gelişinin avantajları ve dezavantajlarını aktardı ve "Ancak biz sizin kararlarınıza saygılıyız" ifadesini kullandı. 
     
     Anlaşma pazartesi 
     GÖRÜŞMENİN ardından yöneticiler, Fatih Terim’in yuvaya dönüşüne kesin gözüyle bakıp, "Bu iş yüzde 99 bitti" açıklamasını yaptılar. Ancak yöneticiler, kamuoyu baskısını da göz önünde bulundurup, yüzde birlik ihtimalin de unutulmaması gerektiği görüşünü savundular. Yönetimden tam yetki alan Özhan Canaydın’ın, Yozgatspor maçından sonra yönetici Refik Arkan ile birlikte Terim’le anlaşma yapacağı, daha sonra da kararını medyaya açıklayacağı öğrenildi. 
     
     Milan’la görüşme 
     TERİM’DEKİ tek pürüz Milan’la devam eden anlaşması olarak gösteriliyor. Eğer Milan izin vermezse, tecrübeli hocanın yuvaya dönüşü zora girecek. Dün Milano’ya giderek, İtalyan yöneticilerle bir araya gelen Fatih Terim’in, pazartesi günkü görüşmeye kadar bu sorunu çözmesi gerekiyor. Terim’e, Futbol A.Ş’nin başına geçmesi teklif edilmeyecek, sahaya inmesi istenecek. Yardımcısı olarak Ahmet Ceyhan’ın gelmesine kesin gözüyle bakılırken, Hagi’nin ismi de sıkça dolaşıyor. 
     
     İkiye bölündüler 
     SON gelişmelere rağmen camiada çalkantılar devam ediyor. Galatasaray’ın özel internet sitelerinde Fatih Terim ismi heyecan yaratırken, yönetime ağır eleştiriler de geliyor. Bu davranışın Lucescu’ya büyük haksızlık olduğu belirtiliyor. Özhan Canaydın ise, Terim’in dönüşünü sadece Lucescu için geciktiriyor. Rumen hocanın gönlü kırık ayrılmaması için yoğun çaba harcıyor. Bu arada takımla ilgili program hazırlayan Lucescu’ya da kimse "dur" diyemiyor. 
     
Sevgi seli      SARI - Kırmızılılar, iki günlük iznin ardından Yimpaş Yozgatspor maçının hazırlıklarına dün başladı. Kasıklarından sakat olan Ümit Karan ve kaleci Mehmet’in katılmadığı çalışmada futbolcuların neşeli ve hırslı oldukları dikkati çekti. Antrenman sonrası Sarı - Kırmızılı taraftarlar, Teknik Direktör Mircea Lucescu’yu yanlarına çağırarak bol bol imza aldılar, futbolculara da idman boyunca tezahürat yaptılar. 
     
Lorant’tan jest      FENERBAHÇE Teknik Direktörü Lorant, Teknik Direktör Lucescu ve Kaptan Bülent’i bir faksla kutladı. Alman çalıştırıcı, Bülent’e yazdığı mesajda, "Sizin nezdinizde tüm takımın şampiyonluğunu kutlarım" dedi. Lorant’ın yanı sıra Oğuz Çetin ile Nurettin Yıldız da, Sarı - Kırmızılılar’a kutlama mesajı gönderdi. Beşiktaş adına da Menajer Sinan Engin’in, Bülent’i Brezilya’dan telefonla arayarak kutladığı öğrenildi. 
     
Deneme kampı      LİGİN bitiminin ardından mesaisini sürdürecek olan Galatasaray, 8 Mayıs’taki Hamburg kampında dört Sambacı’yı deneyecek. Burada 1. Lig’den Wolsfburg ve son sıradaki St. Pauli ile karşılaşacak olan Sarı - Kırmızılılar, son maçını da amatör küme takımlarından Delman Horst ile yapacak. 
     GALATASARAY, 13 Mayıs’ta sona erecek olan kamp boyunca Brezilyalı futbolcuları takip edip, performanslarını görecekler. Lucescu ve Mete Razlıklı tarafından videodan izlenen ve beğenilen bu futbolcular hakkında teknik heyetten olumlu rapor çıkarsa, transferleri gerçekleştirilecek. 
     
Karan’a operasyon      SARI - Kırmızılı takımın golcü futbolcusu Ümit Karan, Yozgatspor karşılaşmasının ardından Almanya’da ameliyat olacak. Kasığındaki fıtık nedeniyle ligi sakat sakat götüren bu oyuncu, Hamburg’ta bıçak altına yatacak ve iki hafta tedavi görecek. 
     
Son karar Ali Sami Yen      GALATASARAY, gelecek sezon maçlarını Ali Sami Yen Stadı’nda oynama kararı aldı. Olimpiyat Stadı’nda karşılaşmaların oynanması fikrinden vazgeçen yönetim, parça parça yıkarak, kendi sahasında oynamayı sürdürecek. İlk etapta eski açık tribün yıkılacak. II. Başkan Ali Dürüst, "Yönetim olarak bu kararı aldık. Ancak Olimpiyat Stadı fikrine de alternatif olarak bakıyoruz. Taraftarlarımız gelecek sezon da maçlarını yine kendi stadlarında izleyebilecek" dedi. 
     



 SPOR 






























</TEXT>
</DOC>
