<DOC>
<DOCNO> 87799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/04/spor/spo06.html </URL>
<DATE> 2002/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
"Hakem ezildi" 
</HEADLINE>
<TEXT>

Türk hakemleri, Brezilya maçının orta hakemi Kim’i eleştiri yağmuruna tuttular, Koreli’nin maçın ağırlığını kaldıramadığını ve yanlış kararlar verdiğini belirttiler 
     CEMAL ERSEN 

     "Objektif değildi" 
     MİLLİ Takımımız’ın, Brezilya yenilgisinde başrolü oynayan Koreli hakem Joo Kim, Türk hakemleri tarafından da eleştiri yağmuruna tutuldu. MHK Başkanı Bülent Yavuz, "Hakem, Brezilya’nın adının altında ezildi" dedi ve şöyle devam etti "Objektif kararlar veremedi. Kart uygulamalarında hatalıydı. Özellikle, Milli Takım’ın kullandığı üç ceza atışında barajı bozan futbolcuları sarı kart ile cezalandıramadı. Bu pozisyonlarda atışın tekrarı gerekirdi. Oyuncularımıza gösterdiği kartlarda haklıydı." 
     
     "Penaltı haksız" 
     YAVUZ, Brezilya lehine verilen penaltıda da, Alpay’ın hareketinin kesinlikle ceza alanı dışında olduğunu vurguladı. FIFA kokartlı hakem Metin Tokat da, Koreli hakemi suçladı. Tokat, "İlk kez bir Dünya Kupası finalinde görev yapan hakem maçın genelinde etki altında kalmış bir görüntü ortaya koydu. Hakem oyuncularımıza gösterdiği kartlarda haklıydı. Ancak Brezilya Milli Takımı’nda da asgari dört oyuncunun ihtar alması gerekirdi. Alpay’ın hareketi ihracı gerektiriyordu" diye konuştu. 
     
     "Disiplin hatası" 
     TOKAT da, Alpay’ın pozisyonunun ceza alanı dışında olduğunu belirtti, hakemin maçın ağırlığını kaldıramadığını söyledi. FIFA kokartlı Ali Aydın ise şu yorumu yaptı "Türkiye’de hakemlerin nasıl haksız eleştirildiğini sanırım insanlar anlamıştır. Seminerlerde defalarca gösteriliyor ceza atışında barajı bozan oyuncu cezalandırılır, atış tekrarlanır diye. Ama üç pozisyonda hakem büyük hatalar yaptı. Brezilya’dan en az üç oyuncunun daha sarı kart görmesi gerekirdi." 
     
Zago’dan itiraf      BEŞİKTAŞ’IN yeni transferi Zago, Brezilya - Türkiye maçını değerlendirdi. Karşılaşmayı Lucescu ve menajer Sinan Engin ile birlikte izleyen Brezilyalı futbolcu, "Şans ve hakem faktörü sonucu Brezilya kazandı. Penaltı olan pozisyon benim gördüğüm kadarıyla ceza sahası dışındaydı. Rivaldo’ya dizine gelen topu suratına gelmiş gibi gösterip, kendini yere atmasını yakıştıramadım" diye konuştu. 
     
Kaçan golün faturası      BREZİLYA maçının son dakikalarında Hasan Şaş’ın bomboş kaleye kafayla kaçırdığı gol, yedek kulübesindeki oyuncuları adeta çılgına çevirdi. Pozisyonu ayakta izleyen Emre Aşık, sinirlenip yedek kulübesine yumruk atınca, tecrübeli futbolcunun eli kesildi. Emre Aşık’a ilk müdahaleyi saha kenarında bulunan doktor Cengiz Dinç yaptı. Yıldız futbolcunun önemli bir şeyinin olmadığı açıklandı. 
     
Kritik randevu      DÜNYA Kupası C Grubu’nda A Milli Takımımız’ın iki rakibi Çin ile Kosta Rika bugün karşı karşıya gelecek. Tarihinde ilk kez katıldığı kupada, Kore’ye gelen 40 bin taraftarının desteğiyle iyi bir başlangıç yapmayı amaçlayan Çin’e karşın Kosta Rika iddiasını sürdürmeye çalışacak. 
     



 SPOR 

































</TEXT>
</DOC>
