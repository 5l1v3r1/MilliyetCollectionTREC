<DOC>
<DOCNO> 78745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/son/sontur25.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fetullah Gülen'i, İBDA C'den polis korumuş... 
</HEADLINE>
<TEXT>

     İçişleri Bakanı Rüştü Kazım Yücelen, Fethullah Gülen'in 1996 yılında yakın korumaya alındığını, koruma görevlisinin Gülen'le birlikte ABD'ye gittiğini, ancak 1999 yılında görev süresinin sona ermesi nedeniyle Türkiye'ye döndüğünü bildirdi. 
     Yücelen, DSP İstanbul Milletvekili İsmail Aydınlı'nın, Emniyet Teşkilatı'nda ''Fethullahçı kadrolaşma'' iddialarına yönelik Genel Kurul'da sorduğu soruları yazılı olarak yanıtladı. 
     Emniyet Teşkilatı'nın ülkenin huzur ve güvenliğinin bekçiliğini yapmanın, ulusuna çağdaş anlayışla hizmet vermenin mutluluğunu duyduğunu belirten Yücelen, ''Cumhuriyet tarihimin boyunca Atatürk ilke ve inkılaplarının yılmaz bekçisi olan teşkilat, devletin ülkesi ve milletiyle bölünmez bütünlüğünü, laik Cumhuriyetimizi her yerde ve her zaman sonuna kadar savunmakta kararlıdır'' dedi. 
     İçişleri Bakanı Yücelen, emniyet mensupları hakkında Bakanlığa ya da Emniyet Genel Müdürlüğü'ne intikal eden her türlü duyum ve ihbarların üzerinde titizlikle gidildiğini ve gereğinin yapıldığına işaret etti. Yücelen, Ankara Emniyet Müdürlüğü'nde görevli 4. Sınıf Emniyet Müdürü İsmail Yıldızhan hakkında ''dini kendisine kılıf yaparak gayrımeşru ilişkiler kurduğu, her fırsatta Atatürk rejimi aleyhine küfür ettiği ve Devletin otosunu kendi görüşüne sahip kişilerin hizmetinde kullandığı...'' yönünde tarihsiz ve isimsiz ihbar mektubu alındığını, ancak yapılan müfettiş incelemesinde soruşturmaya gerek olmadığına karar verildiğini bildirdi. 
     
     GÜLEN'İN BAŞVURUSU ÜZERİNE... 
     Yücelen, Fethullah Gülen'in, 1996 yılında basın ve yayın organlarında adının geçmesi ve yasadışı İBDA C örgütünün hedefi olması nedeniyle yaptığı başvuru üzerine, İstanbul İl Koruma Komisyonu tarafından yakın korumaya alınmasına karar verildiğini ve bu kararın Merkez Koruma Komisyonunca da uygun görülerek 30 Temmuz 1996 tarihli bakanlık oluru ile kesinleştiğini ifade etti. 
     Rahatsızlığı nedeniyle ABD'ye giden Fethullah Gülen'in refakatinde, koruma görevlisi olarak bulunan personelin 4 Mayıs 1999 tarihinde geçici görevle ABD'ye gittiğini belirten Yücelen, geçici görev süresinin sona ermesi nedeniyle 22 Eylül 1999 tarihinde Türkiye'ye dönerek, Emniyet Müdürlüğü kadrosundaki görevine başladığını kaydetti. 
     Yücelen, ''Şu anda Fethullah Gülen'e tahsis edilmiş herhangi bir emniyet görevlisi bulunmamaktadır'' dedi. 
     





</TEXT>
</DOC>
