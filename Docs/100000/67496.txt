<DOC>
<DOCNO> 67496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/13/son/sontur14.html </URL>
<DATE> 2002/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz "Irak'a müdahale eden zararımızı karşılar" 
</HEADLINE>
<TEXT>

     ANAP Genel Başkanı ve Başbakan Yardımcısı Mesut Yılmaz, Irak'a müdahaleye karşı olduklarını belirterek, "Irak'a müdahale hesabı yapan ülkelerin bu sürecin maliyetine, Türkiye'nin göreceği dolaylı ve doğrudan zararların tazminini de eklemesi gerekir" dedi. 
     Yılmaz, ANAP grup toplantısında, ABD'nin Irak'a müdahalede bulunabileceği endişesinin kamuyonuda giderek yaygınlaştığı ve tartışılmaya başlandığının görüldüğünü belirterek, bugün Türkiye'nin oldukça derin bir krizden çıkma mücadelesi verdiğini, böyle bir ortamda kriz tehlikesi taşıyan her gelişmeye normalden fazla hassasiyet gösterilmesinin doğal karşılanması gerektiğini söyledi. 
     "Hiçkimse kendisine sıçrama tehlikesi olan bir yangının komşusunun evinde çıkmasını istemez" diyen Yılmaz, "Biz sınırlarımızın bitişiğinde sonunu göremediğimiz bir kaosu yaşamak istemiyoruz. Bunu engellemek için elimizden gelen her türlü çabayı göstermeye devam edeceğiz. Bugün gelinen noktada Irak denklemi sadece Türkiye ile komşu ülke arasında kurulacak bir denklem değildir. Bu denklem araya birçok iradelerin de karıştığı, çok elemanlı, çok unsurlu çok bilinmeyenli bir denklemdir. Hükümetimiz bu hususu da dikkate alarak muhtemel gelişmeleri izlemektedir" şeklinde konuştu. 
     Yılmaz, Irak'ın toprak bütünlüğünü bozacak, Türkiye'nin güvenlik gereklerini gözardı edecek, bölgenin dengesini bozacak bir müdahaleye Türkiye'nin karşı olduğunu belirterek, her türlü platformda dile getirdikleri bu hassasiyeti dikkate almayan bir girişimin nihai anlamda başarılı olacağına da inanmadığını da vurguladı. Yılmaz, Irak'a müdahale konusundaki bu hassasiyetlerinin hiçbir şekilde çağdışı bir rejimi, bir diktatörü destekledikleri anlamında da anlaşılmaması gerektiğini belirterek, "Çağdışı bir yönetimi ve onun kendi insanını ezen, komşularını da rahatsız eden saldırganlığını desteklemek Türkiye'nin yeri olamaz. Silah gücüne dayanarak haksız biçimde hiçkimsenin komşularını tehdit etmesine kalkan olmamız mümkün değildir. 
     Diyalog yolunu kapayan meydan okuyucu tavırları da tasvip etmemiz mümkün değildir. Bizim amacımız sorunların diyalog ve barış içinde çözülmesi uluslararası camianın kararlarına uyulması, farklı çıkarların hakkaniyet ölçüsü içinde uzlaştırılmasıdır" diye konuştu. Yılmaz, olayların başka türlü gelişmesi ihtimaline karşı da açık ve net bir tavırları olduğunu vurgulayarak, şunları söyledi 
     "Ülkemizi yakından etkileyecek bir olayın bizim bilgimiz ve insiyatifimiz dışında gelişmesine, bizim hassasiyetimizin gözardı edilmesine ve ulusal çıkarlarımızın çiğnenmesine de tahammülümüz yoktur. Bu arada altını çizerek belirtmek gerekir ki Türk ekonomisi körfez krizini rahatlıkla atlattığı gibi bugün sahip olduğumuz siyasi kararlık ve varolan dış destekle bu gibi krizleri de rahatlıkla atlatabilecek bir güce sahiptir. Ama Irak'a müdahale hesabı yapan ülkelerin bu sürecin maliyetine Türkiye'nin göreceği dolaylı ve doğrudan zararların tazminini de eklemesi gerekir." 
     






</TEXT>
</DOC>
