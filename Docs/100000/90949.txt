<DOC>
<DOCNO> 90949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/son/sondun20.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs Rum basını "Görüşmeler çöktü" 
</HEADLINE>
<TEXT>

     Kıbrıs Rum basını, KKTC Cumhurbaşkanı Rauf Denktaş ile Rum yönetimi lideri Glafkos Klerides arasında sürdürülen ve Kıbrıs sorunuuna çözüm bulmayı amaçlayan doğrudan görüşmelerin ''kilitlendiğini'' ve arabulucuların anayasa konusunda öneri sunacağını iddia etti. 
     Cyprus Mail gazetesi, ''doğrudan görüşmelerin çıkmaza girdiğini'' savunarak, manşetten verdiği haberde, ''Görüşmeler çöktü'' ifadesini kullandı. 
     Gazete, bir Rum hükümet kaynağına dayanarak, ''Kıbrıs sorununun 4 temel konusundan biri olan güvenlikte hiçbir ilerleme kaydedilemediğini, bunun ardından doğrudan görüşmelerin kilitlendiğini'' yazdı. 
     Gazeteye göre aynı kaynak, ''bundan sonra neyin görüşüleceği konusunda şu anda prosedürel bir çıkmaz içinde bulunulduğunu'' savunarak, ''Güvenlik konusunda hiçbir uzlaşıya varılamadı. Şu anda elde hiçbir şey yok. Her şey bitti'' dedi. 
     Denktaş ve Klerides, son haftalarda güvenlik konusunu ele alıyordu. KKTC Cumhurbaşkanı Denktaş, güvenlik konusunda bazı zorluklar bulunduğunu belirtmişti. 
     Ayrıca Rum basınında çıkan haberlerde, Kıbrıs sorunundaki yabancı arabulucuların, iki taraf arasında, 1960'ta ''Kıbrıs cumhuriyeti''nin kuruluşuna temel teşkil eden ilke ve koşullara hiçbir şekilde değinilmeyeceği bir anlaşma olması hedefiyle, anayasa konusunda öneriler ortaya koyacağı belirtildi. 
     





</TEXT>
</DOC>
