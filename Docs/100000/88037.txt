<DOC>
<DOCNO> 88037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/05/yasam/yas07.html </URL>
<DATE> 2002/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadın komutandan imdat’ çığlığı 
</HEADLINE>
<TEXT>

Ruslarla savaşırken esir düşüp tecavüze uğrayan Çeçen kadın komutan, Türkiye’de korku içinde 
     ELİF KORAP İstanbul 

     Adı Rubati Musayev. Bir zamanlar Çeçenistan’da 40 kişilik birliğiyle 4 yıl 9 ay Ruslara karşı savaşıp, tank bile kullanan Rubati Musayev, şimdi beş çocuğuyla sığındığı Türkiye’de yaşam mücadelesi veriyor. Ruslar tarafından halen aranan Musayev, çalıştığı hastanede yaralılara yardım ederken, 1.5 yaşındaki oğlu öldürülünce cepheye gitme kararı almış. 
     "Oğlum yatağında vurulunca savaşmaya yemin ettim ve cepheye çıktım" diyen Musayev, o dehşet günlerini şöyle anlatıyor 
     "Tanklarla sıcak bölgelere gidiyordum. Eski Cumhurbaşkanımız Dudayev beni komutan yaptı ve 40 kişilik bir birliğin başına getirdi. Dudayev ve Cumhurbaşkanımız Aslan Mashadov ile Çeçen komutanlar tarafından verilmiş beş savaş madalyam var. Beş çocuğum olmasa, yine gider, savaşırım." 
     
     "Tecavüze uğradım" 
     Başarılı bir komutanken hamile kalınca eve dönmeye karar veren Musayev, bir kontrol sırasında yakalanıp gönderildiği cezaevi günlerini ise şöyle anımsıyor 
     "Çocuğumu cezaevinde doğurdum. Hayatımın en acı dönemiydi. Beni küvete sokup elektrik veriyorlardı. Tecavüz ettiler. Parmaklarımı kırdılar. Gözümün önünde her gün 20 - 30 kişi dövülerek öldürülüyordu. Çeçen erkeklere Çeçen kadınlara tecavüz ettiriyorlar, etmeyeni öldürüyorlardı." 
     Ailesinin verdiği 18 bin dolar rüşvetle cezaevinden çıkan Musayev, ayrılmayacağına ilişkin bir kağıt imzalamış ama kocası bir köyü alırken öldürülünce çocuklarıyla Türkiye’ye kaçmaya karar vermiş. 
     
     Sokağa bile çıkamıyor 
     "Türkler yardım etti, çocuklarım aç kalmadı" diyen Musayev, Türkiye’de yaşadıklarını ise gözleri dolarak anlatıyor "İiade edilmekten çok korkuyorum. Ruslar beni arıyor. Türkiye’de oturma, çalışma iznim, işim yok. Polis, jandarma görür diye sokağa bile çıkamıyorum. Çocuklarımın geleceği için endişeliyim. Büyük kızımı bir ilkokulun müdürü acıdı da okula aldı, yoksa kimlikleri bile yok..." 
     



 YAŞAM 


















</TEXT>
</DOC>
