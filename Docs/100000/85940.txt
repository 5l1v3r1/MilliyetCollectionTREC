<DOC>
<DOCNO> 85940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/son/sonspo15.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Milutinoviç "G. Afrika karşısında bitik bir Türkiye gördüm" 
</HEADLINE>
<TEXT>

     17. Dünya Kupası finallerinde, Türkiye'nin de yer aldığı C Grubu'nda mücadele 
     edecek Çin Halk Cumhuriyeti Milli Takımı'nın Yugoslav teknik patronu Bora Milutinoviç, A Milli Takım'a yönelik ağır eleştirilerde bulundu. 
     Çin Milli Takımı'nın kamp yaptığı Macau'da, takım kaptanı Fan Zhiyi ve Ma Ming Yu ile birlikte bir basın toplantısı düzenleyen Bora Milutinoviç, ''Güney Afrika karşısında bitik bir Türkiye gördüm'' dedi. 
     Yaklaşık 200 medya mensubunun izlediği basın toplantısını adeta bir şova dönüştüren Yugoslav teknik direktör, Türk Milli Takımı'nı hava koşullarının fazlasıyla etkilediğini gördüğünü ifade ederek, ''Anladığım kadarıyla Türk futbolcular hazırlıklarına biraz geç başlamış. 1 hafta içinde hava koşullarına alışacaklarını hiç sanmıyorum. İstanbul'daki Türk futbolcular nerede, dün gördüğüm futbolcular nerede. Aralarında dünyalar kadar fark var. Hiçbiri hızlı oynayamadı. Konsantreleri çok çabuk bozuldu. Bu bizim için çok büyük bir avantaj. Türklerin Güney Kore'de işleri çok zor olacak'' diye konuştu. 
     Türkiye'nin dünkü maçta çok değişiklik yapmasını anlayamadığını, bunun kendisine göre büyük bir yanlış olduğunu belirten Yugoslav çalıştırıcı, ilk yarıda sahaya çıkan takımın, ikinci devre de de devam etmesinin gerektiğini, konsantrasyon bozukluğunun ve çabuk yorulmanın Türk futbolcuları etkilediğini bildirdi. 
     
     MUSON YAĞMURLARI 
     Milutinoviç, gelecek ay Güney Kore ve bölgede başlaması beklenen Muson yağmurlarının kendileri için büyük avantaj olacağını söyledi. 
     Finaller sırasında yağışın başlamasının en büyük umutları olduğunu vurgulayan Milutinoviç, ''İnşallah çok yağmur yağar. Çin Milli Takımı bu tür yağmurlara oldukça alışık. Yağmur yağdığı taktirde, grubumuzda bulunan takımlar hem nem, hem de yağıştan çok etkilenecek. Dört gözle yağmurları bekliyoruz. Yağış için dua etmiyoruz, emrediyoruz'' diye konuştu. 
     
     PORTEKİZ MAÇI 
     Milutinoviç, yarın Portekiz ile Macau'da çok önemli bir hazırlık maçına çıkacaklarını söyledi. 
     Portekiz takımının finallerin favorilerinden olduğuna dikkati çeken Milutinoviç, ''Kaybetmek önemli değil. Futbolcularım, finaller öncesinde iyi bir takıma karşı oynamanın ne olduğunu bilmelidir'' dedi. 
     Aralarında takım kaptanı Fan Zhi'nin de olduğu bazı sakat futbolcularının bulunduğunu ifade eden Yugoslav teknik direktör, ''Kaptan Portekiz karşısında takımda yer almayacak. Bu bizim için olumsuz, ancak Güney Kore'de formasına kavuşacak'' diye konuştu. 
     Medya mensuplarının basın toplantısına yoğun ilgisini gören Milutinoviç, toplantı sırasında da şovunu sürdürdü. Gazetecilerle sık sık şakalaşan Milutinoviç, toplantı sonrası hemen hemen tüm gazetecilerle sohbet etti. 
     Öte yandan TSİ 13.30'da yapılması beklenen Çin Milli Takımı antrenmanı iptal edildi. 
     





</TEXT>
</DOC>
