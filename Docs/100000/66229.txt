<DOC>
<DOCNO> 66229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/06/son/soneko27.html </URL>
<DATE> 2002/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Başkanı, halka arzı "Devlet erkanı"na anlatacak 
</HEADLINE>
<TEXT>

     Beşiktaş Jimnastik Kulübü Başkanı Serdar Bilgili, devlet erkanına halka arz çalışmalarıyla ilgili bilgi vermek üzere yarın Ankara'ya gidiyor. 
     BJK'dan yapılan açıklamada, Bilgili ve Yönetim Kurulu üyelerinin BJK Derneği'nin yüzde 99.9 oranında hisseyle sahip olduğu Beşiktaş Futbol Yatırımları A.Ş.'nin halka arz çalışmalarıyla ilgili bilgi vermek üzere 7-8 Şubat günlerinde Ankara'ya giderek devletin zirvesinde üst düzey temaslarda bulunacağı belirtildi. 
     Temaslarına yarın TBMM Başkanı Ömer İzgi'yi ziyaret ederek başlayacak olan heyetin, Beşiktaşlı parlamenterlerle öğle yemeğinde biraraya geleceği kaydedildi. 
     BJK heyetinin iki günlük Ankara programında Yargıtay, Danıştay, Maliye, GATA ziyaretleri, kuvvet komutanları ve BJK dernekleri ile temasların yer aldığı kaydedilen açıklamada, temaslarda geleceğin Beşiktaş'ını yaratma yolunda halka arz projesinin önemi ve tabana yayılacak şekilde tasarlanan modelin, Beşiktaş taraftarı olan veya olmayan devlet erkanına anlatılacağı belirtildi. 
     






</TEXT>
</DOC>
