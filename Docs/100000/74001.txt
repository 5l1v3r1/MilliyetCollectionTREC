<DOC>
<DOCNO> 74001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/22/son/sondun22.html </URL>
<DATE> 2002/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlar bir camiiyi yıktı, mezarlığın üzerine otopark yaptı 
</HEADLINE>
<TEXT>

     Kıbrıs Rum makamları, Lefkoşa'nın Rum kesimindeki Lakadamya'da bulunan bir camiyi yıktı. Aynı yerde bulunan eski Türk mezarlığını da yol genişletme çalışması gerekçesiyle yerle bir eden Rumlar, burayı yeşil alan ve otopark yaptı, reklam panoları yerleştirdi. 
     Politis gazetesinin haberine göre, Türk mezarlığının yeşil alan yapılarak, reklam panoları yerleştirilmesine, bölge sakinleri de büyük tepki gösterdi. 
     Yapılanın ''saygısızlık ve yağma'' olduğunu belirten Lakadamya sakinleri, ''Lakadamya'da çok sayıda Kıbrıslı Türk aile yaşadı. Bölgede bir de cami vardı. Cami bugün yok, çünkü yıkıldı. Caminin bulunduğu alanda bugün otopark ve tamirhane var. Hiçbir şeye saygı gösterilmedi'' ifadelerini kullandı. 
     Gazetenin haberinde, mezarlıkla ilgili trajik bir olay da yaşandığına işaret edilerek, 1990'lı yıllarda, iki toplum arasındaki yeniden yakınlaşma konusundaki bir toplantıyı izlemek üzere Güney Kıbrıs'a geçen bir Türk gazetecinin, babasının mezarını ziyaret etmek için Lakadamya'ya gittiği ve mezarlık yerine otoparkla karşılaşınca çok sarsıldığı belirtildi. Türk gazetecinin, gördüklerini yazmasının ardından 24 saat sonra da otoparkın yeşil alan yapılması kararının alındığı kaydedildi. 
     Haberde şu ifadelere yer verildi 
     ''Kıbrıslı Türk gazeteci, babasının Lakadamya Türk Mezarlığı'nda bulunan mezarına çiçek koymaya gitti, ancak mezarlık yerine otopark buldu. Zaman içerisinde mezarlık, yeşil alan haline getirildi ve bugün reklam panolarıyla 'süslendi'.'' 
     






</TEXT>
</DOC>
