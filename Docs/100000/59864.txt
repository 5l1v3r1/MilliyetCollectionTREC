<DOC>
<DOCNO> 59864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/31/son/soneko15.html </URL>
<DATE> 2001/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin "Körfez savaşı zararları"nı tazmin şansı sürüyor 
</HEADLINE>
<TEXT>

     Körfez Savaşı'ndan kaynaklanan zararları için, Türkiye'nin tazminat alma şansı hala devam ediyor. 
     100 ülkeden 2.6 milyon adet tazminat talebi alan ve toplam 300 
     milyar Dolar ödemesi istenen Birleşmiş Milletler Tazminat Komisyonu BMTK , Türkiye'nin devlet zararları için F1 kategorisinde talep ettiği 3 milyar 392 milyon 11 bin 930 Dolar için, 132 bin 224 dolar ödeyeceğini açıklamasına karşın, gelecek oturumlarda da Türkiye'den yapılan başvuruları incelemeye devam edecek. Türkiye'den, devletin kayıpları için yapılan 12 başvurudan 9'u ile petrol sektöründeki kamu ve özel kuruluşların 100 bin doların üzerindeki zararlarını kapsayan E kategorisi için, devlet tarafından yapılan 117 başvurunun yarısını da karara bağlayan kurum, söz konusu alandaki zararlara ilişkin bu güne kadar Türkiye'ye toplam 284 milyon 264 bin dolar ödenmesini kararlaştırırken, kalan şikayetler ise önümüzdeki oturumlarda karara bağlanacak. BMTK'den edinilen bilgilere göre, sonuçta Türkiye'nin tüm kategorilerdeki zararları için yaptığı, toplamı 5 milyar 104 milyon Doları bulan 5,018 tazminat talebinin 4,743 adedi, bugüne kadarki oturumlarda görüşüldü ve Türkiye'ye toplam 307 milyon 397 bin 497 Dolar ödenmesi karara bağlandı. Bu paranın da üçte biri 100 milyon dolar ödendi. Fiziki zararlar, göç, kişilerin ve şirketlerin iş zararları, petrol zararları, ihracat garantisi, sigortacılık, devletlerin çevre zararları gibi bircok alanı kapsayan ve A, B, C, D, E, F kategorilerinde incelenen zararlardan, 210 milyar dolar ile en yüklü tazminat talebinin yapıldğı F kategorisinde 43 ülke, 300 şikayette bulundu. Yumurtalık Boru hattının kapanmasından kaynaklanan devlet zararlarını da içine alan F1 kategorisinde 3.4 milyar talep eden Türkiye'nin 8 başvurusundan 6'sı yetersiz bulunarak, sadece ikisinin tazmin edilmesine karar verildi ve 132.2 bin Dolar ödenmesine karar verildi. BM'nin 687 ve 692 sayılı kararnameleriyle kurulan BMTK, son başvuru tarihi 1 Şubat 1997 olan tazminat taleplerini, Körfez Savaşı'nın ardından Irak'a uygulanan yaptırımlar çerçevesinde, Irak'ın sattığı gıdaya-karşı petrol gelirinin yüzde 25'inin aktarılmasıyla oluşturulun fondan ödüyor. Şikayetlerin değerlendirilmesinin ardından, bu güne kadar birçok ülkeye toplam 103 milyar ödenmesine karar veren BMTK, bu miktarın 35 milyar dolarını ödedi. Hala görüşülmeyi bekleyen 10 bin şikayetin ardından ise kurumun 2003 yılında görevini tamamlaması bekleniyor. Sri Lanka'dan Kanada'ya, Afrika ülkelerinden sınır ülkesi Türkiye'ye kadar 100 ülke tazminat istediğinden, merkezi Cenevre'de olan BMTK'de çalışan uzman ve hukukçular da, coğrafi dengeler gözetilerek istihdam ediliyor. 60 ülkeden 250 personelin görev yaptığı BMTK'da hiç Türk çalışan bulunmuyor. 
     






</TEXT>
</DOC>
