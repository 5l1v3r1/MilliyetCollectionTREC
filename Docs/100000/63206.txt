<DOC>
<DOCNO> 63206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/20/siyaset/asiy.html </URL>
<DATE> 2002/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yavaş olalım beyler 
</HEADLINE>
<TEXT>

Meclis’in 8 trilyon liraya mal olan elektronik oylama ve ses düzeni sistemleri, milletvekillerimizin sıralara vurma alışkanlığı yüzünden sık sık arızalanıyor... 
     SALİHA ÇOLAK Ankara 

     TBMM Genel Kurul Salonu’nda 6 milyon dolara yaklaşık 8.1 trilyon lira mal olan elektronik oylama, yoklama ve ses düzeni, muhalefet milletvekillerinin eski salondaki alışkanlıklarını sürdürüp tepkilerini masalara vurarak göstermeleri nedeniyle çökme tehlikesiyle karşı karşıya. Siemens firması ile "kesin kabul yapılmadığı için" bakım sözleşmesi bulunmadığından bakım işleri Meclis teknisyenlerine kalıyor. Yıllık 250 bin dolar değerindeki bakım işlerini tek başlarına yapmak durumunda kalan teknisyenler bu nedenle sürekli diken üstünde... 
     
     Uyarıyorlar ama... 
     Teknisyenler, oturumlar sırasında tansiyon yükseldiği zaman hemen masaları yakın takibe alıyor. Muhalefet milletvekillerinin masalara vurması iktidar açısından sadece Genel Kurul çalışmasının bir süre gürültü nedeniyle aksaması anlamına geliyor ancak teknisyenler için bu yumruklar tam 6 milyon dolar değerinde. Bu nedenle yumruklamalar başlayınca teknisyenler oturumları yöneten Başkanvekillerine not gönderip, "masalara vurulmamasını" istiyor. 
     Başkanvekilleri de vekilleri, "sistem bozulacak masalara vurmayın" diye uyarıyor, ancak çoğu zaman tansiyon düşene kadar bu eylem sürüyor. 
     
     Cep’ de zararlı 
     Uyarılara aldırmayan vekiller yüzünden de sistem sık sık çöküyor ve mecburen oturumlara ara veriliyor. Teknisyenleri terleten bir diğer konu da cep telefonları. Siemens firması, elektronik oylama, yoklama ve ses sisteminin sağlıklı işleyebilmesi için cep telefonu kullanılmasını engellemek amacıyla masaların üzerindeki panellere bir uyarı yazdı. Ancak bu uyarıya da pek aldıran yok. 
     



 SİYASET 


















</TEXT>
</DOC>
