<DOC>
<DOCNO> 88454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/07/yasam/yas03.html </URL>
<DATE> 2002/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Efsunlu şoför 
</HEADLINE>
<TEXT>

İsrailli otobüs şoförü Micky Harel, son 20 ayda onlarca kişinin öldüğü dört ayrı intihar saldırısının merkezinde yer aldı ancak hepsinde Azrail’i atlattı 
     İsrail’in Hayfa kentinde önceki gün düzenlenen ve 18 kişinin ölümüne, 40 kişinin de yaralanmasına yol açan intihar saldırısına hedef olan otobüsün şoförü Micky Harel, son 20 ay içinde 4’üncü kez ölümü atlattı... 
     Megiddo kavşağındayken 70 kilo bomba yüklü aracıyla yanından geçen Filistinli komandonun patlayıcıları patlatması üzerine 3 metre havalanıp yanan 830 numaralı otübüsün şoförü Harel, olay anını şöyle anlattı 
     "Otobüs havaya fırladı ve kontrolü kaybettim. Daha sonra sürüklenmeye ve dönmeye başladı, sonra tekrar metrelerce sürüklendi ve tekerlekleri üzerinde durdu. Ön camı kırarak dışarı çıktım ve pencerelerden fırlayan askerleri kurtarmaya çalıştım." 
     
     Saldırılar vız geldi 
     Harel, 20 Mart’ta Tel Aviv - Hadera karayolunda kullandığı otobüsün hemen önündeki otobüste düzenlenen intihar saldırısından da kurtulduğunu belirterek, "Otobüs patladığında bize sadece 50 metre uzaktaydı. Eğer saldırgan benim önümdeki otobüse binmeseydi, patlama benim otobüsümde olacaktı" dedi. 20 Mart’taki saldırıda bazıları Arap asıllı İsrailli 7 kişi ölmüş, 27 kişi de yaralanmıştı. 
     Harel, bu saldırıdan bir ay önce de beline bağladığı patlayıcıları zamanından önce patlatan Filistinli intihar komandosunun ve Afula bölgesindeki otobüs durağında ortalığa rastgele ateş açan Filistinli intihar eylemcisinin saldırılarından kurtuldu. 
     
     



 YAŞAM 




















</TEXT>
</DOC>
