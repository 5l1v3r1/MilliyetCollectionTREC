<DOC>
<DOCNO> 96486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/18/spor/spo20.html </URL>
<DATE> 2002/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Haydi hayırlısı      FUTBOLDA Süper Lig heyecanı yeniden başlıyor. 2002 - 2003 sezonu fikstür kuraları bugün çekilecek. Futbol Federasyonu’nun Beylerbeyi’ndeki Atatürk Eğitim ve Araştırma Merkezi’nde yapılacak kura çekimleri Birinci Süper Lig için saat 11.00, İkinci Lig A Kategorisi için de saat 14.00’de başlayacak. Yeni sezon 9 Ağustos Cuma günü start alacak. 
     
Yine kriz      KIBRIS Rum Kesimi ile eşleşme korkusu bu kez hentbolda Üsküdar Belediyesi’nin başına geldi. 2002 - 2003 Türkiye’yi, EHF Kupası’nda temsil etmeye hak kazanan Üsküdar Belediyesi bayan takımı, kurada Latsia Nicosia ekibini çekti. Eylülde başlayacak kupanın ilk turunda Rum Kesimi takımıyla deplasmanda karşılaşması gereken Üsküdar Belediyesi’ne devletten gidiş izni çıkmazsa yine ceza gelecek. n AYŞE YEŞİN 
     
Altın yağmuru      MAYIS ayından bu yana uluslararası arenada derece yapan sporcu, antrenör ve kulüplerin ödül yönetmeliği gereğince hak ettiği altın sayısı 32 bin 73’e ulaştı. En son 20 Mayıs’ta sene başından beri biriken 726 milyar liralık ödülleri dağıtan Genel Müdürlük, 3 trilyon 752 milyar liralık altın vermeye hazırlanıyor. 
     
Yıldız sınavı      BULGARİSTAN’DAKİ Yıldız Bayanlar Avrupa Güreş Şampiyonası’na katılacak Milli Takım kafilesi dün Varna kentine gitti. 19 - 21 Temmuz’daki şampiyonada, Demet Kaya, Elçin Demirtaş, Canan Kaya, Ürküş Berber, Şeyma Meral ve Seda Kaya madalya mücadelesi verecek. 
     
Çizme’de reform      İTALYAN Futbol Federasyonu FİGC , Birinci Lig takımlarının yeni sezonda kadrolarına Avrupa Birliği AB dışından sadece 1 oyuncu ekleyebileceklerini açıkladı. Kulüplerin, AB dışından alacakları tek futbolcuyu 31 Ağustos’a kadar federasyona kayıt etmeleri gerekirken, sürenin 2002-2003 sezonu boyunca uzatılabileceği ifade edildi. 
     
Yükselme kalktı      YENİ sezonda İkinci Lig A Kategorisi’ne çıkabilmek için uygulanan Yükselme Grubu maçları yapılmayacak. Resmi Gazete’de yayınlanan statüye göre İkinci Lig B kategorisinde, gruplarında ilk sırayı alacak 3 takım doğrudan A kategorisine yükselecek. Son iki sırada kalan ekipler ise üçüncü lige düşecek. İkinci lig A kategorisi 18 takımla oynanırken, ilk üçü alan ekipler Süper Lig’e çıkacak. Son üç sıradaki ekipler B kategorisine inecek. 
     



 SPOR 



























</TEXT>
</DOC>
