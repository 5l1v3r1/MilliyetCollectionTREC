<DOC>
<DOCNO> 56411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/10/spor/yozer.html </URL>
<DATE> 2001/12/10/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
En kritik gece 
</HEADLINE>
<TEXT>

     Galatasaray, belki de ligin en kritik maçlarından birini "heba" etti. Hiç düşünmedi şu maçta alacağı üç puanla ligde uzak ara yapacak, ikinci yarı Şampiyonlar Ligi'nde istediği gibi oynayacaktı. Ligi bir ölçüde rahatlatacak, ağırlığını Avrupa'ya verip, keyfine sürecekti. 
     Ama bunu bilmesine rağmen kazanmak için hiçbir şey yapmadı. Bir takım düşünün ki, taktiği sadece kendi sahasından doldur - boşatlarla gol aramak olsun. Ankaragücü savunmasındaki labirentin içinde kaybolan Galatasaray forveti, gelen her topu kaybetti. Ama Ersun Yanal ve Ankaragücü'nün de hakkını yememek lazım. Galatasaray, bu maçı sadece kendi hatalarından değil, rakibinin üstün taktik anlayışı ve akıllı futbolu sayesinde de kaybetti. Yanal, yorgun Galatasaray'a ilk 15 - 20 dakikada bilinçli şekilde yüklendi. Golü de bulduktan sonra maçın her anını kendine göre oynadı. Hele bir ikinci gol var ki, ders olur. Üç pasta ve Augustine'nin ayağından ağlarla kucaklaştı. 
     Galatasaray'da Ergün'ün dışında bir Allah'ın kulu yoktu. Bu çocuk ikinci yarıda soldan ortaladı da, ortaladı. Ama gecenin ümidi Ümit bey, "ümitsiz bir vakaydı". Bu kadar net üç pozisyonu gole çevirememek, hataların en büyüğüydü. Kanatları tam anlamıyla kullanamayan, orta sahayı istediği gibi ve alıştığı gibi götüremeyen Sarı - Kırmızılı ekip, savunmasında da kademe yanlışları yaptı. Hele Ankaragücü, final toplarında daha dikkatli olsaydı, bu fark açılırdı. Ama onlar da işi sağlama almak için riske girmediler. 
     Birkaç cümle de Yılmaz için söylemek gerek. Galatasaray orta sahasını tek başına hallaç pamuğu gibi attı. Mükemmel oynadı. Takımını iyi organize etti. O organize eksikliği ise Galatasaray'da sonuna kadar hissedildi. Tek Ergün'le olmadı. Lucescu'nun, "Ankaragücü'nün savunması çok gol yiyiyor" diye üç forvetle maça çıkması da handikap oldu. Ama Ankaragücü'nün son haftalardaki defans farklılığını da Rumen hocanın göz ardı ettiği bir gerçek. 
     Yine de Galatasaray'a fazla kızmamak lazım. Tamam, kötü oynadılar. Gerçek hem yorgunlardı, hem de kilit isimler İstanbul'da kalmıştı. Ama bu kritik maçta özür kabul edilemez. Çıkacaksın, oynayacaksın, kazanacaksın. 
     



 SPOR 



























</TEXT>
</DOC>
