<DOC>
<DOCNO> 71278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/07/son/sondun08.html </URL>
<DATE> 2002/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Buhar makinesini bulan James Watt sahtekar mıydı 
</HEADLINE>
<TEXT>

     Buhar makinesini geliştiren ünlü İskoç mucit James Watt'ın, para kazanmak için, o dönemin ünlü flüt yapımcısının damgasını taşıyan sahte flütler imal ederek sattığından şüpheleniliyor. 
     İngiliz New Scientist dergisinin hafta sonunda yayınlanacak sayısında yer alan habere göre, 1769'da buhar makinesini geliştiren Watt, daha fazla para kazandırdığı için müzik enstrümanlarının imalatı ve tamiriyle uğraşıyordu. 
     Watt'ın yaşadığı dönemde en çok kullanılan üflemeli çalgı olan flüt, ünlü besteciler Haendel, Vivaldi ve Bach tarafından da kullanılmaya başlamıştı. 
     Watt'ın ucuza sattığı flütlerini nasıl imal ettiğini araştıran İngiliz tarihçi Michael Wright, imalat malzemeleri arasında şaşırtıcı bir cisimle karşılaştı. 
     Watt'ın malzemeleri arasında, Paris'in ünlü flütlerinin imalatçısı Thomas Lot'un adını taşıyan bir damga bulunuyordu. O dönemde Stradivarius ismi keman için nasıl kaliteyi simgeliyorsa Lot ismi de kaliteli üflemeli çalgılarla birlikte anılıyordu. 
     Bunun üzerine Wright, Watt'ın tamamen para kazanmak amacıyla sahte flütler üretip sattığından şüphelendi. 
     Ancak, Watt'ın malzemeleri arasında bulunan damgada, orijinal damgadaki bir işaret eksikti ve şu ana kadar sahte damgayla damgalanmış hiçbir flüt bulunamadı. 
     






</TEXT>
</DOC>
