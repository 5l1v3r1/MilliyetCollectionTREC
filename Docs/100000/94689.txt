<DOC>
<DOCNO> 94689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/son/sonspo08.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol'da transferler sürüyor... 
</HEADLINE>
<TEXT>

     Gelecek sezon Basketbol Erkekler İkinci Ligi'nde mücadele edecek olan TOFAŞ'ta, Ülkerspor ile anlaşan Tolga Öngören'in yerine antrenörlüğe Atilla Çakmak getirildi. 
     TOFAŞ Spor Kulübü Başkanı Efe Aydan, düzenlediği basın toplantısında, Tolga Öngören'in ayrılmasıyla boşalan antrenör sorununu Atilla Çakmak ile anlaşarak çözümlediklerini, Çakmak'ın yardımcılıklarına da Mustafa Derin, Fatih Elbaş ve Özgür Güvenç'in getirildiğini söyledi. 
     Efe Aydan, transfer çalışmalarıyla ilgili olarak da, birkaç yerli oyuncuyla görüşmelerinin sürdüğünü, ancak prensip olarak şu anda isim açıklayamacaklarını söyledi. 
     Gelecek sezon için yabancı oyuncu transferini düşünmediklerini, mütevazi bir bütçeyle lige hazırlandıklarını anlatan Aydan, yerli oyuncu takviyesinde de genç oyuncuları tercih edeceklerini ifade etti. 
     Aydan, geçen sezon takıma kaptanlık ve ağabeylik yapması için eski oyuncuları Murat Konuk ile anlaştıklarını ifade ederek, ''Ancak, Murat'ın basketbol hayatı bitti. Dizindeki sakatlığı nedeniyle oynaması mümkün değil. Murat, Türk basketbolu için büyük bir kayıp'' dedi. 
     
     İzmir Büyükşehir Belediyesi'nde iç transfer 

     Erkekler Birinci Basketbol Ligi'nin yeni ekibi İzmir Büyükşehir Belediyesi'nin, iç transferde 4 oyuncusu ile sözleşme yeniledi. 
     İzmir Büyükşehir Belediyesi Gençlik ve Spor Kulübü'nden yapılan yazılı açıklamaya göre, antrenör Mehmet Ali İnceler'in ardından takım kaptanı Murat Öztamur, Levent Saçak, Yılmaz Karakoç ve Emre Dağdelen kulüp binasına gelerek kendilerini 1 yıl daha İzmir Büyükşehir Belediyeli yapan imzayı attılar. 
     Dört oyuncu ile ''uygun şartlarda'' anlaştıklarını kaydeden kulüp başkanı Safter Karabağlı, şunları kaydetti 
     ''İç transferde diğer oyuncularımızla da görüşmelerimize devam edeceğiz. Bu arada yabancı oyuncu arayışında acele etmiyoruz. Bütçemize ve bünyemize uygun en iyi iki yabancıyı bulacağız.'' 
     





</TEXT>
</DOC>
