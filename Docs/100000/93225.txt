<DOC>
<DOCNO> 93225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/02/siyaset/siy06.html </URL>
<DATE> 2002/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Rektörler Hükümet maaş sözünü tutsun 
</HEADLINE>
<TEXT>

     ANKARA Milliyet 

     Rektörler Komitesi, geçen nisan profesörleri ve 1. derece doçentleri kapsayan zamdan faydalanamayan öğretim üyelerinin devlet üniversitelerinden ayrıldığını belirterek, "hükümetin verdiği söz üzerine" yardımcı doçent ve 1. derecenin altındaki doçentlerin maaşlarının iyileştirilmesini istedi. 
     Yükseköğretim Kurulu’ndan yapılan yazılı açıklamada, Rektörler Komitesi’nin, 28 - 29 Haziran’da İzmir’de YÖK Başkanı Kemal Gürüz’ün başkanlığında toplandığı bildirildi. Toplantıda nisan ayında akademik personel maaşlarında yapılan kısmi iyileştirmelerin tartışıldığı belirtilerek, şöyle denildi 
     "Devlet üniversitelerinde öğretim üyelerinin ücretlerinin sadece profesörleri ve 1. derece doçentleri kapsayacak biçimde bir miktar artırılması, ekonomik ve etik yönden önemli sorunlar yaratmış ve genç öğretim üyelerinin üniversitelerden ayrılmasına neden olarak yükseköğretim açısından son derece tehlikeli bir durum ortaya çıkmıştır. Öğretim üyesi sıkıntısı içinde olan devlet üniversitelerindeki ücret düşüklüğü ve dengesizliğinin ivedilikle ortadan kaldırılması, hayati önem taşımaktadır." 
     Rektörler Komitesi, 57. Hükümet’in söz verdiği gibi gerekli düzenlemeleri zaman kaybetmeden yapmasını isteyerek, ay sonuna kadar eşdeğer ücret artışı sağlayarak haksız durumun ortadan kaldırılmasını istedi. 
     



 SİYASET 












</TEXT>
</DOC>
