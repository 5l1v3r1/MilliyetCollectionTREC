<DOC>
<DOCNO> 54297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/27/spor/spo08.html </URL>
<DATE> 2001/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
MİTHAT'IN ŞEREF SAYISI 
</HEADLINE>
<TEXT>

Bu sezon ikinci kez 9 maçtan 27 puan çıktı. Malatyaspor’un golü olmasa, puansızların siftahı da olmayacak, tüm galibiyetler sıfıra karşı alınıp bir ilk yaşanacaktı. Ceyhun, Tümer, İlhan futbollarıyla ön plana çıktı. Sergen’i biliyorduk ama, kafa golü oldukça şaşırttı 
     TAMER BAĞLAN 

     Bu hafta, yani 44. sezonunu yaşayan Türkiye 1. Ligi’nin 1405. haftası, neredeyse bir rekora sahne olacaktı. Malatyasporlu Mithat’ın golü olmasa, hiç beraberlik alınmayan haftayı, kazananlar gol yemeden kapatacaktı. Tıpkı 1996 - 97 sezonunun 6. haftası gibi... O hafta da beraberlik yaşanmamış, Zeytinburnuspor, Fenerbahçe’ye 5 - 1 yenildiği maçta, kaybedenlerin şeref sayısını atmıştı... 
     
     Yağmurlarda, çamurlarda... 
     Mecidiyeköy’deki soğuk, Erzurum deplasmanından önce Galatasaray için Alıştırma’ anlamındaydı. Maçlardan antrenman yapmaya fırsat bulamayan lider, kendisine yetecek kadar oynadığı karşılaşmayı kayıpsız geçerken Sergen bir kez daha Maçın adamı’ sıfatına hak kazandı. Onu ezbere bilen hayranlarını bile şaşırtan şık kafa golü ve kolay penaltı vuruşuyla ligde 6. golüne ulaşırken, önceki haftalardan kalan 7 asist ise, onun takımının en verimli oyuncusu olduğunun en iyi kanıtıydı. 
     
     Sayaçbahçe 
     İki gün önce attığımız başlık, bu sezonun Fenerbahçe’sinin en çarpıcı yanını ortaya koyuyordu Hobi değil fobi’. Çok değil, kısa bir süre önce, "Deplasman fukarası" denilen Sarı - Kanarya Kadıköy’de 24’te bıraktı, artık deplasmanda da dördün üstüne saymaya hazırlanıyor. Rize’de 2-1, Malatya’da 3-1, Gaziantep’te 2-0 ve İzmir’de 5-0... Sarı -Lacivertliler, sanki her deplasman biraz daha rahatlıyor... 
     
     Bakın şu Samsunlular’a 
     Takımlarımız tüm hızıyla hatta ve hatta çoğu kez olur olmadık transferler yapmaya devam ederlerken, kaleci alış verişi dışında, Beşiktaş fazlaca topa girmiyor. Sakın, parayı, pulu işin içine katmaya çalışmayın En doğrusunu onlar yapıyor. Baksanıza şu Samsun’dan aldıklarına... Zaten en iyilerini bulmuş Kartallar. Tümer veriyor, İlhan atıyor. Tümer veriyor, İlhan atıyor... 
     
     Gençler ve Dolar 
     Samsunspor "Siz ikinci yarıda görürsünüz" mesajları vererek deplasman çilesini gayetle iyi doldururken, Trabzonsporlular’ın haftalar sonra yüzünde güller açıyor. Tehlike bölgesinin en sürpriz oyuncusu Çaykur Rizespor ise, Karadeniz’in asık suratı olmaya devam ediyor. Peki, ya Başkent’te neler oluyor Ankaragücü hızla indiği basamakları ağır ağır tırmanırken, İlhan Cavcav’ın zengin Gençler’i, değerini yitirmiş Dolar’ı anımsatıyor. Dolar umarız daha düşer, ama ya Gençler... 
     
     Aman nazar değmesin 
     Belki Sami Yen’deki penaltı kararlarından, belki de birkaç hatalı düdük ve bayraktan söz edebilirsiniz. Sonuçlara pek de etki etmeyen birkaç şüpheniz dışında, bu hafta hakemler için başka bir şey diyebilir misiniz Evet, diyebilirsiniz "Bravo" ve "Nazar değmesin " Biz de öyle diyoruz, iki haftadır başarılı maçlar yöneten hakemlere. İşlerini gerektiği gibi yapınca, fazla yer ayırmak zorunda kalmıyoruz kendilerine... 
     



 SPOR 























</TEXT>
</DOC>
