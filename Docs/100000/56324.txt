<DOC>
<DOCNO> 56324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/09/son/soneko12.html </URL>
<DATE> 2001/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Depremzedelerin vergi borçları siliniyor... 
</HEADLINE>
<TEXT>

     Marmara Bölgesi'nde 17 Ağustos 1999 ile 12 Kasım 1999 tarihlerinde meydana gelen depremlerde varlıklarının yüzde 10 veya daha fazlasını kaybedenlerin vergi borç ve cezaları silinecek. 
     17 Ağustos ve 12 Kasım 1999 depremlerinden zarar görenlerin vergi 
     borçları ve vergi cezalarının terkini ile Vergi Usül Kanunu, Katma Değer Vergisi Kanunu, Harçlar Kanunu ve Organize Sanayi Bölgeleri Kanunu'nda değişiklik yapılmasına ilişkin yasa tasarısı, TBMM Plan ve Bütçe Komisyonu'nda kabul edildi. Maliye Bakanı Sümer Oral, komisyonda yaptığı konuşmada, 1999'da meydana gelen ve ''asrın felaketi'' olarak nitelenen Marmara depreminin maddi zararlarının yavaş yavaş ortadan kaldırıldığını belirterek, depremzedelerin vergi borçlarının silinmesine ilişkin tasarının yıl sonuna kadar yasalaştırılacağını söyledi. Oral, tasarı ile deprem öncesi vergi dönemi borçlarının belli şartlarla silindiğini, ayrıca 2000 yılıyla ilgili olarak silinecek miktarın boyutu konusunda Bakanlar Kurulu'nun yetkili kılındığını anlattı. Tasarıyla vergi borcunun silinmesi için depremde varlığının yüzde 10'unun yitirilmiş olması koşulunun getirildiğini anlatan Oral, ''Vergi idaresi yıkılmış ve belge yok ise yüzde 10 şartını da aramıyoruz. Ancak depremin merkezi olan Gölcük'te Vergi Daire yıkılmamış olmasına karşın, bir istisna getirerek daire yıkılmış gibi yüzde 10 şartını aramıyoruz'' dedi. 
     
     Tasarı ne getiriyor 
     Tasarıya göre, sözkonusu depremlerde varlıklarının yüzde 10 veya daha fazlasını kaybeden mükelleflerin deprem tarihinden önceki vergi borçları ile 1999 ve 2000 yılarına ait gelir veya kurumlar vergisi ile geçici vergi ve kurum stopaj vergilerinin tamamı silinecek. Ancak depremden doğan hasar nedeniyle vergi dairesi kayıtlarına kısmen veya tamamen ulaşılamayan il merkezi veya ilçelerdeki bütün mükellefler ile Gölcük'teki mükelleflerin, varlıklarının yüzde 10'unu kaybetmiş olma koşulu aranmayacak. 
     Varlıkların kayıp oranının saptanmasında, mükelleflerin beyanı esas alınacak. 
     Prefabrik olarak inşa edilen konutlardan çevre temizlik vergisi alınmayacak. 
     
     Güvenlik görevlilerine de masa... 
     Ödeme süresi afet tarihinden sonra olan ve Vergi Usul Kanunu kapsamına giren hür türlü vergi, resim, harç fon ve paylar ile bunlara bağlı kesintiler ve cezaların ödeme sürelerini uzatma konusunda Maliye Bakanlığı yetkili kılınıyor. 
     Tasarıyla gecikme faizi hesaplanması konusuna da açıklık getiriliyor. Buna göre, kamu alacaklarının tahsili konusundaki kanuna göre belirlenecek tecil faiz oranı, gecikme faizi oranı olarak da uygulanacak. 
     Maliye Bakanlığı'na, mükelleflerce tutulan bilgilerin çeşitli iletişim vasıtasıyla kendi bünyesine veya görevlendireceği kurumlara aktarma zorunluluğu getirme yetkisi verilecek. 
     Şehirlerarası yollarda vergi denetimi yapan maliyeciye yardımcı olan güvenlik görevlilerine de Maliye çalışanı gibi fazla mesai ücreti alacak. 
     






</TEXT>
</DOC>
