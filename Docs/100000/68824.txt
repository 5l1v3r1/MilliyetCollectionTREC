<DOC>
<DOCNO> 68824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/21/son/sondun15.html </URL>
<DATE> 2002/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ruslar en çok ne yer, ne içer, nasıl para kazanır 
</HEADLINE>
<TEXT>

     Kişi başına yıllık votka tüketiminin 15 litre olduğu Rusya'da, biranın votkayı solladığı ve kişi başına 
     43-44 litreye ulaştığı bildirildi. 
     Komsomolskaya Pravda gazetesinde bugün yayımlanan rakamlara göre, 144 milyonluk ülkede alkolik sayısı 2 milyonun üzerinde. 
     Ülkede kişi başına yılda en çok tüketilen gıda maddesinin ise 125 kilogramla patates olduğu belirtildi. Bunu, toplam 117 kilogramla ekmek ve makarna izliyor. 
     Doktorların yılda kişi başına 80 kilogramla et tüketimi önermesine karşın bu miktar 44'te kalıyor. 
     İstatistiklere göre, Rusya'nın nüfusu, geçen yıl 700 bin'den fazla azaldı. Ülkede kadın sayısı erkeklerin üzerinde. Kadın sayısı 76, erkek sayısı 68 milyon. 
     Ruslar, SSCB'nin dağılmasından sonra girişimciliği de hızla öğrendi. Ülkede geçimi sağlamanın en yaygın yolu serbest girişimcilik. 
     15 milyon kişi küçük çaplı girişimci. Ancak 6,2 milyon da işsiz var. 
     Ülkede ortalama ücret 108 dolar dolayında. Ülkedeki işletmelerin finans akışının yüzde 60'ı mafyanın kontrolünde. 
     Rusya'da, iki milyon çocuk çeşitli nedenlerle okula gitmiyor, 50 öğrenciye de bir bilgisayar düşüyor. 
     






</TEXT>
</DOC>
