<DOC>
<DOCNO> 52320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/14/son/sontur22.html </URL>
<DATE> 2001/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Mecnur Çolak 300 milyar kefaletle serbest bırakıldı 
</HEADLINE>
<TEXT>

     ''Borsada manipülasyon yaparak yaklaşık 800 milyar lira haksız kazanç sağladığı ve bazı kişileri yüksek kazanç vaadiyle para toplamak suretiyle dolandırdığı'' iddiasıyla gözaltına alınan FB'li eski futbolcu Mecnur Çolak'ın, 300 milyar lira kefaletle tutuksuz yargılanmak üzere serbest bırakılmasına karar verildi. 
     Mali Şube Müdürlüğü'ndeki sorgu ve diğer işlemleri tamamlanan Çolak, buradan sevk edildiği Şişli Adliyesi'nde, Cumhuriyet Savcısı Altan Günaydın tarafından sorgulandı. 
     Sorgusunda hakkındaki iddiaları ve polis ifadesini reddeden Çolak, daha sonra ''dolandırıcılık'' suçundan tutuklanması için Şişli Nöbetçi 1. Sulh Ceza Mahkemesi'ne gönderildi. 
     Nöbetçi hakim, burada yeniden yapılan sorgunun ardından Çolak'ın, 300 milyar lira kefaletle tutuksuz yargılanmak üzere serbest 
     bırakılmasını kararlaştırdı. 
     Kefalet bedelini ödeyeceğini belirten Mecnur Çolak, kefalet yatırılıncaya kadar tutulmak üzere emniyete geri götürüldü. 
     






</TEXT>
</DOC>
