<DOC>
<DOCNO> 99455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/son/sontur10.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Komisyonda idam cezası için fıkra gibi skandal 
</HEADLINE>
<TEXT>

     Türkiye, gözünü TBMM'ye dikti, AB Uyum Yasaları'nı çıkartmasını bekliyor. 
     Halkın ezici çoğunluğu, Meclisin görev süresini doldurmadan önce AB yolunu açmasını istiyor. 
     Ancak daha komisyonda garip olaylar yaşanıyor. 
     İdam cezası ve vakıflarla ilgili düzenlemeleri içeren 1. ve 4. maddeler dün yapılan oylamada Adalet Komisyonu'nda 14'e 9 oyla kabul edildi. 
     Ancak maddelerin Genel Kurula sevk kağıtları imzalanırken MHP'lilerin yanısıra DYP, Saadet Partisi ve bazı AK Partili üyeler muhalefet şerhi koydular. 
     Ancak imzaların sayılması ile garip bir durum ortaya çıktı. Çünkü muhalefet şerhi koyarak maddeleri kabul etmeyenlerin sayısı 12, kabul edenler ise 11'de kaldı. 
     Burada bir hukuki tartışma başladı. 
     Maddeler komisyonda parmak kaldırarak yapılan oylamada kabul edilmişti. 
     Bu durumda Genel Kurul'a komisyondan geçmiş olarak mı gidecekti yoksa muhalefet şerhi koyulan imzalar geçerli olacak ve "reddedilmiş" olarak mı değerlendirilecekti. 
     MHP'liler bu durumda maddelerin reddedildiği görüşünde ısrar etti. Ancak DSP'li Komisyon Başkanı Emin Karaa ile DYP'li Turhan Güven geçerli olanın oylama olduğunu belirtip tartışmaya şimdilik nokta koydu. 
     Adalet Komisyonu'nun rapor yazısında her iki maddenin de kabul edildiği belirtildi. 
     Ancak daha komisyonda başlayan garipliğin, bugün Genel Kurul salonunda sert tartışmalara yolaçmasının kaçınılmaz olduğu da görülüyor. 
     Milletvekilleri olayın duyulmasından sonra birbirini suçlamaya başladı. Herkes diğerini samimi olmamakla itham etti. 
     TBMM'deki görüşmeleri de dakika dakika, konuşma konuşma izleyeceğiz ve sizlere aktaracağız. 
     Türkiyenin çağdaşlaşmak için geçmesi gereken yolda, hangi partilerin, hangi milletvekillerinin samimiyet sınavında sınıfta kaldığını tek tek açıklayacağız. 
     
</TEXT>
</DOC>
