<DOC>
<DOCNO> 97305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/22/son/soneko10.html </URL>
<DATE> 2002/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa siyasete endeksli... 
</HEADLINE>
<TEXT>

     Bu hafta, erken seçim ve diğer siyasi gelişmeler, piyasaların yakından izleyeceği en önemli konuları oluşturacak. 
     Hazine'nin ikisi yarın, biri de Perşembe günü gerçekleştireceği 3 ihale ile AB uyum yasalarının durumu da, piyasaların odaklandığı konular arasında yer alıyor. 
     Şekeryatırım Menkul Değerler Kurumsal Finansman ve Araştırma Müdür Yardımcısı Aslı Yüksel, son 2-3 aydır endeksin tamamen siyasi gelişmelere bağlı hareket ettiğini hatırlattı. 
     Aylardır baskı unsuru olan siyasal gelişmelerin, geçen hafta tam aksi yönde bir hareket getirdiğini kaydeden Yüksel, seçim tarihinin 3 Kasım olarak açıklanmasının, Çarşamba günü kısa vadeli 9,500 direncinin aşılmasını ve bir günde yüzde 10'un üzerinde yükseliş getirdiğini belirtti. 
     Borsa bu hareketi yaparken işlem hacminin de lot bazında tüm zamanların en yüksek seviyesine ulaştığini dile getiren Yüksel, şunları söyledi 
     ''Genellikle zirvelerde görmeye alıştığımız bu işlem hacmini dip seviyelerde gördüğümüz için bunun bir trend dönüşü olduğunu düşünmekteyiz. Sert yükselişten önce talebi zayıf kalan bankaların da harekete katılması, yükselişin tabana yayılabileceğinin işareti olarak görünüyor. Sert hareket, teknik gereği olan düzeltmeyi getiriyor. 
     Geçen haftanın son günü belirginleşen düzeltme, bu hafta başında da devam edebilir. 10,000 seviyesine kadar olan geri çekilmeler, bu gözle değerlendirilmeli. Bu sürede senetler arası prim farkları azalacaktır. Endeksin güç toplayıp 10,500 seviyesini tekrar aşması ise trend dönüşü işaretini kesinleştirecektir.'' Yüksel, endekste 10,000-9,600 puanı destek, 10,500-10,800-11,250 puanları da direnç seviyeleri olarak gösterdi. 
     





</TEXT>
</DOC>
