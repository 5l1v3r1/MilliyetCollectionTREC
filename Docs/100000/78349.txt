<DOC>
<DOCNO> 78349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/14/son/sonspo09.html </URL>
<DATE> 2002/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Formula 1 San Marino Grand Prix'sinde zafer Ferrari'nin.. 
</HEADLINE>
<TEXT>

     Formula 1 Dünya Şampiyonası'nda, sezonun 4'üncü yarışı olan San Marino Grand Prix'sini, Ferrari'nin Alman pilotu Michael Schumacher kazandı. 
     Imola pistinde, 62 tur üzerinden yapılan toplam 305.609 kilometrelik yarışı, 4 dünya şampiyonluğu bulunan Michael Schumacher, saatteki ortalama 205.613 kilometrelik hızıyla, takım arkadaşı Rubens Barrichello'nun 17.9 saniye önünde, 1 saat 29 dakika 10.789 saniyelik zamanıyla birinci sırada tamamladı. 
     Şampiyon pilot, Avustralya ve Brezilya Grand Prix'lerinin ardından, San Marino'da bu sezonki 3'üncü birinciliğine imza atarken, kariyerindeki 56'ıncı Grand Prix zaferini de elde etmiş oldu. 
     Yarışı ilk 2 sırada başlayan Ferrari ekibinden Brezilyalı Rubens Barrichello da mücadeleden 2'nci olarak ayrılırken, İtalyan takımı, kendi evindeki mücadeleden ''duble'' yaparak büyük bir zaferle ayrıldı. 
     Markalarda Ferrari'nin en büyük rakibi Williams BMW'den Ralf Schumacher 3'üncü olurken, diğer Williams BMW pilotu Kolombiyalı Juan Pablo Montaya, yarışı 4'üncü sırada tamamladı. 
     Renault takımından İngiliz Jenson Button'ın 5'inci sırada tamamladığı mücadelede, McLaren Mercedes ekibinden İngiliz David Coulthard da 6'ıncı oldu. 
     
     Sürücüler sıralaması 
     Sürücüler klasmanında, bu sezonki 3'üncü birinciliğini elde eden Alman Michael Schumacher, rakipleriyle arasındaki puan farkını giderek açıyor. 
     Sıralama şöyle 
     
     
1. Michael Schumacher Almanya Ferrari 34 puan 2. Ralf Schumacher Almanya Williams BMW 20 3. Juan Pablo Montoya Kolombiya Williams BMW 17 4. Jenson Button İngiltere Renault 8 5. Rubens Barrichello Brezilya Ferrari 6 6. David Coulthard İngiltere McLaren Mercedes 5 7. Kimi Raikkonen Finlandiya McLaren Mercedes 4 8. Eddie Irvine İngiltere Jaguar 3 9. Mark Webber Australya Minardi 2 9. Nick Heidfeld Almanya Sauber 2 9. Mika Salo Finlandiya Toyota 2 12. Felipe Massa Brezilya Sauber 1 
     
     Markalar 
     Brezilya Grand Prix'si sonrasında markalarda Williams BMW'nin ardından ikinci sırada kalan Ferrari takımı, San Marino'daki ''Duble''siyle, bu sezonun da en iddialı ekibi olduğunu bir kez daha kanıtladı. 
     Markalar klasmanı şöyle oluştu 
     
     
1. Ferrari 40 puan 2. Williams BMW 37 3. McLaren Mercedes 9 4. Renault 8 5. Jaguar 3 5. Sauber 3 7. Minardi 2 7. Toyota 2 
     Formula 1'de sezonun 5'inci yarışı olan İspanya Grand Prix'si, 28 Nisan Pazar günü Barcelona pistinde yapılacak. 
     





</TEXT>
</DOC>
