<DOC>
<DOCNO> 79611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/21/son/sondun10.html </URL>
<DATE> 2002/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sunday Telegraph "Saddam, eski El Kaide'lilere kucak açtı" 
</HEADLINE>
<TEXT>

     İngiltere'de yayımlanan The Sunday Telegraph gazetesi, Irak Devlet Başkanı Saddam Hüseyin'in bir grup eski El Kaide savaşçısına kucak açtığını, bu grubun Kuzey Irak'ta üslenmesine ve silahlanmasına yardımcı olduğunu öne sürdü. 
     Irak'ın kuzeyindeki iki köyün, kendilerine ''Ensar El İslam'' adını veren bu grup tarafından yönetildiğini belirten gazete, Saddam Hüseyin'in Cumhuriyet Muhafızları'nın da bölgede görüldüklerini öne sürdü. 
     Saddam'ın muhafızlarının bölgede keşif görevi yapan bazı Batılı askeri kaynaklar tarafından saptandığını yazan gazete, ''Saddam Hüseyin ile Usame Bin Ladin arasındaki herhangi bir ilişkinin kanıtlanması halinde, ABD Başkanı George Bush aradığı delili bulmuş olacak'' yorumunda bulundu. 
     Gazete, Afganistan'da uzun yıllar Taliban ve El Kaide ile birlikte savaşan radikal bir dini örgüt olarak tanımladığı Ensar El İslam'ın üye sayısının Afganistan'da yürütülen operasyonlardan kaçanlarla birlikte patlama yaptığını yazdı. Gazeteye göre, Kuzey Irak'taki bazı yerel istihbarat kaynakları, 200 bin kişi ile çok sayıda silah ve Toyota Land Cruiser tipi araçlardan söz etti ve bunların tümünün El Kaide'den geldiğini öne sürdü. 
     Irak yönetiminin de Halepçe bölgesine bu gruba iletilmek üzere yerden havaya füzeler ile diğer bazı ağır silah ve mühimmat gönderdiği iddia edildi. 
     





</TEXT>
</DOC>
