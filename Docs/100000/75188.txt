<DOC>
<DOCNO> 75188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/29/guncel/agun.html </URL>
<DATE> 2002/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistin çok ayıp etti 
</HEADLINE>
<TEXT>

Binbaşı Toytunç’un cenaze törenine Filistin’in Ankara Büyükelçisi katılmazken İsrail Büyükelçisi önce herkese başsağlığı diledi, sonra da namazda saf tuttu... 
     ANKARA Milliyet 

     El Halil’de şehit edilen Binbaşı Cengiz Toytunç’un cenazesi Ankara’da yapılan hüzünlü törenin ardından Antalya’da toprağa verildi. Filistinlilerin güvenliğini temin ederken öldürülen Toytunç’un cenazesine Filistin’in Ankara Büyükelçisi Fuat Yasin’in katılmaması dikkat çekti. Törene, Yasin’in yerine Büyükelçilik Müsteşarı Feyyaz Halil ve askeri ataşe Hamid Kammash geldi. Tüm bakan ve komutanların elini tek tek sıkmayı ihmal etmeyen İsrail Büyükelçisi David Sultan ise cenaze namazında saf bile tuttu. 
     Öğle namazının ardından kılınan cenaze namazına Cumhurbaşkanı Sezer de katıldı. Basın önünde ilk defa namaz kılan Sezer’in yanı sıra, Başbakan Ecevit ve Hava Kuvvetleri Komutanı Org. Cumhur Asparuk da cemaate katıldı. MP lideri Aykut Edibali’nin baş-örtülü eşi Filiz Edibali namaza katılan tek kadın oldu. 
     
     TOPRAĞA VERİLDİ 
     Şehit binbaşı için Kocatepe Camii’ndeki törende Toytunç’un cenazesinin başında dönem arkadaşları havacı binbaşılar sırayla saygı nöbeti tuttu. Cenazenin taşınması sırasında da Adalet Bakanı Hikmet Sami Türk asker selamı verirken, Maliye Bakanı Sümer Oral da gözyaşlarına engel olamadı. Toytunç’un cenaze namazı Foça’da eğitim sırasında şehit olan Jandarma Kıdemli Çavuş Özkan Bingöl ile birlikte kılındı. Toytunç’un cenazesi Ankara’daki törenin ardından askeri uçakla memleketi Antalya’ya getirildi. Ailesinin isteği üzerine Muratpaşa Camii’nde 2500 kişinin katıldığı ikinci törenin ardından binbaşı Toytunç’un cenazesi Uncalı’daki Büyükşehir Mezarlığı’nda bulunan şehitlikte toprağa verildi. 
     
Sezer ve Ecevit de oradaydı      Törende Cumhurbaşkanı Ahmet Necdet Sezer, Başbakan Bülent Ecevit ve Genelkurmay Başkanı Orgeneral Hüseyin Kıvrıkoğlu’nun yanı sıra bakanlar, kuvvet komutanları, SP Genel Başkanı Recai Kutan, CHP Genel Başkanı Deniz Baykal, BBP Genel Başkanı Muhsin Yazıcıoğlu, DTP Genel Başkanı İsmet Sezgin ve siyasi partilerin temsilcileri, eski Genelkurmay Başkanı emekli Orgeneral İsmail Hakkı Karadayı, MİT Müsteşarı Şenkal Atasagun, çok sayıda subay - astsubay ve vatandaşlar hazır bulundu. Şehit binbaşı için DYP lideri Tansu Çiler, Fenerbahçe Kulübü Başkanı Aziz Yıldırım ve Toytunç’un görev yaptığı TIPH Gücü de çelenk gönderdi. 
     
     TIPH açıklaması 
İsrail askeriyle çatışma çıktı      AYŞE KARABAT Kudüs 

     El Halil’de Binbaşı Cengiz Toytunç ve İsviçreli Catherine Berruex’nun öldürüldüğü, Yüzbaşı Hüseyin Özarslan’ın da yaralandığı saldırının detayları, görevli oldukları Geçici Uluslararası Mevcudiyet TIPH tarafından açıklandı. İsrail’in "Bölgede İsrail askeri yoktu" iddiasını ve Özarslan’ın "Saldırgan Filistin polisi üniforması giymişti" demecini yalanlayan TIPH açıklamasına göre olay şöyle gelişti "3 TIPH görevlisi, saat 20.10’da TIPH kararg hından, TIPH işaretli araçla El Halil’den ayrıldı. Tel Aviv yönünde, Halhul Köprüsü’nden 35 no’lu by pass yoluna çıkan gözlemciler, aracın ön tarafından ve üstünden gelen ateş seslerini işitti ve aracı durdurdu. Aracın 5 metre ilerisinde kimliği belirsiz bir adam durmaktaydı. TIPH görevlileri, TIPH gözlemcileri olduklarını söyledi. Ancak saldırgan ateşe devam etti. Ateş kesildiğinde, bir gözlemci ölüydü ve biri de yaralıydı. 
     
     Karşılıklı ateş 
     Bu noktada, yaralanmamış gözlemci, yaralı arkadaşını araçtan çıkardı ve TIPH kararg hını bilgilendirdi. Kısa süre sonra İsrail Silahlı Kuvvetleri IDF , 2 ciple olay yerine geldi. Karşılıklı ateş başladı. Bu sırada olay mahalline IDF’den takviye kuvvet ulaştı. Karşılıklı ateş sırasında yaralı gözlemci vurularak öldürüldü, üçüncü gözlemci de yaralandı." 
     
Binbaşı Toytunç’un başından 9 kurşun çıktı      UTKU ÇAKIRÖZER Ankara 

     Binbaşı Cengiz Toytunç’un şehit edildiği El Halil’deki saldırının faillerinin bulunmasına ilişkin soruşturma sürerken, Genelkurmay Başkanlığı’nın aldığı bir karar, Ankara kulislerinde "sorumlu Filistin" yorumuna yol açtı. Binbaşı Toytunç’un GATA’da yapılan otopsi sonucu beklenirken, Milli Savunma Bakanlığı’na MSB "İsrail ile tank anlaşmasını imzalayın" talimatı verildi. 
     
     MSB’ye İsrail talimatı 
     İsrail’den önceki gece getirilen Toytunç’un naaşına yapılan otopsinin ilk sonuçları dün Genelkurmay Kararg hı’na ulaştı. Otopsi sonuçlarında Toytunç’un kafasına 9 kurşun isabet ettiği anlaşıldı. Olayda teröristin kullandığı silah türü açıklanmazken, Genelkurmay’ın kararı, şüphelerin Filistin’e çevrilmesine yol açtı. İsrail ile imzalanmasına daha önce karar verilen yaklaşık 1 katrilyon liralık tank anlaşmasının bugün yapılması için MSB’ye talimat verildi. 
     



 GÜNCEL 


















</TEXT>
</DOC>
