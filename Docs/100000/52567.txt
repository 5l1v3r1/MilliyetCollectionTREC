<DOC>
<DOCNO> 52567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/16/spor/spo03.html </URL>
<DATE> 2001/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
BÖYLESİ DE VAR 
</HEADLINE>
<TEXT>

Galatasaray Teknik Direktörü Lucescu , yönetimin eski fiyatlarla önerdiği 4 yıllık sözleşme teklifini "Bana ödeme yapmakta zorlanırsınız. Türkiye şartlarında bu ücreti alamam" diyerek geri çevirdi 
     HALİL ÖZER 

     Büyük özveri 
     GALATASARAY Teknik Direktörü Lucescu’nun, yönetimin yaptığı dört yıllık yeni sözleşme önerisini geri çevirmesi büyük şaşkınlık yarattı. Rumen hocanın teklifi kabul etmemesinin nedeni ise Sarı - Kırmızılı yönetimi daha büyük hayrete düşürdü. Lucescu’ya son iki yılın sözleşmesinde bulunan fiyatlar önerilmişti. Ancak Rumen hoca, "Bu parayı ödemekte zorlanırsınız. Türkiye şartlarında bu ücreti almam. Daha makul olursa oturur, görüşürüm" dedi. 
     
     Brescia kancası 
     LUCESCU bu sözlerle yöneticilerin kalbini bir kez daha kazandı. Yönetim yeni ve farklı bir sözleşme hazırlayarak Rumen hoca ile yeniden masaya oturmayı düşünüyor. Teknik Direktör Lucescu ile yapılacak yeni sözleşmenin iki yıllık olması bekleniyor. Bu arada Rumen teknik adama İtalya’nın Brescia takımının da sürekli teklif yapması yönetimi harekete geçirdi. Lucescu, Galatasaray’dan yıllık bir milyon dolara yakın ücret alıyor. 
     
Fleurquin gitmiyor      GALATASARAY’IN Uruguaylı futbolcusu Fleurquin’in, milli takımının Dünya Kupası finalleri için Avustralya ile oynayacağı baraj maçlarına gitmeyeceği açıklandı. Sarı - Kırmızılı yöneticiler 20 - 25 Kasım tarihlerinde yapılacak karşılaşmalar için Fleurquin’e davet gelmediğini söylediler. 
     
Doğan, kız babası gibi’      GAZİANTEPSPOR ile Batista’nın transferi için büyük bir pazarlığa girişen Galatasaray, Kırmızı - Siyahlı kulübe bir milyon dolar önerdi. Brezilyalı oyuncusu için iki milyon dolar isteyen Başkan Celal Doğan ile dün İstanbul’da bir araya gelmeye çalışan Galatasaraylı yöneticiler, Doğan’ın yoğun programı nedeniyle bunu başaramadılar. Başkan Cansun ile Celal Doğan’ın salı günü masaya oturacakları belirtildi. Bu arada 2. Başkan Fatih Altaylı, Batista’yı vermekte direnen Celal Doğan için "Kız babası gibi" yorumunu yaptı. 
     



 SPOR 






















</TEXT>
</DOC>
