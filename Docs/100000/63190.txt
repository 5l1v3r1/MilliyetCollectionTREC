<DOC>
<DOCNO> 63190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/20/guncel/gun08.html </URL>
<DATE> 2002/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ödevleri internette yaptırmak doğru mu 
</HEADLINE>
<TEXT>

ÇAPRAZ ATEŞ 
     GÜLAY FIRAT 

     İnternet vasıtasıyla öğrencilerin ödevlerine yardım eden sitelerin sayısı hızla artıyor. Öğrenciler ödevlerini kendileri yapmak yerine, bu iş için internette kurulan sitelere işi havale ediyor. Bazı siteler 50 milyon lira gibi bir ücreti ödeyen öğrencinin her türlü ödevini anında hazırlıyor. Ücretsiz hizmet verenler de var. Öğrencilerin ödevlerini sitelere hazırlatmaları doğru mu İşte görüşler 
     
     Prof.Dr. Atıf Ural Kocaeli Üniversitesi 
Tembelliğe sürükler      İnternetteki ödev sitelerinden öğrencilerin faydalanması onları tembelliğe sürekler. Öğrenciye eğitimini geliştirmesi, sağlamlaştırması amacıyla verilen ödevlerini başkaları tarafından ücret karşılığı yaptırılması dolandırıcılığa bile girer. Ödevin anlamı, kendini yetiştirmek ve denetlemektir. İnternet sitesinden alınan çözülmüş ödev, öğrenciye belki zaman kazandırır ama kesinlikle kişilik kazandıramaz. Belki ödevini yaptıktan sonra internetten karşılaştırabilir bu faydalı da olabilir, fakat kesinlikle ödev siparişi yaptırmak doğru değildir. 
     
     Prof. Dr. Sedat Özkan Psikiyatrist 
Bu şark kurnazlığı      Böyle bir durum öğrenciye de eğitim sistemine de zarar verir. Öğrencinin eğitiminde hevesini ve motivasyonu engeller. Bu yöntemle ödevlerini yaptıran bir öğrenci psikolojik özgüvenini kaybeder, dürüstlük kavramı zedelenir. Eğitimde öğrenciyle öğretmen arasında çok özel bir ilişki vardır. Bu ilişki bu tür kurnazlık ve sanal ortamdan yapılan kopyayla zedelenir. Bu anlamda çalışan siteler eğitime darbe vurmuş olur. Bu şark kurnazlığıdır öğrenci öğrenciyle öğretmen arasındaki iletişimin sağlığını da bozar. 
     
     Ayhan Alkış Yeditepe Üniversitesi 
Kopya çekmiş sayılırlar      İnternetten ödev siparişini onaylamam mümkün değil. Eğitim sisteminde de bozukluklar ortaya çıkıyor. Ödevi ver, yeterli not alınsın, klasik bir sınavla öğrencilerin bilgisini sına. Bana göre, verilen ödevlerin sözlü olarak denetimi yapılmalı. Yalnızca test ve sınavlarda denetlenmesi durumunda internetten kopya çeken öğrencilerin eğitimindeki olumsuz ve kötü kullanımın ancak bu şekilde önüne geçilebilir. Ayrıca internet denetimi elden bırakılmamalı. İnternete ödev siparişi yapan öğrenciler kopya çekmiş sayılmalı. 
     
     Murat Hoşver odev.gen.tr sitesi 
Yardım ediyorum      Öncelikle Türkiye’de ciddi anlamda ödev konusunda site hazırlayan ilk kişi benim. Bir sene yakın süredir, öğrencilere ödevde yardım ediyorum. Ancak bunun için hiçbir maddiyat gözetmeden yapıyorum. Günde 10 - 15 e - mail alıyorum. Ayrıca sitemde sanal dünyanın ziyaretçilerinin gönderdiği ödevleri kaynak olarak yayınlıyorum. Öğrencilere bu sayede ödevlerine yardımcı olmak istiyorum. Lise yıllarımda verilen ödevi hazırlamak için kaynak bulmakta zorlandığım günleri hala unutmadım. Sonra, Batı ülkelerinde eğitim sistemlerini de araştırdım ve bizimki gibi eğitim sistemi başka bir ülkede olmadığını gördüm. Eğitim sistemi protesto etmek için bu siteyi hazırlamaya karar verdim. Sitem benim gibi eğitim sisteminin yanlış olduğunu düşünen insanlar tarafından da destekleniyor. Bana çeşitli konularda hazırlanan ödevleri, tezleri gönderiyorlar. Öyle ki, sitenin masraflarını karşılayan bir de sponsorum var. 
     
     Ekim Nazım Kaya odevim.com sitesi 
Öğrencinin ihtiyacı var      Eğitim sistemimiz Amerikan sistemine benzetilmeye çalışılıyor. Yani ders saatleri azaltılan, araştırma, ödev ve projeye ağırlık verilen, kütüphanelerde daha çok vakit harcamayı gerektiren bir sistem. Ancak, ne bizim eğitim geleneğimizde araştırma var, ne buna niyetimiz ve enerjimiz mevcut, ne de araştırma yapmayı tam anlamıyla biliyoruz. Ödev denilen şey, dersi öğrenmemiz için veriliyorsa, biz onun hakkını zaten veremiyoruz. Hiç değilse Amerika’yı yeniden keşfetmeyelim, daha önce emek harcanarak yapılmış ödevleri tüm öğrencilerin kullanımına açalım diye böyle bir site hazırlamaya karar verdim. 
     www.odevim.com’da Bunun bir öğretim kurumuna verilmesi tavsiye edilmez’ diye bir madde var. Ama sistem yüzünden ezilen öğrencilerin de yardıma ihtiyacı var. 
     



 GÜNCEL 

























</TEXT>
</DOC>
