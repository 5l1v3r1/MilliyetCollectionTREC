<DOC>
<DOCNO> 83705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/13/son/sondun23.html </URL>
<DATE> 2002/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Arılar bombaların yerini bulabilecek mi 
</HEADLINE>
<TEXT>

     Amerikalı bilim adamları, ABD Savunma Bakanlığı'nın Pentagon isteği üzerine, arıların patlayıcı izlerini bulmaları için eğitilmelerinin mümkün olup olmadığını araştırıyor. 
     New York Times'in haberinde, arıların günün birinde bombaları bulmalarına yönelik araştırma projesinin 3 yıldır devam ettiği, ancak hala başlangıç aşamasında olduğu belirtildi. Haberde, öncelikle arıların mayın arama konusunda eğitilmeye çalışıldığı, şimdi de patlayıcı yüklü bir kamyonu saptamaları için çalışmaların sürdüğü kaydedildi. 
     ABD'nin Teksas eyaletindeki hava kuvvetlerinin araştırma laboratuvarında kısa süre önce yapılan deneylere göre, arıların koku alma duyuları çok gelişkin ve yüzde 99'dan fazla keskin. 
     Araştırmacılar, arıların güvenlik kontrol noktalarına yerleştirilebileceğini ve daha sonra da biyolojik ya da kimyasal saldırıların anlaşılmasında kullanılabileceğini belirtiyorlar. 
     Arıların gelecekte pirinç tanesi büyüklüğünde vericilerle donatılmasının planlandığını ve iz sürmelerinin de mümkün olabileceğini kaydeden araştırmacılar, arıların şekerle beslendiğini söylüyor. 
     Bu arada, arılarla ilgili olanların yanı sıra başka hayvanların kullanıldığı benzer projelere 1998'de 25 milyon dolar yatıran Pentagon yetkilileri, bu deneylerin şüpheyle karşılanabileceğini ya da alay konusu olabileceğini bildiklerini, ancak bir sonuç alınacağından emin olduklarını belirtiyor. 
     





</TEXT>
</DOC>
