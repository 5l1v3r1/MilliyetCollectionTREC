<DOC>
<DOCNO> 84228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/16/ekonomi/eko06.html </URL>
<DATE> 2002/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Vakıfbank’ın satışı temmuza kaldı 
</HEADLINE>
<TEXT>

Yatırımcılar sektördeki denetimler sonucu ortaya çıkacak bilançoları görmek isteyince İhale Komisyonu teklif tarihini mayıstan temmuza çekti 
     HARUN GÜREK Ankara 

     Vakıfbank’ın yüzde 75 hissesinin özelleştirilmesi geçici bir süre için ertelendi. Niyet mektubunda yer alan alan taahhütlerden biri olan ihalenin temmuz ayı başında yapılması planlanıyor. 
     Vakıfbank’ın yüzde 55 oranındaki A grubu, yüzde 19.75 oranındaki B grubu hisselerinin blok satış yöntemiyle özelleştirilmesine ilişkin takvim uyarınca bankaya talip olan beş yatırımcıdan tekliflerin mayıs başında alınması hedefleniyordu. 
     
     Alıcı bekliyor 
     Mart ayından itibaren bankada inceleme yapmaya başlayan, nisandan itibaren bilgi odalarına alınarak bankanın durumuna ilişkin ayrıntılar konusunda bilgilendirilen yatırımcılar, hem bankacılık sektörünün güçlendirilmesine yönelik operasyon kapsamında yapılan denetimler sonucu ortaya çıkacak bilançoları, hem de bu operasyonun sonuçlarını görmek istediklerini bildirdi. 
     Yatırımcılardan gelen talebi değerlendiren Vakıfbank İhale Komisyonu, "yeniden sermayelendirme" olarak da adlandırılan söz konusu operasyon uyarınca yapılan iki aşamalı denetimin ve operasyonun sonuçlarını bekleme kararı aldı. Komisyon, bu nedenle, teklif verme tarihini mayıs başından temmuz başına erteledi. Komisyon, programı ilgilendirmesi nedeniyle kararı Hazine’ye de bildirdi. 
     Yatırımcıların iki aşamalı denetim sonucu ortaya çıkacak enflasyondan arındırılmış bilançoyu ve bankacılık sektörünün durumuna ilişkin önemli veriler sağlayacak olan operasyonun sonuçlarını görmek istemelerinin doğal olduğunu belirten Vakıfbank yetkilileri, şunları söyledi 
     "Yatırımcılar halen bilgi odalarında çalışıyor. Bu çalışmayı tamamladıktan sonra sermayelendirme operasyonunu bekleyecek. Operasyon 24 Haziran’da tamamlanacak. Ondan sonra bir kez daha gelip bilgi odalarında çalışacaklar. Temmuz başından itibaren teklif alma noktasına geleceğimizi tahmin ediyoruz. Temmuzda ihaleyi tamamlamış oluruz." 
     



 EKONOMİ 





















</TEXT>
</DOC>
