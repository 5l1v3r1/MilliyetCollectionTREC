<DOC>
<DOCNO> 57059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/13/son/sontur07.html </URL>
<DATE> 2001/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ramazan Bayramı'nda beyaz cennete hücum 
</HEADLINE>
<TEXT>

     Bursa ve Uludağ'daki oteller, Ramazan Bayramı'nda tatilcilerin akınına uğrayacak. 
     Uludağ ve Bursa'daki otellerin bayram rezervasyonları şimdiden yüzde 80-90'lara ulaşırken, Çelik Palas Oteli yüzde 100 doluluk oranını yakalayınca rezervasyonunu kapattı. 
     Ramazan Bayramı'nda hem dinlenmek hem de kayak yapmak isteyen tatilciler, bir milyar lirayı gözden çıkarma pahasına ''Beyaz Cennet''teki otelleri tercih ediyor. 
     Grand Yazıcı Oteli yetkilileri, Ramazan Bayramı dolayısıyla 14-18 Aralık tarihleri arasında 3 ve 4 günlük ''geliştirilmiş tam pansiyon'' paket program uyguladıklarını söylediler. 
     3 gün için 960 milyon, 4 gün için de 1 milyar 120 milyon lira olan 
     iki kişilik paket programa gösterilen ilgiden memnun olduklarını belirten yetkililer, şimdiden yüzde 80-90 olan doluluk oranının yüzde 100'e çıkacağını tahmin ettiklerini söylediler. Bayramda, 3 gün konaklamalarda kişi başı günlük 160 milyon, 4 günlük konaklamalarda ise 140 milyon liralık fiyat tarifesi uygulayan Ağaoğlu My Resort Oteli'nin şimdiden yüzde 70-80'e ulaştığı bildirildi. Otel işletmecileri, son günlerde rezervasyonların hızlandığını, bu nedenle bayram öncesinde otelin tamamen dolacağını kaydettiler. Bu yılki bayram rezervasyonlarının geçen yıla oranlar oldukça fazla olduğuna dikkati çeken işletmeciler, bunda karın erken yağmasının etkili olduğunu ifade ettiler. Rezervasyonları yüzde 90'a ulaşan Beceren Oteli'nin sahibi ve Uludağ Kar Birliği ULUKARBİR Başkan Vekili Haluk Beceren de, tatilcilerin bayramda Uludağ'a akın edecek olmasına sevindiklerini, talepteki yoğunlukta erken yağan karın etkili olduğunu belirtti. Bayram tatilinin yoğun çalışan ya da uzun süredir dinlenemeyen kişiler için bir fırsat olduğuna işaret eden Beceren, ''Bayram rezervasyonlarının iyi olması bizim için bir gösterge değil. Zira bayramdan sonra nasıl bir sezon yaşayacağımızı bilemiyoruz'' dedi. 
     
     Otellerde büyük rekabet 
     Bursa'daki termal otellerin Ramazan Bayramı tatili nedeniyle uyguladıkları paket programlara da tatilciler yoğun ilgi gösteriyor. 
     Kentteki turistik oteller, rezervasyonların yüzde 90'lara ulaşmasından duydukları memnuniyeti dile getirirken, 15-18 Aralık tarihleri arasında kişi başı 540 milyon liralık paket fiyat tarifesi uygulayan Çelik Palas Oteli'nin yüzde 100 doluluk oranına ulaşması nedeniyle rezervasyonunu kapattığı öğrenildi. 
     Otelin Resepsiyon Şef Yardımcısı İskender Akın, Bursa'daki otellerin, özellikle tatili fırsat bilerek İstanbul'dan kaçmak ya da termal hizmetten yararlanmak isteyen tatilcilerin akınına uğrayacağını söyledi. 
     Bayram tatilinin, kriz nedeniyle rezervasyonları yüzde 30'lara düşen oteller için bir doping etkisi yaptığını kaydeden Akın, ''Rezervasyonlarımız iyi ama, bu sadece krizden bunalan vatandaşların bayram kaçışı. Keşke her gün bayram olsa...'' diye konuştu. 
     






</TEXT>
</DOC>
