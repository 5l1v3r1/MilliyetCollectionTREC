<DOC>
<DOCNO> 75779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/01/son/sondun15.html </URL>
<DATE> 2002/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika "işgal kuvvetleri" 50 yıl sonra Almanya'dan çekiliyor 
</HEADLINE>
<TEXT>

     Belçika'nın İkinci Dünya Savaşı'ndan bu yana 50 yılı aşkın bir süreden beri Almanya'da bulunan işgal kuvvetlerinin geri çekilmesi kararlaştırıldı. 
     Belçika Savunma Bakanlığı kaynaklarından elde edilen bilgiye göre, Almanya'daki Belçika Kuvvetleri FBA , 7 Haziran'da Köln yakınlarındaki Spich'te yapılacak törenle geri çekilme işlemini başlatacak. 
     Bu törene Belçika Kralı 2. Albert ve Federal Almanya Cumhurbaşkanı Johannes Rau da katılacaklar. 
     Belçika hükümeti, Silahlı Kuvvetler'in ''stratejik modernleştirilmesi'' önlemleri çerçevesinde, 2000 yılında çeşitli kararlar almış, 2015'e kadar uygulanması öngörülen tasarruf planları arasında FBA'nın geri çekilmesine de yer verilmişti. 
     İkinci Dünya Savaşı'ndan mağlup çıkan Almanlar, Belçika'ya da önemli savaş tazminatları ödemişler ve işgal kuvvetlerini barındırmayı kabul etmişlerdi. Onbinlerce Belçika askeri, diğer müttefiklerle birlikte Almanya'nın çeşitli bölgelerini kontrolüne almıştı. Bu askeri birimlerinin bir kısmını son yıllarda çeken Belçika'nın, Almanya'da halen 2 bin 100 asker ve 5 bin sivil FBA personeli bulunuyor. 
     FBA, özellikle Köln ve çevresinde konuşlandırılmış durumda hizmet veriyor. 
     Savunma Bakanlığı kaynaklarına göre, Haziran ayında başlatılacak son geri çekme hareketi en geç 2004 yılında tamamlanacak. Almanya'daki piyade ve zırhlı birlik tugaylarının bir kısmı feshedilirken, bir kısmı Belçika'nın Liege bölgesine taşınacak. 
     Yetkililer, bazı Belçikalı askerlerin, Adolf Hitler'in Harp Okulu ve en önemli eğitim merkezlerinden biri olan, halen kısmen müze olarak kullanılan Vogelsang Eğitim Kampı'nda işgali 2005'e kadar sürdüreceklerini bildirdiler. Belçika'nın, 2005'ten sonra, Almanya'da, ''sembolik olarak'' birkaç asker bırakabileceği de belirtiliyor. 
     






</TEXT>
</DOC>
