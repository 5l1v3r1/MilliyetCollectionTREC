<DOC>
<DOCNO> 79358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/20/ekonomi/eko05.html </URL>
<DATE> 2002/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine’ye hayat’ öpücüğü 
</HEADLINE>
<TEXT>

IMF’ye borçlanma tabanını genişletme sözü veren Hazine, özel hayat sigorta şirketleriyle beş yıl vadeli, üç ayda bir faiz ödemeli tahviller üzerinde görüşüyor 
     TARIK YILMAZ 

     Hazine, hayat sigortaları için özel tahvil çıkarmaya hazırlanıyor. 1.5 milyar dolar civarında kaynağa sahip olan hayat sigortası fonlarını değerlendirmek isteyen Hazine, sigortacılara ekstra faiz verecek. Bu amaçla borçlanma senedi çıkaracağını IMF’ye verilen ek niyet mektubuna da koyan Hazine’nin, sigortacılarla yaptığı toplantılarda sona yaklaşıldı. 
     
     İki puan fazla faiz 
     Görüşmelerde sigortacılara beş yıl vadeli, üç ayda bir kupon ödemeli TL tahvil verme konusunda hemen hemen uzlaşmaya varıldı. Faiz ödemelerinin, üç ay vadeli bono ihalelerinde oluşan dönemsel faizin üzerine iki puan eklenerek put option yapılacağı belirtildi. Sigorta şirketlerinin yasal ihtiyaç halinde bir ay önceden bildirerek tahvilleri vadesinden önce bozdurmasına izin verileceği ifade edilirken, böyle durumlarda iki puan ek getiriden vazgeçilmek zorunda kalınacağı vurgulandı. 
     Hazine’nin dövize endeksli k ğıtlarda "libor faiz oranı üzerine konulacak ek getiri" önerisine ise sigortacıların sıcak bakmadığı kaydedildi. Sigortacıların, "Libor olmaz, ancak yurtdışına ihraç edilen eurobondlara uygulanan faiz oranı olabilir. Yabancılara bu faiz veriliyorsa bize de verilebilir" önerisi getirdiği, Hazine yetkililerinin ise incelemek için izin istediği ifade edildi. Bir sigorta şirketinin yöneticisi, ilk etapta 200 trilyonluk bir kaynağın Hazine’ye aktarılacağının tahmin ettiğini kaydetti. 
     
Tahvil ihracı başladı      Hazine, dış borçlanma programı kapsamında 600 milyon euro tutarında, 5 yıl vadeli ve yıllık yüzde 9.75 kupon ödemeli tahvil ihracına dün başladı. Yatırımcı bazını genişletmeye çalışan Hazine’nin euro tahvil ihracına Almanya, İngiltere, Amerika, İsviçre, Yunanistan da dahil, birçok ülkedeki yatırımcılardan talep geldiği ifade edildi. Tahvil ihracı tutarı 8 Mayıs 2002 tarihinde hesaba girecek ve son ihraçla birlikte, bu yıl uluslararası piyasalardan temin edilen kaynak tutarı yaklaşık 2 milyar dolara ulaşacak. 
     



 EKONOMİ 















</TEXT>
</DOC>
