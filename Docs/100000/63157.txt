<DOC>
<DOCNO> 63157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/19/son/sontur05.html </URL>
<DATE> 2002/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Ekonomi ve ticaret konusunda ABD'den yeşil ışık aldık" 
</HEADLINE>
<TEXT>

     Başbakan Bülent Ecevit, Washington'daki resmi temaslarını tamamladıktan sonra geldiği New York'ta Türkevi binasında Türk toplumuyla bir sohbet toplantısı yaptı ve onların sorunlarını dinledi. 
     "Türkiye etkin şekilde devreye girmeseydi, dünyada dinler savaşı çıkabilirdi" diyen Ecevit, olaylardan sonra Türkiye'nin yıldızının parladığını kaydederek, "Türkiye, çoğunluğu Müslüman olan bir ülkede İslamın çağdaşlık ve laiklikle bir arada bulunabileceğini kanıtlamıştır" dedi. 
     Başbakan Ecevit, Türkiye ile ABD arasındaki stratejik işbirliğine bu kez ticaret ve ekonominin de dahil edildiğini belirterek, "ABD'den bu konuda yeşil ışık almış durumdayız" dedi. Türk-Amerikan ortak komisyonunun ekonomi ve ticaret konularını görüşmek üzere ilk toplantısını 26-27 şubat tarihlerinde Türkiye'de yapacağını da bildiren Başbakan, Beyaz Saray'daki görüşme sırasında Başkan Bush'un Amerikalı turistleri Türkiye'ye gitmeye teşvik eden sözler sarfettiğini, ayrıca nitelikli sanayi bölgeleri kurulması konusu üzerinde özenle duracaklarını söylediğini ifade etti. 
     Amerikalı yatırımcıların Türkiye'de yatırım yapmalarını teşvik amacıyla tüm bürokratik engellerin kaldırıldığını kaydeden Bülent Ecevit, "Yatırımcılar artık 40 yerine tek bir kapı çalacak ve 2-3 yıl yerine 2-3 ayda sonuç alacak" dedi. 
     Başbakan Ecevit konuşmasında, ulusal ordusu ve polis gücü bulunmayan Afganistan'da bunların kurulması için Türkiye'nin aktif rol üstlenmeye hazır olduğunu da bildirdi. 
     Kıbrıs konusunda Beyaz Saray'dan dayatma nitelikli yorum ve isteklerin gelmediğini belirten Ecevit, "Sadece Başkan Bush, iki toplumun anlaşmasını temenni ettiğini belirtti. Dışardan bir dayatma olursa bunun gölgesi Kıbrıs'ın üzerine düşebilirdi" dedi. 
     
     "Bütün dünya Washington gündemimizdeydi" 
     Başbakan Bülent Ecevit, ABD'deki temaslarını tamamlayarak beraberindeki heyetle Türkiye'ye döndü. 
     Başbakan Ecevit, Esenboğa Havalimanı'nda yaptığı basın toplantısında ABD'de yaptığı görüşmelerin son derece olumlu geçtiğini söyledi. Önceki gezilerde sadece ikili ilişkilerde bulunulduğunu ancak, Türkiye'nin konumu nedeniyle artık bunun değiştiğini ifade eden Ecevit şöyle konuştu 
     "Türkiye artık bütün dünya konumları ile ilgileniyor. ABD'de yaptığımız görüşmelerde de Orta Asya'dan Orta Doğu'ya, Uzak Doğu'dan Avrupa Birliği'ne kadar, Bosna'dan Kafkasya'dan Afganistan'a kadar bütün dünya Washington görüşmelerimizin gündemindeydi. Bu Türkiye'nin bir dünya devleti haline geldiğini gösteriyor. Aynı zamanda ekonomiden teröre kadar bir çok konular da gündemimizde yer aldı." 
     






</TEXT>
</DOC>
