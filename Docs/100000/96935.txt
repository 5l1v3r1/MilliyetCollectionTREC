<DOC>
<DOCNO> 96935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/20/spor/spo19.html </URL>
<DATE> 2002/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Anadolu Turu 
</HEADLINE>
<TEXT>

Diyarbakır’a, Arnavut golcü      DİYARBAKIRSPOR, Arnavutluk Milli Takımı’nın 32 yaşındaki forveti Altın İrakly’i bir yıllığına renklerine bağladı. Ay - Yıldızlı ekibin, Arnavutluk ile oynadığı ve 4-1 kaybettiği özel maçta kalemize iki gol atan tecrübeli oyuncu, Kızılcahamam kampına da katıldı. 
     
Senegalli denemede      DENİZLİSPOR, İskoçya’nın Dunfermile takımında oynayan 29 yaşında ve 1.87 boyundaki Senegalli Sany N’Diange’yi, Avusturya kampına getirdi. Teknik Direktör Rıza Çalımbay, bu oyuncuyu bir süre denedikten sonra kararını verecek. Bu arada geçen sezon Denizlispor forması giyen ve bu sene bir Avusturya takımına giden Tolunay, kampı ziyaret etti. 
     
Hoca memnun      ANKARAGÜCÜ Teknik Direktörü Stoichia, takımın son derece iyi çalıştığını ve hazırlık maçlarının çok faydalı olduğunu söyledi. Rumen hoca, "Niyazi çok değerli bir oyuncumdu. Onun yerini doldurmaya çalışacağız" dedi. Bu arada dünkü Cappellen maçında 90 dakika forma giyen Hakan Keleş, Burak ve Baidoo sabahki idmanda düz koşu yaparken diğer futbolcular şut çalışması yaptı. 
     
Şanssız Ömer      GENÇLERBİRLİĞİLİ Ömer’in yakasını, şanssızlık Avusturya kampında da bırakmadı. Dünya Kupası kutlamaları sırasında, arabası ile bir kişiye çarpıp ölümüne sebep olan yıldız futbolcu, bu kez idrar yolları iltihabı teşhisiyle hastaneye kaldırıldı. Ömer’in mikrobik bir hastalığa yakalandığı, bir hafta dinleneceği açıklandı. 
     
Şimdi de Arjantinli      BURSASPOR, Meksikalı Valle ve Sanchez ile Brezilyalı Junior’dan sonra İspanya’nın Mataouge Honduras takımının 24 yaşındaki Arjantinli orta saha oyuncusu Hugo Dario Dominquez’i denemeye aldı. Günü tek idmanla tamamlayan Bursaspor hazırlık maçı sıkıntısı yaşamaya devam ediyor. 
     
Karaman kararsız      KOCAELİSPOR’UN, önceki gün Polonyalı Groklin ile oynadığı maçta, yabancı transferler Pacha ve Blatsis’in vasat bir grafik çizmesi teknik heyeti düşündürdü. Teknik Direktör Hikmet Karaman’ın, bu iki futbolcu için tereddütte olduğu belirtildi. Bu arada Seefeld’de hava sıcaklığının 0 dereceye düşmesi futbolcuları olumsuz yönde etkilemeye başladı. 
     
Yesiç, Altay’da      ALTAY, teknik direktör sorununu çözdü, bir zamanlar Partizan, Altay ve Trabzonspor forması giyen Yesiç ile her konuda anlaştı. Yugoslav hocanın pazartesi günü iş başı yapacağı belirtildi. Ayrıca yönetim, Yozgatlı Atakan ve Konyalı Özgür ve Soner Keleş ile de anlaşma sağladı 
     
Bekir’e takip      İSTANBULSPOR yönetimi ile anlaşamayan Bekir için, Malatyaspor’un devreye girdiği bildirildi. Malatyaspor Futbol şube sorumlusu Necip Olgu "Kendisi ile görüşüyoruz. Eğer bonservis sorununu çözersek, renklerimize bağlayacağız" dedi. 
     



 SPOR 
























</TEXT>
</DOC>
