<DOC>
<DOCNO> 73789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/21/son/sondun18.html </URL>
<DATE> 2002/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin en büyük 5 AB ülkesinden biri olma şansı var 
</HEADLINE>
<TEXT>

     Merkezi Almanya'nın Essen kentinde bulunan Türkiye Araştırmalar Merkezi TAM Direktörü Faruk Şen, Haziran ayında yapılacak Sevilla zirvesinde, Avrupa Birliği AB ile Türkiye arasında tam üyelik müzakerelerine başlama kararı alınması halinde, Türkiye'nin, AB'nin en büyük 5 ülkesinden biri haline gelme şansını yakalayacağını söyledi. 
     Şen, yaptığı açıklamada, Türkiye ve AB ilişkilerinde Helsinki zirvesinden sonra yeni bir sürece girildiğine dikkat çekti ve Türkiye'nin, İspanya ile sürdürdüğü sıcak ilişkiler ve son dönemdeki reform çabaları ile AB yolunda önemli kazanımlar elde edebileceğini belirtti. 
     Türkiye'nin, AB'ye tam üye olması halinde AB organlarında geniş temsil hakkına sahip olacağını ifade eden Şen, bu durumda Türkiye'nin Avrupa Parlamentosu'na 71 milletvekili, AB Komisyonu, Sayıştayı ve Adalet Divanı'na da birer üye göndereceğini, AB Konseyi içerisinde 29 oya sahip olacağını ve Komisyon'da 1000 kişilik idari personeli görevlendirebileceğini bildirdi. 
     Şen, ''Türkiye'nin AB üyeliğine şu anda en sıcak bakan, AB'de dönem başkanlığını yürüten İspanya'nın halkıdır. Türkiye bu fırsatı iyi değerlendirip, yürütmekte olduğu ekonomik, siyasi, hukuki ve toplumsal reformları da devam ettirerek, üyelik görüşmelerine başlama kararlılığında olduğunu göstermelidir. Türkiye, 2008 yılındaki tam üyelik fırsatını kesinlikle yakalamaya çalışmalıdır'' dedi. 
     






</TEXT>
</DOC>
