<DOC>
<DOCNO> 77845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/11/son/sontur18.html </URL>
<DATE> 2002/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM Komisyonu, türban eylemleri için Vali'ye soruşturma önerdi 
</HEADLINE>
<TEXT>

     TBMM İnsan Haklarını İnceleme Komisyonu, İstanbul'daki bazı imam-hatip liselerindeki eylemler konusunda, altkomisyon üyelerinin hazırladığı iki ayrı metinden DSP, MHP ve DYP'li üyelerin metnini ''komisyon raporu'' olarak kabul etti. 
     Komisyon Başkanı Hüseyin Akgül, toplantı sonrasında yaptığı açıklamada, her partiden birer kişinin görev aldığı altkomisyonca iki ayrı metin hazırlandığını anımsatarak, şunları söyledi 
     ''Bu metinler arkadaşlar tarafından tetkik edildi. Burhan Bıçakçıoğlu DSP-İzmir , Ali Keskin MHP-Denizli ve Nihan İlgün'ün DYP-Tekirdağ imzasını taşıyan metin oy çokluğuyla komisyon raporu olarak kabul edildi. Mustafa Baş AK Parti-İstanbul , Haşim Haşimi ANAP-Diyarbakır ile Bahri Zengin'in SP-İstanbul imzasını taşıyan rapor ise oy çokluğuyla reddedildi.'' Akgül, Bıçakçıoğlu ve arkadaşlarının hazırladığı metnin 2'ye karşılık 13 oyla kabul edildiğini kaydetti. 
     
     GÖRÜŞ AYRILIĞI VARDI 
     Her partiden bir kişinin görev aldığı 6 kişilik altkomisyon üyeleri, 18 Mart günü Eyüp, Bakırköy ve Sultanbeyli İmam-Hatip Liselerinde inceleme yapmışlardı. 
     Altkomisyon raporunun hazırlanmasında yaşanan görüş ayrılığı üzerine iki farklı metin hazırlanmıştı. DYP'li Nihan İlgün, kabul edilen rapora imza verirken, AK Parti'li Baş ve arkadaşlarınca hazırlanan metni de çekince koyarak imzalamıştı. 
     Komisyon toplantısında, Mustafa Baş'ın ''İlgün'ün görüşünün diğer metne eklenerek, bunun rapor olarak benimsenmesi'' önerisi ise reddedildi. 
     
     RAPORDAN 
     Komisyon raporunda, kolluk güçlerinin öğrencilere karşı zor kullanması eleştirildi. Kıyafet yönetmeliğine uymayan öğrencilere disiplin kurullarınca kınama cezası verilmeden okul dışına çıkarma cezası verilemeyeceği dile getirilen raporda, şu görüşler ifade edildi 
     ''Nedeni ne olursa olsun, öğrencilerin okul idaresinin verdiği bir karar olmaksızın okula alınmaması haksız ve keyfi bir uygulamadır. 
     Toplumda infial uyandıran bir kararla öğrenci, veli ve vatandaşları kolluk güçleri ile karşı karşıya bırakan İstanbul Valisi hakkında idari ve adli soruşturma başlatılması husususun ilgililere duyurulması teklif olunur.'' Raporda, yaşanan olayların özünde eğitim kurumlarında uyulması gereken kılık ve kıyafet biçiminin yattığı belirtilerek, ''Bu sorunu çözüme kavuşturması gereken makamın TBMM ve yürütme organı olan Hükümet olduğu'' dile getirildi. 
     Reddedilen metinde ise ''Din ve vicdan hakkı ile eğitim hakkının zor kullanılarak ihlal edildiği yetkili organ olan disiplin kurulu kararı olmaksızın öğrencilerin eğitim hakları engellenerek suç işlendiği'' öne sürülmüştü. 
     





</TEXT>
</DOC>
