<DOC>
<DOCNO> 67470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/13/son/sonspo10.html </URL>
<DATE> 2002/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaddafi Juventus hisselerini aldı, oğlu takımla idmana çıktı 
</HEADLINE>
<TEXT>

     İtalyan Juventus kulübünün yüzde 5.3'lük hissesini satın alan Libya lideri Muammer Kaddafi'nin oğlu Saadi Muammer Kaddafi 28 , Juventus futbol takımı ile idmana çıktı. 
     Libya Futbol Federasyonu Başkan Yardımcısı, El İttihad takımının başkanı ve oyuncusu Saadi Kaddafi, koyu Juventus taraftarı olarak biliniyor. 
     Kaddafi, bazı oyuncuları milli takımlara çağrılan, bazıları da istirahat eden Juventus takımının idmanında, ısınma hareketlerinin ardından yapılan 40 dakikalık 4'er oyunculu maçta yer aldı. 
     Alessandro Birindelli, Antonio Conte ve Marco Paramatti'nin takımında oynayan Kaddafi, Paolo Montero ve Ciro Ferrara gibi deneyimli savunma oyuncularıyla mücadele etti. 
     Libya lideri Muammer Kaddafi'nin sahibi olduğu ''Libyan Arap Foreign Investment Company'', geçen ay Juventus'un 6.4 milyon dolarlık hissesini satın alarak, siyah beyazlı kulübün resmen yüzde 5.31'lik ortağı haline geldi. 
     






</TEXT>
</DOC>
