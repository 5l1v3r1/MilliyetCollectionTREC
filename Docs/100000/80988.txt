<DOC>
<DOCNO> 80988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/29/spor/ydemirkol.html </URL>
<DATE> 2002/04/29/ </DATE>
<TIME>  </TIME>
<AUTHOR> MEHMET DEMİRKOL  </AUTHOR>
<HEADLINE>
90 dakika 
</HEADLINE>
<TEXT>

     Maçın en çok şey deneyen ve şampiyonluğun da baş mimarı olan Hasan, 41’de rakibini eksik bıraktıracak, takımını rahatlatacak hareketi Ahmet Arslaner’e yaptırdı. Yayda kaleci ile karşı karşıya kaldığında Körfezli oyuncunun onu çekip, indirmesine Metin Tokat anlaşılmaz şekilde "devam" dedi. Hemen birkaç dakika sonra nedeni anlaşılmaz şekilde Körfez tribünleri birbirine girdi. Bu duraklamanın Körfez’in konsantrasyonunu dağıttığı uzatma dakikalarında, 45 artı 2’de, Arif’in sağdan çizgiden yaptığı ortaya Şaş güzel bir kafa vurdu. Belki kaç zaman sonra ilk defa. O dakikaya kadar çok iyi oynayan kaleci Ahmet, bu gole hiçbir şey yapamadı 0 - 1 
     Galatasaray’ın, Bülent’siz Vedat’lı savunması, maça sorunlu başladı. Adam paylaşımındaki problem, 5’te Lazarov’a penaltı gibi bir vole şansı doğurdu. Ama güzel şutu savunmadan kornere gitti. Hemen sonra Ayman’ın şutu ise direğin hemen üzerinden auta. Bundan sonra Kocaeli, hiç ama hiç çıkamadı. Galatasaray’ın savunması oturdu, Körfez’in kalabalık dört adam adamalı defansı ise topu çıkarırken sürekli hata yaptı. Düşünün, ilk yarıda tam 16 top kaybı oldu bu alanda. Savunmada ise Galatasaray’ın derin toplarla arkalarına sarkmalarını engelleyemediler. Uygulamaya çalıştıkları Türkiye Kupası finalinde Beşiktaş’a çok iyi işlemiş bir plandı. Ama Cim - Bom’a olmadı. Zira Galatasaray, daha hızlı yön değiştirebilen bir takımdı. 
     Sarı - Kırmızılılar, ilk ciddi akınlarını 15’te Hasan’ın derin topuyla yakaladı, ama Arif topa yetişemedi. Sonra Ümit ile Arif, orta sahanın attığı derin toplarda ağır kalınca, maç neredeyse beraberliğe kilitlendi. Körfez yarı alanında Galatasaray presli, ama pozisyonsuz dakikalar yaşadı. Başta söz ettiğimiz pozisyonlara ve gole kadar sadece Arif’in 35’te 35 metrelik aşırtma şutu var kaleci Ahmet’in son anda kornere çeldiği... 
     İkinci devreye Galatasaray, defansif bir 4 - 4 - 2’yle başladı. İlk hedefleri şampiyonluğa yetecek bu skoru garantilemekti. Hızlı çıkış çabaları bu işi sadece Ümit ve Arif’e bırakmaları nedeniyle başarısız oldu. Orta sahadan destek alamadılar. Kocaeli’nin kalabalık ve presli rakip savunmayı geçme planları ise sonuçsuzdu. 52’de Ayhan’ın uzak şutu üst direkte patladı. Cim - Bom seyrek kontrataklar dışında sadece duran toplarda kalabalık olabildi. Bu pozisyonlardan birine 59’da Ergün’ün serbest vuruşunda Arif ikinci golü bulacakken, Ümit Karan’ın arkadan müdahalesiyle golü kaçırışı ilginçti. Ümit - Radu değişikliği sonrası Hasan’ı biraz daha ileri yollayan Lucescu’nun takımı, 70’de bu futbolcunun topu kapıp, sürüp, Radu’ya verdiği top sonrası bir penaltı kazandı. Ama iki haftadır dünyaları kaçıran Arif, bunlara bir de penaltı ekledi, topu Ahmet’e atarak. Ancak bu moral bile Körfez’e rakibin sıkı savunmasını delecek gücü vermedi. Çünkü Kocaeli çıkarken top kaptırmaya devam ediyordu. Fenerbahçe’nin Bursa’da 1 - 0’lık galibiyet haberinin tedirginliğini bozan ve şampiyonluğu garantileyen gol uzatma dakikalarında Radu Niculescu’dan geldi. Ve böylece Yeşil - Siyah renklerle donatılmış İsmet Paşa Stadı’nda Sarı - Kırmızılı bayram başladı. 
     



 SPOR 





























</TEXT>
</DOC>
