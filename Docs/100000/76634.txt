<DOC>
<DOCNO> 76634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/05/son/soneko09.html </URL>
<DATE> 2002/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush İsrail'i uyarınca petrol ucuzladı 
</HEADLINE>
<TEXT>

     İsrail'in Filistin bölgelerini işgal etmesiyle varili 159 litre 28.15 dolar gibi rekor denilecek bir düzeye ulaşan ham petrol fiyatı, ABD Başkanı Georg W. 
     Bush'un İsrail'i uyardığı dünkü konuşmasından sonra düşmeye başladı. 
     Petrol İhraç Eden Ülkeler Örgütü OPEC , ham petrol satış fiyatını varil başına 25 dolar düzeyinde tutabilmek amacıyla son bir yıl içinde birkaç kez üretim kısıtlamasına gitmişlerdi. Ancak, OPEC'in aldığı tüm önlemlere rağmen ham petrol satış fiyatı varil başına 22 dolara yükselebilmişti. OPEC Petrol Bakanları geçtiğimiz şubat ayında Viyana'da yaptıkları son toplantıda, ham petrol satış fiyatını ''tatmin edici'' bularak üretim kısıtlamasına gerek görülmediğini açıklamışlardı. 
     İsrail'in Filistin topraklarını işgal etmesinden sonra, petrol üreticisi ülkelerin 1973 yılında olduğu gibi ''ambargo uygulayacağı'' endişesine kapılan uluslararası piyasalar ham petrol satış fiyatını Ortadoğu'daki gelişmelere paralel olarak yükseltmeye başlamışlardı. 
     ABD petrol piyasasında üç gün önce ham petrol varil başına 27 dolardan işlem görürken dün Kuzey denizi ürünü Brent cinsi petrol varil başına 28.15 dolara yükseldi. 
     ABD Başkanı Georg W. Bush'un ortadoğu krizine ilk kez müdahale ederek İsrail'e, ''işgal ettiği Filistin bölgelerinden derhal geri çekilmesi ve şiddete son vermesi'' uyarısında bulunmasıyla ham petrol satış fiatı varil başına 27.02 dolara düştü. 
     Gözlemciler, ABD Başkanı Bush'un İsrail'i ilk kez ''somut bir şekilde uyarmasının'' petrol piyasasına güven verdiğini ve piyasaların, ''ABD'nin sorunu çözmek için ağırlığını koyarak çatışmalara son vereceği'' umuduna kapıldığını belirtiyorlar. Aynı kaynaklar, bölgede kalıcı barış sağlanana dek petrol piyasasındaki dalgalanmanın da devam edeceği, ham petrol satış fiyatının da gelişmelere göre yeniden yükselebileceği uyarısında bulunuyorlar. 
     






</TEXT>
</DOC>
