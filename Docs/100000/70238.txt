<DOC>
<DOCNO> 70238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/01/son/soneko33.html </URL>
<DATE> 2002/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, dünyanın 2. en büyük altın rezervine sahip ülke mi 
</HEADLINE>
<TEXT>

     Çevre ile Jeoloji mühendisleri odalarından yapılan ortak açıklamada, ''Altın lobisi, ülkemizin içinde bulunduğu ekonomik krizi bahane ederek kamuoyunu yanlış yönlendirmektedir'' denildi. 
     Türkiye'de 6500 tonluk altın rezervi bulunduğu iddialarıyla ilgili olarak, Türk Mühendis ve Mimar Odaları Birliği TMMOB Çevre Mühendisleri Odası Yönetim Kurulu Başkanı Cihan Dündar ile TMMOB Jeoloji Mühendisleri Odası Yönetim Kurulu Başkanı Aydın Çelebi ortak bir yazılı açıklama yaptı. 
     Açıklamada, kamuoyunda ön plana çıkan en önemli yanlışlardan birinin ''Türkiye altın potansiyeli olarak dünyada 2. ülkedir'' argümanı olduğu belirtilirken, 1999 yılında yapılan 52. Jeoloji Kurultayı'nda Türkiye'nin en az 1700 ton, en çok 6500 ton altın rezervi olabileceğinin belirtildiğine dikkat çekildi. 
     MTA, Jeoloji Mühendisleri Odası ve benzeri resmi kaynaklarda görülen rezervin 100 ile 570 ton arasında değiştiğinin belirtildiği açıklamada, altın lobisinin, Türkiye'nin içinde bulunduğu ekonomik krizi bahane ederek kamuoyunu yanlış yönlendirdiği vurgulandı. 
     Açıklamada, siyanürün zararları anlatılırken, altın madeni atıklarının olası olumsuz çevre etkilerinin sadece siyanürle sınarlamanın da yanlış olduğu bildirildi. Tüm bilim insanlarının söz konusu madenin işletilmesi yönünde görüş bildirdiği söyleminin de gerçek olmadığı vurgulanırken, 9 Eylül Üniversitesi ve TÜBİTAK tarafından konuyla ilgili olumsuzlukların yer aldığı raporun kamuoyuna açıklanmadığı ve saklandığı iddia edildi. 
     Bergama olayı ile ilgili görüşlerin de yer aldığı açıklamada, İzmir 3. İdare Mahkemesi tarafından, Sağlık Bakanlığı tarafından Normandy Madencilik A.Ş'ye tanınan bir yıllık deneme üretimi izni için ''yürütmeyi durdurma'' kararı verildiği hatırlatılırken, mahkemenin ''Yargı kararlarına rağmen verilen izin hukuk devleti kurallarına aykırıdır'' dediği karara göre, şirketin 30 gün içinde, ''deneme'' adı altında yaptığı altın üretimini durdurması ve işgal ettiği toprakları terk etmesi gerektiği de belirtildi. 
     Açıklamada, şu görüşlere yer verildi 
     ''Yapılmak istenen, ekonomik kriz koşullarını fırsat bilerek, ülkemizi, toprağımızı, suyumuzu, havamızı geri dönülemeyecek boyutta tahrip ederek bir talanın sevimli gösterilmesi çabasıdır. Siyasal iktidar bu haliyle toplumsal istencin değil ulusötesi tekellerin temsilciliğine soyunmuştur.'' 
     






</TEXT>
</DOC>
