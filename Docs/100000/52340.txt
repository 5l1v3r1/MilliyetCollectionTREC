<DOC>
<DOCNO> 52340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/15/ekonomi/eko02.html </URL>
<DATE> 2001/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İkinci bir fırsat yakaladık 
</HEADLINE>
<TEXT>

Devlet Bakanı Derviş, ekonomik göstergelerde olumlu işaretler alındığını belirterek, Türkiye’nin krizden çıkış için ikinci bir fırsat yakaladığını söyledi 
     ANKARA Milliyet 

     Ekonomiden sorumlu Devlet Bakanı Kemal Derviş, Türkiye’nin kriz ortamından çıkmak için ikinci bir fırsat daha yakaladığını söyledi. 
     Meclis Plan ve Bütçe Komisyonu’nda, Hazine bütçesinin görüşülmesi sırasında konuşan Bakan Derviş, "Son günlerde ekonomik göstergelere bakıldığında ikinci kez bir dinamiği ve ekonomiyi büyümeye götürecek bir fırsatı yakalamış durumdayız" dedi. 
     2002 yılına dönük finansman çalışmalarının hızlandırıldığını ve bu konuda, uluslararası finans kuruluşlarından önemli bir açıklama beklediğini ifade eden Derviş, borç yükünün azaltılması için faizlerin düşüşünün sevindirici olduğunu vurguladı. Faizlerin her hafta iki - üç puan düşmesinin büyük yararı olacağını belirten Derviş, şöyle konuştu 
     "2000’de döviz aşırı ucuzlamıştı. Şimdi de aşırı pahalı. İkisinin ortasında istikrarlı bir kur lazım. Bilançoların yeni kura alışması zor. Fakat yavaş, dengeler yeniden kuruluyor. Kamu bankaları geçmişte ikinci bir bütçe gibi kullanıldı. Bu düzeni durdurmak hiç de kolay olmadı. Maliyetsiz de olmadı, acısız da olmadı. Bu acı devam ediyor bir ölçüde. Fakat bu konuda da önemli adımlar atıldı" diye konuştu. 
     
     Refah payı kurtuldu 
     Bu arada, memurlara enflasyon farkı ödenmesine ilişkin uygulama devam edecek. Devletin küçültülmesine yönelik önlemler kapsamında verilecek önergeyle 2 puanlık farkın kaldırılacağına ilişkin iddialara karşın komisyonda herhangi bir önerge verilmezken Maliye Bakanı Sümer Oral, uygulamanın sürdürüleceğini söyledi. Muhalefet partilerinin, yılın ilk yarısında maaşlara, 4 - 15 derece arasındaki memurlar için yüzde 25, diğerlerinde yüzde 15 zam yapılmasını öngören önergesi ise kabul edilmedi. Memurlar daha önce açıklandığı gibi yılın ilk yarısında yüzde 10 zam alacak. 
     
Derviş’i istifaya çağırdılar      Hazine bütçesi görüşmelerine katılan Derviş istifaya çağrıldı. DYP İstanbul Milletvekili Celal Adan, Oral’ın konuşmasını keserek, "Masal anlatıyorsunuz. Bizim kalbimiz şıkışıyor. Geçen yıl da aynı şeyleri anlattınız. Birçok arkadaşlarım battı. Türkiye’yi batırdınız. Sayın Derviş ile birlikte istifa edin, Türkiye kurtulsun" dedi. ANAP Sinop Milletvekili Yaşar Topçu da Derviş’in, bazı milletvekillerinin kendisinden taleplerde bulunduğu’ sözlerini hatırlatarak, "Ben de Derviş, bir holdingin adına hareket ediyor desem hoşuna gider mi Niye 20 milyonluk yeni banknotları bastınız " diye konuştu. 
     



 EKONOMİ 















</TEXT>
</DOC>
