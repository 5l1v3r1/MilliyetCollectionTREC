<DOC>
<DOCNO> 60449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/03/son/sontur28.html </URL>
<DATE> 2002/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin Afganistan'daki konumu 2 gün içinde netleşecek 
</HEADLINE>
<TEXT>

     Türkiye'nin, Afganistan'da görev yapacak Uluslararası Güvenlik Destek Gücü'nün ISAF İngiltere'den sonra komutasını üstlenme konusunun 2 gün içinde netleşeceği öğrenildi. 
     Edinilen bilgiye göre, Türk Genelkurmay Başkanlığı ve Dışişleri Bakanlığı'ndan yetkililer, Londra'da, barış gücünün komutası konusunda Ankara'nın son tekliflerini ilettiler. 
     Ankara, Londra'daki görüşmelerde, İngiltere'den sonra barış gücünün komutasını alabileceğini ve Türkiye'nin en fazla bir tabur asker gönderebileceğini bildirdi. 
     Uluslararası barış gücünün ayrıntıları üzerinde çalışmalar sürdürülürken Türkiye, göndereceği asker sayısını, katkıda bulunan ülkelerin de durumunu göz önünde bulundurarak, bir tabur düzeyinin altına çekti. 
     
     İlk etapta 350 asker 
     Edinilen bilgiye göre, Türkiye ilk etapta yaklaşık 350 asker gönderecek, ancak komutayı alması halinde bu sayı artırılabilecek. 
     Ankara'nın Londra'da yapılan görüşmeler sırasında, ikinci dönem komutayı üstlenmesi halinde, komuta karargahında misyonun başlangıcından itibaren kurmay subay bulundurma isteği, önceden kabul edilmişti. 
     Türkiye'den başka bir ülkenin ikinci dönem liderliğine aday olmadığı barış gücü konusunda nihai kararın 2 gün içinde açıklanması bekleniyor. 
     Türkiye, ikinci dönem için kendisinden başka bir aday bulunmamasına rağmen liderlik konusunda ihtiyatlı bir yaklaşımı benimserken, bu konudaki iradenin muhatap ülkeler tarafından oluşturulmasını tercih ediyor. 
     Bu çerçevede, Fransa Savunma Bakanı Alain Richard'ın, dün uluslararası barış gücü komutasının 3 ay sonra İngiltere'den Türkiye'ye devredilmesinin öngörüldüğünü bildirmesi Ankara'da memnuniyetle karşılanırken, diplomatik kaynaklar, Türkiye'nin ikinci dönem komutayı alma konusundaki siyasi iradenin ortaya çıkmaya başladığına dikkat çektiler. 
     
     Komuta kademesinde etkin rol 
     Londra'da geçen hafta yapılan görüşmelerde ana konulardan birini de, İngiltere'nin komutasının sona ermesinden sonra ortaya çıkacak ihtiyacın koordinasyonunun belirlenmesi oluşturdu. 
     Ankara, ikinci dönem komutayı alması halinde, ilk aşamada göndereceği asker sayısını artıracağını iletti. Ankara, ihtiyaç duyulan diğer askerlerin teklifte bulunan ülkelerden sağlanması konusundaki koordinasyonun, liderliği üstlenecek ülke tarafından belirlenmesini istiyor. 
     Edinilen bilgiye göre, Türkiye komutayı alması halinde koordinasyonun da kendisi tarafından yürütüleceği konusundaki pozisyonunu 28-29 Aralık 2001'de Londra'da yapılan görüşmelerde net bir şekilde iletti. Bu konunun hala müzakere edildiği, ancak 2 gün içinde çözülmesi bekleniyor. 
     
     Herkes kendi masrafını karşılayacak 
     Uluslararası barış gücü konusundaki bir diğer başlığı da bu gücün finansmanı oluşturdu. Buradaki güç, BM barış gücü olmadığı için masrafların katılımcı ülkeler tarafından karşılanması kararlaştırıldı. 
     BM Genel Sekreteri Kofi Annan barış gücünün masraflarının karşılanması için fon oluşturdu ancak, bu fon çok kısıtlı kaldı. Masrafların büyük kısmı, barış gücüne katılacak ülkeler tarafından karşılanacak. 
     Ankara bir yandan göndereceği asker konusunda son hazırlığını tamamlarken, diğer taraftan da Afganistan'ın yeniden yapılandırılması konusunda da harekete geçti. 
     Diplomatik kaynaklar, bu çerçevede, Türk kamu kuruluşlarının sağlık, eğitim, enerji, tarım gibi alanlardaki deneyimlerinin kullanılmasının hedeflendiğini belirtiyorlar. 
     Yetkililer, özellikle Güneydoğu Anadolu Projesi'nin GAP Türkiye açısından aktarılabilir bir tecrübe olduğuna dikkati çekerek, belli başlı sektörlerinden birisi tarım olan Afganistan için GAP'ın önemine dikkat çekiyorlar. 
     
     Mayınlar temizlenecek 
     Dışişleri Bakanlığı koordinasyonunda 27 Aralıkta 2001'de Ankara'da yapılan toplantıya katılan özel sektör temsilcileri, Afganistan'daki mayınların temizlenmesine talip olduklarını açıklayarak, Türk firmalarının aynı işi Kuveyt'te de başarıyla yaptıklarını bildirmişlerdi. 
     Afganistan kırsal alanlarında halen yaklaşık 10 milyon mayın bulunduğu tahmin ediliyor. 
     Özel sektör temsilcileri ayrıca, komşu ülkeler Özbekistan ve Pakistan'da makine parkları bulunduğunu hatırlatarak, bunun önemli bir avantaj olduğunu ve bu makinelerin Orta Asya tecrübesinden yararlanılarak Afganistan'ın altyapısının yeniden kurulmasında kullanılabileceğini belirtmişlerdi. 
     Türk özel sektörünün bunların yanı sıra sulama, iskan, gıda satışı gibi alanlarda da etkin olabileceği, Afganistan'a gitmesi beklenen BM yardımlarının da Türkiye'den satın alınmasının sağlanabileceği belirtiliyor. 
     Özel sektörün Afganistan'ın imarı projelerine katkısı konusunda karşısına çıkan bazı engeller, diğer ülkelerle rekabet, finansman ve teminat sorunları olarak ön plana çıkarken, şirketler bu sorunların aşılmasında devletten yardım talep ediyor. 
     
     Eylem planı hazırlanacak 
     Bu arada, toplantıda gündeme gelen konuların ve önerilerin bir eylem planına dönüştürülerek, en kısa sürede hükümete sunulması öngörülmüştü. 
     Kamu ve özel sektör temsilcilerini buluşturan bu toplantıların düzenli bir süreç haline getirilmesi de kararlaştırılırken, bir sonraki toplantının, Japonya'da 21-22 Ocak'ta Afganistan'ın yeniden imarına yönelik uluslararası toplantı öncesinde yapılması bekleniyor. 
     Türkiye'nin Japonya'daki bu toplantıya bakan düzeyinde katılabileceği de ifade ediliyor. 
     






</TEXT>
</DOC>
