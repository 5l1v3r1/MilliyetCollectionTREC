<DOC>
<DOCNO> 91850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/dunya/adun.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte yeni Berlin Duvarı’ 
</HEADLINE>
<TEXT>

İsrail’in canlı bombaların ülkeye sızmasını önleme’ gerekçesiyle Batı Şeria’nın kuzeyine ördüğü 115 km’lik dev güvenlik duvarı’ ileride tüm Filistin topraklarını kuşatacak 
     DIŞ HABERLER SERVİSİ 

     Buldozerler İsrail’in Tel Aviv kentinin kuzeydoğusundaki tepenin eteklerinde hummalı bir çalışma içinde. Amaç, yakında buradan inşa edilecek bir duvar için zemini düzlemek. Sözünü ettiğimiz duvar ise bir konuta, gökdelene ya da anıta ait değil planlarında görülen haşmetiyle Berlin Duvarı’ndan fazlası olup eksiği olmayan, İsrail’i kana boğan intihar saldırılarına engel olabileceği düşünülen yeni güvenlik duvarı. 
     Ancak inşasına yeni başlanan duvar, İsrail’de sağcısından solcusuna her kesimin ve Filistinlilerin farklı gerekçelerle tepkisini çekerken, dünyada da tedirginlikle karşılandı. 
     115 km uzunluğundaki güvenlik hattı, duvarın yanı sıra, dikenli teller, çitler, devriye yolları içerecek. Hattın uzunluğunun yakın gelecekte tüm Batı Şeria’yı İsrail topraklarından ayıracak şekilde 350 km’ye çıkarılması planlanıyor. 
     
     İsrailli yerleşimciler de tedirgin 
     Son intihar saldırıları hep Batı Şeria yönünden gelirken, bir çitle İsrail topraklarından ayrılmış olan Gazze Şeridi’nden son aylarda hiçbir canlı bombanın çıkamaması da duvar inşası için haklı bir gerekçe olarak gösteriliyor. 
     Ancak duvarı İsrail halkının çoğunluğu ve özellikle de Yahudi yerleşimciler ihtiyatla karşılıyor. Duvarın, 1967’de İsrail birliklerinin Batı Şeria’yı işgal etmeden önceki sınırın üzerine inşa edilmesi, kendilerine Batı Şeria’da yerleşim edinmiş olan Yahudileri korkutuyor. Çünkü Yahudiler bu sınırın İsrail ve Filistin topraklarını ayıracak kalıcı bir sınıra dönüşmesinden korkuyor. Birçok İsrailli’ye göre sınırın kalıcı olması durumunda hattın 9 km yakınında olan İsrail’in tek uluslararası havaalanı Tel Aviv’deki Ben Gurion’a iniş - kalkış yapan uçaklar, "sınır ötesinden" ateş açan roketli Filistinlilerin doğal hedefi olacak... 
     Güvenlik duvarı iki toplumu birbirinden ayırmakla kalmayacak, planlanan hat üzerindeki Filistin köylerini de bölecek. Duvarın inşa edileceği hat üzerinde 11 köy bulunuyor. Duvar bir bakıma bu köylerde yaşayan insanların yaşamları üzerinde yükselecek. Hattın İsrail tarafında arazileri, tarlaları olanlar, kendi topraklarını kullanabilmek için izin almak zorunda kalacaklar, bu izni alamazlarsa topraklarını kaybedecekler. 
     Kısacası Batı Şeria’yı İsrail’den ayıracak olan duvarın inşasının tamamlanmasıyla bölgede yaşam bir daha eskisi gibi olmayacak. 
     



 DÜNYA 












</TEXT>
</DOC>
