<DOC>
<DOCNO> 89937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/15/guncel/gun04a.html </URL>
<DATE> 2002/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk mezuniyetin gururu 
</HEADLINE>
<TEXT>

Türk basınına genç beyinler yetiştiren Aydın Doğan İletişim Meslek Lisesi ilk mezunlarını verdi. 110 öğrenci diplomalarını törenle aldı... 
     ASLI ÖKTENER İstanbul 

     Aydın Doğan Anadolu İletişim Meslek Lisesi’nin ilk mezunu olan 110 öğrenci dün düzenlenen törenle diplomalarını aldı.Törene Milli Eğitim Bakanı Metin Bostancıoğlu, Doğan Holding Yönetim Kurulu Başkanı Aydın Doğan ve eşi Sema Doğan da katıldı. Bostancıoğlu, 4702 sayılı yasayla önemli bir yenilik getirdiklerini belirterek, "Bu, meslek liselerinin üzerine kurulacak olan meslek yüksek okullarının vakıflar tarafından da kurulabilmesidir. Eğer biz Aydın Doğan Anadolu İletişim Meslek Lisesi üzerine Aydın Doğan Meslek Yüksek Okulu’nu koyacak olursak birbirinin devamı olacaktır" dedi. 
     Doğan da Türkiye’de ara insan gücüne, ara elemana ihtiyaç duyulduğunu kaydederek mezunlara, "Sizler, iş bulmakta diğerlerinden daha şanslısınız. Üniversiteye gitmemek hayatın sonu değil" diye konuştu. Doğan, Türkiye’de iletişim fakültelerinin sayısının çok fazla olduğuna, sektörde bu kadar istihdam yaratılamayacağına da dikkati çekerek, "Mezun olmanın sevincini ve burukluğunu birlikte yaşıyorsunuz. Bu burukluğu yaşamamanız için elimden geleni yapacağım. Mezunlarımızın ilk yüzde 25’ini arzu ederlerse 3 ay içerisinde mutlaka işe alacağım. Güvenin bize, hiçbiriniz işsiz kalmayacaksınız" dedi. 
     Aydın Doğan Vakfı Yürütme Kurulu Başkanı Orhan Birgit ise Bostancıoğlu ve YÖK İkinci Başkanı Bener Cordan’a seslenerek, Aydın Doğan Anadolu Meslek Lisesi’nin bu niteliğinin bozulmadan önümüzdeki yıldan itibaren iletişim meslek yüksekokulu haline dönüşmesi için gerekli önlemlerin alınması çağrısında bulundu. 
     Daha sonra okul birincisi Nazlı Yerebasmaz’a Bostancıoğlu, ikinci Gülten Yılmaz’a Doğan, üçüncü Pınar Özdemir’e de Sema Doğan diplomalarını verdi. 
     



 GÜNCEL 




















</TEXT>
</DOC>
