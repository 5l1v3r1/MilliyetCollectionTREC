<DOC>
<DOCNO> 79659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/21/son/sontur11.html </URL>
<DATE> 2002/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
AK Partili Şahin ''Bir Tayyip gider, başka Tayyip gelir'' 
</HEADLINE>
<TEXT>

     Ak Parti Grup Başkanvekili Mehmet Ali Şahin, partisine ihtar verilmesi ile ilgili Anayasa Mahkemesi kararının ''gerekçeden yoksun olduğunu'' iddia etti. 
     Şahin, partisinin genel merkezinde düzenlediği basın toplantısında, AK Parti'ye ihtar verilmesi konusunu değerlendirdi. 
     Hukukçu kökenli bir milletvekili olduğunu ifade eden Şahin, ''ihtar kararının AK Parti Genel Başkanı Recep Tayyip Erdoğan'ı değil, yargı erkini ve adalete güven duygusunu yaraladığını'' savundu. 
     Bu sonucun, genel başkanlarının siyasi geleceğinden çok daha önemli olduğunu kaydeden Şahin, ''Bir Tayyip Erdoğan gider, bir başka Tayyip Erdoğan gelir, ama adalete güven duygusu giderse kaos gelir'' dedi. 
     
     "Karar gerekçeden yoksun" 

     Şahin, Anayasa Mahkemesi'nin 19 Nisan tarihli Resmi Gazete'de yayımlanan ihtar kararı konusunda, şu görüşleri dile getirdi 
     ''Her yargı kararı gibi Anayasa Mahkemesi kararları da gerekçeli olur. Bu yasal bir zorunluluktur. Bahis konusu ihtar kararı, gerekçeden yoksundur. İhtara konu olayın püf noktası, erteleme yasasından 4454 ve 4616 sayılı yasalardan Tayyip Erdoğan'ın yararlanıp yararlanamayacağı keyfiyetidir. Bu önemli konu, ihtar kararında tek bir cümle ile geçiştirilmiştir. 
     Aynı şartları taşıyan Sayın Hasan Celal Güzel'in erteleme yasasından yararlanacağı, Anayasa Mahkemesi'nin 19 Temmuz 2001 günü açıklanan kısa kararında belirtildiği halde, 5.5 ay sonra tıpatıp aynı konuda niçin aksi bir karar verilmiştir 
     Kısa kararı açıklanan ve gerekçeleri daha sonraki dosyalar için emsal teşkil edecek olan Hasan Celal Güzel ile ilgili gerekçeli karar, 9 aydır niçin hala yayınlanmamıştır '' Şahin, kararın, ''karşı oy yazısı''nda, ''Yurtdışına kaçmak sureti ile aldığı cezanın infazı engellenen bir mahkum, 4454 sayılı ve bunun kapsamını genişleten 4616 sayılı yasaların getirdiği erteleme ve 'mahkumiyetin hiç baki olmaması' olanaklarından faydalanarak her türlü haklarına kavuşurken, tasarının yürürlüğünden önce iyi niyetle kendiliğinden gelip asli cezasını çeken diğer bir mahkumu bu olanaklardan yararlandırmamak, adalet, hakkaniyet ve eşitlik ilkeleri ile bağdaşmaz'' sözünün yer aldığına dikkati çekti. Şahin, bu cümlenin muhatabını bilmek istediklerini kaydetti. 
     Şahin, Sakarya Üniversitesi Sosyal Bilimler Fakültesi'nce yapılan bir ankette, ''Mahkemelerin verdiği kararlar tatmin edici mi '' sorusuna, katılımcıların yüzde 77'sinin olumsuz yanıt verdiğini belirterek, bunun yargı kurumuna duyulan güvenin önemli ölçüde sarsıldığını gösterdiğini savundu. 
     
     "Anayasa mahkemesinin kararları kesindir" 

     Şahin, daha sonra gazetecilerin sorularını yanıtladı. 
     Bir gazetecinin, ''Partinizin 6 ay içinde Anayasa Mahkemesi'nin kararının gereğini yerine getirmesi gerekiyor. '6 ay içinde bu gereği yerine getirmesek bile kapatma davası açılamaz, hukuki dayanağı yok' diye bir fikir var. AK Parti böyle mi hareket edecek '' sorusuna ''Hayır'' yanıtını verdi. 
     Kararı ne kadar eleştirseler de Anayasa Mahkemesi'nin kararlarının kesin olduğunu belirten Şahin, ''Anayasa Mahkemesi'nin kararlarına uyulur. Ben, bu karardan hareketle hukuk adına birtakım hataların yapıldığını söylüyorum'' diye konuştu. 
     ''Tayyip Erdoğan istifa edecek mi '' sorusu üzerine de Şahin, ''Bunu yetkili organlarımızla konuşacağız. Ben, bu basın toplantısını hukukçu bir parlamenter olarak yapıyorum'' dedi. 
     Şahin, ''Erdoğan'ın, Rize'de yaptığı konuşma ile ilgili Ankara DGM Savcısı'nın soruşturma açması'' konusundaki bir soruya karşılık da şöyle konuştu 
     ''Genel Başkanımız Sayın Erdoğan'ın, 10 yıl kadar önce Rize'de bir açık hava toplantısında yaptığı konuşmadaki bazı ifadeler eleştirilebilir. Keşke o ifadeler kullanılmasaydı, denilebilir. Bu başka bir husustur. Ancak, Ankara DGM savcılarından Sayın Nuh Mete Yüksel'in başka bir DGM'nin yetki alanına giren bir konuda, hemen olaya balıklama atlamış olmasını da çok ilgi çekici bulduğumu ifade etmek istiyorum. 
     Sayın Yüksel, daha önce de Türk Ceza Kanunu 146 1'den birtakım siyasiler hakkında yine idam istemiyle bir dava açmıştı. Bu dava geçenlerde sonuçlandı. Hepsi de beraat etti. O bakımdan Sayın Yüksel'in bu inceleme arzusunu, geçmişteki bu tatbikatta kamuoyunun takdirlerine bırakıyorum.'' 

     
</TEXT>
</DOC>
