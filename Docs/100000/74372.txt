<DOC>
<DOCNO> 74372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/24/son/sonspo07.html </URL>
<DATE> 2002/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da yine hüzün var... 
</HEADLINE>
<TEXT>

     Birinci Süper Futbol Ligi'nde Denizlispor'a deplasmanda 2-1 yenilen Trabzonspor'da, yenilginin üzüntüsü yaşanıyor. 
     Kulüp asbaşkanı Ömer Gürsoy, Denizlispor karşısına da her maçta olduğu gibi galibiyet için çıktıklarını, ancak bunu başaramadıkları için üzgün olduklarını söyledi. 
     Gürsoy, karşılaşmada 1-0 öne geçtiklerini ancak bu üstünlüğünü korumayı başaramdıklarını da ifade ederek, ''Deplasmanlarda gol bulduğumuz halde galip gelmekte zorlanıyoruz. Ligin özellikle ikinci yarısında deplasmanda yaptığımız her maçta gol atıyoruz ancak maçın sonucuna bunu yansıtamıyoruz'' diye konuştu. 
     Ligde yapılan karşılaşmalarda ilginç sonuçlar alındığını ve bu sezon ligin çok çekişmeli geçtiğini de kaydeden Gürsoy, şöyle konuştu 
     ''Her takımın ligde bir iddiası var. Kimisi şampiyonluğa, kimisi UEFA Kupası'na katılmaya, kimi takım da ligden düşmemeye oynuyor. Her maç, her takım için büyük önem taşıyor. Denizlispor yenilgisine rağmen üst sıralardaki takımlarla aramızda puan farkı fazla değil. Ligde 7 karşılaşmamız kaldı. Bu maçların bizim için büyük önemi var. Final değerindeki bu karşılaşmalarda iyi sonuçlar alırsak, UEFA Kupası'na katılma şansımız yine sürebilir.'' Trabzonspor, gelecek hafta Çaykur Rizespor ile yapacağı lig maçının hazırlıklarına moralsiz ve 8 oyuncusundan yoksun olarak başladı. 
     Mehmet Ali Yılmaz Tesisleri'ndeki çalışmaya, sakatlıkları bulunan Bushaj, Aurelio, Osman, Kürşat, Erman, Jarro ile gribal enfeksiyon geçiren Patrick ve Bulgaristan Milli Takımı kampına çağrılan Markov katılmadı. 
     Trabzonspor, yarını izinli olarak geçirecek ve 26 Mart Salı günü yapacağı çalışmayla Çaykur Rizespor maçının hazırlıklarını sürdürecek. 
     






</TEXT>
</DOC>
