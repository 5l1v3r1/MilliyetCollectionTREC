<DOC>
<DOCNO> 65310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/01/siyaset/asiy.html </URL>
<DATE> 2002/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Uyum yasalarında uyum arayışı 
</HEADLINE>
<TEXT>
Koalisyonu sarsan sözler 
Bahçeli ANAP bizimle oyun oynuyor 
Yılmaz’ın eleştirilerini yanıtlayan MHP Lideri, "Türkiye’nin AB’ye üyelik hedefini iç tüketim malzemesi yapmamalıdır" dedi 
     ÖNDER YILMAZ Ankara 

     MHP Lideri Devlet Bahçeli, hükümet ortağı ANAP’la krize yol açan TCK’nin 312 ve 159. maddelerinin virgülüne dokundurtmayacağını belirterek, "Gitsinler aralarında anlaşsınlar. ANAP, değişiklik yaptırdık’ imajı vermek istiyor. Bizimle oyun oynuyorlar" dedi. 
     Dün ANAP Lideri Mesut Yılmaz’a yüklendiği grup konuşmasının ardından kurmaylarıyla bir toplantı yapan Bahçeli, şu ifadeleri kullandı 
     "312 başta olmak üzere paketin tek kelimesinin virgülüne bile dokunulmayacak. Gitsinler kendi aralarında anlaşsınlar. Değişiklik önerilerine komisyonda ret yanıtını vereceğiz. Sadece oyun oynuyorlar." 
     Bahçeli, "Meclis’e geldiğinde nasıl hareket ederlerse etsinler. Kiminle ittifak yaparlarsa yapsınlar. Biz de ona göre, tutum alırız" diye konuştu. 
     Gruptaki konuşmasında ise Yılmaz’a bağlı AB Genel Sekreterliği’nin 312. maddeyi düzenlediği metin ile Adalet Komisyonu’na gönderilen metni satır satır okuyan Bahçeli, şöyle konuştu 
     "Metinler arasındaki tek fark, bir yıldan üç yıla kadar hapis cezası ile bir yıldan beş yıla kadar hapis cezasıdır. Hiçbir kişi, siyaset kurumu veya sivil toplum kuruluşu milletini yanlış bilgilendirmemelidir. Türkiye’nin AB’ye tam üyelik hedefini, demokrasi ve insan hakları arzularını, siyasetinin iç tüketim malzemesi yapmamalıdır. Birilerini karalayarak bir siyasi avantaj sağlayacağını zannetmemelidir." 
     
Çarpık kafalılar      Bahçeli, "Erkekliği bir yerde bıraktılar" eleştirisini yapan SP lideri Recai Kutan’ı da eleştirdiği konuşmasında, "Partimizin kararlılığı karşısında seviyesiz beyanlarda bulunanların, gerçek niyetlerini gizlemeye çalıştıkları kesindir. Bu çarpık kafalıların MHP’ye söz söyleyebilmeleri için en azından asgari bir tutarlılık endişesine ve sorumluluk bilincine sahip olmalı gerekir" şeklinde konuştu. 
     
Öksüz’ü unutmadılar      Başbakan Vekili Devlet Bahçeli, mide kanaması nedeniyle Yüksek İhtisas Hastanesi’nde tedavi gören MHP İçel Milletvekili Enis Öksüz’e geçmiş olsun ziyaretinde bulundu. MHP Grup Başkanvekili Koray Aydın ile hastaneye gelen Bahçeli, yetkililerden, Öksüz’ün sağlığı hakkında bilgi aldı. 
     
Yılmaz Gereksiz polemiğe lüzum yokANAP Lideri’nden Bahçeli’ye "Polemiklere girmek yerine hedef doğrultusunda yeniden değerlendirme yapalım" 
     ANKARA Milliyet 

     Başbakan Yardımcısı Mesut Yılmaz, MHP Genel Başkanı Devlet Bahçeli’nin uyum yasa tasarısı ile ilgili eleştirilerine, "Uzlaşmaya vardığımız metin, hedef için uygun değil. Polemiklere girmek yerine hedef doğrultusunda yeniden değerlendirme yapma ihtiyacıyla karşı karşıyayız" yanıtını verdi. 
     Ankara Sanayi Odası’nın ASO meclis toplantısına katılan Yılmaz, Bahçeli’nin parti grubunda yaptığı "AB seçim malzemesi yapıldı" yönündeki eleştirilerinin hatırlatılması üzerine şöyle konuştu 
     "Şimdi kimseye yanıt vermek için konuşmak istemiyorum. Ama biliyorsunuz AB üyeliği Türkiye’nin ve hükümetin en önemli hedeflerinden bir tanesi. Bunun yolları bellidir. 
     Uzlaşmaya vardığımız metnin, bu hedef için yeterli olmadığı AB yetkilileri tarafından da hükümete bildirilmiştir. Hükümet olarak şu anda gereksiz polemiklere girmek yerine bu hedef doğrultusunda yeniden bir değerlendirme yapma ihtiyacıyla karşı karşıya olduğumuza inanıyorum." 
     Yılmaz, uzlaşmadan umutlu olup olmadığının sorulması üzerine de "Bu hükümetin şimdiye kadarki en büyük başarısı en zor sorunları bile uzlaşmayla aşmasıdır. Bu özelliğini koruyacağına inanıyorum" dedi. 
     



 SİYASET 













</TEXT>
</DOC>
