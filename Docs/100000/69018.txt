<DOC>
<DOCNO> 69018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/22/son/sonspo05.html </URL>
<DATE> 2002/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kış Olimpiyatları'nda skandal üstüne skandal.. Putin de işe karıştı 
</HEADLINE>
<TEXT>

     Rusya Devlet Başkanı Vladimir Putin, Salt Lake City'deki 19. Kış Olimpiyatları'nda Rus sporcuların maruz kaldığı uygulamaların Uluslararası Olimpiyat Komitesi'nin IOC yeni yönetimi için bir fiyasko olduğunu, hakemlerin de Rus sporculara karşı taraflı davrandıklarını öne sürdü. 
     Oyunlara katılan Rus sporcularla ilgili skandallar konusunda bugün Kremlin Sarayı'nda gazetecilerin sorularını yanıtlayan Vladimir Putin, Rus sporcuların taraflı tutumların kurbanı olduklarını belirterek, ''Hakemlerin taraf tutması, olimpik hareketin liderliğinin değişmesiyle de bağlantılı'' dedi. 
     Putin, Juan Antonio Samaranch'ın IOC Başkanlığı'ndan ayrılması ve yerine Jacques Rogge'un gelmesinden sonra yeni yönetimin ilk sınavının bu oyunlar olduğunu ifade ederek, ''Ancak bu sınav onlar için tam bir fiyaskoyla sonuçlandı'' diye konuştu. 
     Putin, Rusya kafilesinin oyunlardan çekilmesiyle ilgili bir imada bulunmadı ve ''Bekleyip görelim. Hatalarını düzeltip düzeltmeyeceklerine bakalım'' dedi. 
     Rus sporcuların karşılaştığı uygulamalar konusunda Rus basınında yer alan yorumlarda da, eski SSCB döneminde yaşanan ABD-SSCB rekabetini anımsatır üslupların kullanılması dikkati çekti. 
     






</TEXT>
</DOC>
