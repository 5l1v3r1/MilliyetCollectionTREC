<DOC>
<DOCNO> 59930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/31/siyaset/siy00.html </URL>
<DATE> 2002/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
O’nun mekanı cezaevi oldu .. 
</HEADLINE>
<TEXT>

Yargıtay, Jet Fadıl’ın iki yıllık hapis cezasını onadı. Seçilme yeterliliğini de kaybeden Fadıl Akgündüz 9 Şubat’taki Siirt seçimlerinde aday olamayacak 
     GÖKÇER TAHİNCİOĞLU Ankara 

     Kaçak olarak yurtdışında yaşarken Siirt’ten milletvekili seçilerek Türkiye’ye dönen Jet - Pa’nın patronu Fadıl Akgündüz’ün rüyası, YSK ve yargı kararları nedeniyle kısa sürdü. Yargıtay’ın hakkındaki iki yıllık hapis cezasını onadığı Akgündüz, milletvekili seçilme yeterliliğini kaybetti. Karara göre, Siirt’te 9 Şubat’ta yenilenecek seçimde aday olamayacak olan Akgündüz, milletvekilliğiyle birlikte, vekilliği düştükten sonra girdiği cezaevinden kurtulma şansını da yitirdi. 
     Yargıtay 7. Ceza Dairesi, Bakırköy 2. Asliye Ceza Mahkemesi’nin Akgündüz hakkında Sermaye Piyasası Kanunu’na muhalefetten verdiği iki yıllık hapis ve 750 milyon liralık para cezasına ilişkin kararı onadı. 
     
     Adaylık hakkını kaybetti 
     Bu karara göre, Anayasa’nın "bir veya daha fazla yıl hapis cezasına mahkum edilenler milletvekili seçilemez" şeklindeki 76 ve Milletvekili Seçimi Yasası’nın 11. maddeleri nedeniyle Akgündüz, Siirt’te 9 Şubat’ta yapılacak seçimde aday olamayacak. Bir yıldan fazla ceza aldığı için adaylık hakkını yitiren Akgündüz’ün durumu, karara rağmen adaylık başvurusunda bulunması halinde, YSK tarafından karara bağlanacak. Kararı kaldırmak için sadece tashih - i karar karar düzeltme yolu kalan Akgündüz’ün, daha önce aynı davada cezasının onanmasını talep eden Yargıtay Cumhuriyet Başsavcısı Kanadoğlu’na başvurmak zorunda olması, bu yolu da büyük ihtimalle kapatacak. 
     
1235 yıl hapis cezası isteniyor      3 Kasım seçim kampanyasını yurtdışından avukatı aracılığıyla yürüten Akgündüz, 11 bin oy alarak Siirt’ten bağımsız milletvekili seçilince Türkiye’ye döndü ve yemin ederek mazbatasını aldı. Kanadoğlu da, Akgündüz’ün dokunulmazlığının kaldırılması istemiyle fezleke hazırlayarak TBMM’ye gönderdi. Siirt seçiminin iptaliyle milletvekilliği düşen Akgündüz, tutuklanarak Kartal Cezaevi’ne konuldu. Kanadoğlu TBMM’den geri gönderilen fezlekeyi işlemden kaldırdı ve tebliğname hazırlayarak 7. Ceza Dairesi’ne gönderdi. Daire de, davayı büyük bir hızla sonuçlandırdı ve Akgündüz’ün adaylık yolunu kapattı. Cezaevinden kurtulmak için Siirt’ten milletvekili seçilmeyi planlayan Akgündüz, hakkında değişik davalardan 1235 yıla kadar hapsi istendiğinden, uzun süre cezaevinde kalacak. Akgündüz, tahliye edilse bile, vergi borçları nedeniyle konulan sekiz ayrı "yurtdışına çıkış yasağı" kararından dolayı Türkiye’den ayrılamayacak. 
     
     



 SİYASET 












</TEXT>
</DOC>
