<DOC>
<DOCNO> 91766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/son/soneko13.html </URL>
<DATE> 2002/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaz gelmesine rağmen domatesin fiyatı arttı 
</HEADLINE>
<TEXT>

     Yaz sezonunun başlaması ve ürünün bollaşmasına rağmen, sebze fiyatlarında ''dalgalanma'' yaşanıyor. 
     Ucuzlaması beklenen domates yükselişe geçerken, geçen hafta fiyatı 800 bin ile 1 milyon liraya kadar çıkan sivri biberin fiyatı düştü. 
     Antalya Büyükşehir Belediyesi Toptancı Hal Şube Müdürü Hasan Şimşek domates ve taze fasulye fiyatlarında yükselme yaşandığını söyledi. 
     Sera ürününün sona ermesi ve sökümün başlaması nedeniyle birinci kalite domates fiyatının yükseldiğini belirten Şimşek, şöyle konuştu 
     ''Sera domatesi artık sona eriyor. Seralarda sökümler devam ediyor. Pazara bol miktarda tarla ürünü gelmeye başladı. Ancak sera ürünü domateste de artış var. Hafta başı olması nedeniyle taze fasulye büyük talep gördü. Bu nedenle taze fasulye fiyatlarında az da olsa yükseliş görüldü.'' Şimşek, domates, patlıcan ve sivri biber fiyatlarının yükselme seyrini devam ettirebileceğini sözlerine ekledi. 
     Antalya Toptancı Hali'nde sebze fiyatları şöyle 
     Börülce geçen haftaya göre 300 bin lira düşüşle, 1 milyon 200 bin liradan işlem görürken, bamya da 200 bin lira ucuzladı ve 1 milyon 800 bin liradan satıldı. 
     Geçen hafta 800 bin ile 1 milyon liradan satılan sivri biber, haftaya düşüşle başladı ve 650 bin liradan alıcı buldu. Dolmalık biber 50 bin lira artışla 500 bin liradan, muhacir biber de 50 bin lira 
     ucuzlayarak 450 bin liradan satıldı. 
     Kaliforniya ve kapya biberler de, 100 bin lira artarak 700'er bin liradan satıldı. 
     Sebzeler arasında en fazla fiyatı artan ise brokoli oldu. Geçen hafta 800 bin liradan satılan brokoli, haftaya 1.5 milyon liradan giriş yaptı. 
     
     DOMATESİN FİYATI ARTTI 
     Geçen hafta 250 bin liradan satılan birinci kalite sera ürünü domatesin fiyatı 50 bin lira arttı. Ankon cinsi domates pazara 200 bin lira ile giriş yaptı. Salkım domates ise 30 bin lira artışla 280 bin liradan işlem gördü. 
     Yayla ürünü taze fasulye geçen haftaya göre 300 bin lira artarak 900 bin liradan, sera ürünü fasulye ise 150 bin lira yükselerek, 600 
     bin liradan alıcı buldu. Ala barbunya 50 bin lira ucuzladı ve 750 bin liradan, beyaz barbunya da 100 bin lira düşerek 1 milyon liradan satıldı. Patlıcan da, fiyatları artan sebzeler arasında yerini aldı. Patlıcan fiyatı 100 bin lira artarak, 550 bin liradan işlem gördü. Yayla ürünü pırasa 1 milyon 400 bin liradan müşteri bulurken, bal kabağı 300 bin lira artışla 1 milyon 300 bin liradan satıldı. Kereviz 1 milyon 200 bin, karnabahar 700 bin liradan alıcı buldu. 
     





</TEXT>
</DOC>
