<DOC>
<DOCNO> 76635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/05/son/soneko10.html </URL>
<DATE> 2002/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin Milli Geliri öngörülenden 5.2 katrilyon lira az çıktı 
</HEADLINE>
<TEXT>

     Türkiye'nin 2001 yılı milli geliri, tahmin edilenden 5.2 katrilyon lira az, nüfus ise 2.3 milyon fazla çıktı. 
     Uluslararası Para Fonu'na IMF Ocak 2002'de verilen ve 4 Şubat 2002'de Fon tarafından onaylanan stand-by düzenlemesi kapsamındaki niyet mektubunda yer alan verilerde, Türkiye'nin 2001 yılı gayri safi milli hasılası GSMH 184.7 katrilyon lira olarak tahmin edilmişti. Buna karşın Devlet İstatistik Enstitüsü DİE , milli geliri 5.2 katrilyon lira eksiğiyle 179 katrilyon 480 trilyon 78 milyar lira olarak açıkladı. DİE, 2001 yılortası nüfusunu 66 milyon 275 bin olarak tahmin ediyordu. Bu yıl Ocak ayında açıklanan, 2000 yılı nüfus sayımının geçici sonuçları da, nüfusun tahmin edilenden fazla olduğunu ortaya koydu. DİE, bu durumu son milli gelir rakamlarına yansıttı ve 2001 yılı ortalama nüfusunu 2 milyon 320 bin fazla olarak 68 milyon 595 bin olarak tahmin etti. Niyet mektubunda 2001 yılı ortalama dolar kuru 1 milyon 229 bin lira olarak alınmıştı. Bu rakam da 1 milyon 211 bin 86 lira olarak gerçekleşti. Sonuçta, dolar bazında milli gelir 150.3 milyar dolar tahmin edilirken, 2.1 milyar dolar eksiğiyle 148.2 milyar dolar, kişi başına milli gelir de 2268 dolar tahmin edilirken 107 dolar eksiğiyle 2160 dolar çıktı. Kişi başına yıllık gelir 2 milyar 786 milyon 873 bin lira olarak tahmin ediliyordu, 2 milyar 616 milyon 518 lira olduğu görüldü. Bu da kişi başına yıllık gelirin tahmin edilenden 170 milyon 355 bin lira az olduğunu ortaya koydu. IMF'ye verilen niyet mektubuna göre ortalama dolar kuru bu yıl 1 milyon 710.1 bin, 2003'de 2 milyon 30.6 bin, 2004 yılında 2 milyon 192.3 bin lira olacak. Buna karşın stand-by'a baz teşkil eden 28 Aralık 2001 tarihli Merkez Bankası döviz alış kuru 1 milyon 439 bin 567 lira iken, 3 Nisan 2002'de 1 milyon 328 bin 659 liraya geriledi. Dolar bundan sonra tüketici fiyatları endeksi TÜFE hedefi yılsonu yüzde 35 kadar artarsa, yılsonunda 1 milyon 654 bin 84 lira olacak. Halen ilk 3 aylık TÜFE artışı yüzde 8.4, yüzde 35 hedefinin tutması için, bundan sonraki 9 ay TÜFE artışının yüzde 24.5 olması gerekiyor. Halen 28 Aralık 2001 kurunun reel olarak yüzde 14.9 altında olan doların mevcut düşük eğilimi devam ederse, yılortası kuru da 1 milyon 455 bin 505 lirada kalacak. Bu durumda 2001 yılında 2160 dolar olan kişi başına milli gelir dolardaki seyir böyle devam eder, enflasyon ve büyüme hedefleri tutturulur, niyet mektubunda hedeflenen nominal GSMH artışı gerçekleşirse, 2002 yılında 2712 dolara, GSMH ise 148.2 milyar dolardan 189.2 milyar dolara yükselecek. 
     
     Niyet mektubundaki hedefler... 

     IMF ile yapılan son stand-by düzenlemesi kapsamında verilen niyet mektubunda, ekonominin 2002 yılında yüzde 3, 2003 ve 2004 yıllarında yüzde 5 büyümesi, GSMH deflatörünün 2002'de yüzde 48.9, 2003'de yüzde 24.9, 2004 yılında yüzde 13.1, TÜFE'nin 2002'de yüzde 35, 2003'de yüzde 20, 2004'de yüzde 12, nominal GSMH büyüme oranının 2002 yılında yüzde .4, 2003 yılında yüzde 31.2, 2004 yılında yüzde 18.8, ortalama dolar kurunda ise 2002 yılında yüzde yüzde 41.2, 2003 yılında yüzde 18.7, 2004 yılında yüzde 8 artacağı öngörüldü. Dolardaki seyir böyle giderse, ortalama dolar kuru 1 milyon 455 bin 505 olacak. Stand-by'daki artış rakamlarıyla 2003 dolar ortalama kuru 1 milyon 727 bin 684 lira, 2004 yılında 1 milyon 865 bin 899 lirada kalacak. Bunun sonucu olarak milli gelir 2002 yılında 189.2, 2003'de 209.1, 2004'de 230 milyar dolara yükselecek ve Türkiye'nin kişi başına milli geliri 2004 yılında 3189 dolarla, yeniden 3 bin doların üzerine yükselecek. Oysa niyet mektubunda 2002 yılında 165.6, 2003'de 183, 2004 yılında ise 201.3 milyar dolarlık milli gelir hedefleniyordu. Buna göre, 2002 yılında kişi başına milli gelir 2374, 2003 yılında 2580, 2004 yılında 2791 dolar olacaktı. 
     






</TEXT>
</DOC>
