<DOC>
<DOCNO> 91545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/23/yasam/yas02.html </URL>
<DATE> 2002/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sürüklenen yattan önce Çağlar kaçtı 
</HEADLINE>
<TEXT>

Kınalıada açıklarında arızalanarak akıntıya kapılan yatını 4 kişiyle terk eden Mustafa Çağlar, 16 yaşındaki bir çocuğu teknesinde bekçi bıraktı 
     TAHSİN AKSU İstanbul 

     İşadamı Cavit Çağlar’ın oğlu Mustafa Çağlar’a ait olduğu belirtilen "Coşar" adlı yat, Kınalıada açıklarında arızalanarak akıntıya kapıldı. Aralarında Çağlar’ın da bulunduğu 5 kişi, yardıma gelen tekneyle karaya çıkarken, 16 yaşlarındaki bir çocuğun yatta bekçi olarak bırakıldığı iddia edildi. 
     Kınalıada açıklarında dün öğle saatlerinde meydana gelen olayda, Çağlar’a ait 14 metre uzunluğundaki yat, marş motorundaki arıza nedeniyle stop etti. Tekrar çalıştırılamayan yat, akıntıya kapılarak sürüklenmeye başladı. İçinde, Mustafa Çağlar ile birlikte toplam 6 kişi bulunan yat, yardım çağrısında bulundu. 
     
     Zodyak bot geldi... 
     Bunun üzerine Denizde Acil Kurtarma Örgütü’ne ait zodyak tipi bir bot, kısa sürede yata ulaştı. Yatta bulunan beş kişi zodyak bota alınarak Kınalıada’ya götürüldü. 
     Kıyı Emniyeti ve Gemi Kurtarma İşletmesi Genel Müdürü Hücum Tulgar, "Teknede, sahibi Mustafa Çağlar ve kadınlarla beraber 6 kişi varmış. Yattakiler çok korktuğu için kadınlarla beraber bota binerek yatı terk etmişler. Yatta 16 yaşlarında bir çocuğu da bekçi olarak bırakmışlar. Korkudan ağlamaya başlayan çocuğun içinde bulunduğu yat, hızla sürüklenmeye başlamış. Ekipler, Yassıada’ya kadar sürüklenen yata müdahale ederek bağladı ve Kınalıada’ya çekti" dedi. 
     



 YAŞAM 















</TEXT>
</DOC>
