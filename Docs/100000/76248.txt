<DOC>
<DOCNO> 76248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/03/son/sontur08.html </URL>
<DATE> 2002/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmet Özal ANAP'a katıldı... 
</HEADLINE>
<TEXT>

     Malatya Bağımsız Milletvekili Ahmet Özal, ANAP'a katıldı. 
     Ahmet Özal'ın katılımıyla ANAP'ın sandalye sayısı 79'a çıkarken, bağımsız milletvekilleri 13'e düştü. 
     Ahmet Özal'ın ANAP'a geçişi, Özal ailesinden birinin bu partinin çatısı altına girmesi bakımından da ayrı bir özellik taşıyor. 
     ANAP'ın Kurucu Genel Başkanı Turgut Özal, Türkiye'nin 8. 
     Cumhurbaşkanı seçilmesi üzerine bu partiden ayrılmıştı. Turgut Özal'ın eşi Semra Özal bir süre ANAP İstanbul İl Başkanlığı ve MKYK üyeliğinde bulunmuş, yaklaşık bir yıl sürdürdüğü bu görevlerden istifa etmişti. 
     Geçtiğimiz yıl yaşamını yitiren Yusuf Bozkurt Özal, ağabeyi Turgut Özal döneminde ANAP'tan milletvekili seçilip bakanlık yaptıktan sonra ayrı bir parti kurmak için istifa etmişti. Özal kardeşlerden Korkut Özal da geçen dönem ANAP'tan İstanbul Milletvekili olarak TBMM'ye girmiş, daha sonra ise istifa etmişti. 
     Malatya Bağımsız Milletvekili Ahmet Özal, milletvekili sıfatıyla ilk kez ANAP'a girdiyse de 1990'lı yılların başlarında bu partinin İstanbul örgütünden büyük kongre delegeliği yapmıştı. 
     Ahmet Özal, büyük amcası Korkut Özal'ın istifasının üzerinden geçen yaklaşık 4 yıllık süreden sonra ''Özal'' soyadını yeniden ANAP'a taşımış oldu. 
     
     SANDALYE DAĞILIMI 

     Ahmet Özal'ın katılımıyla ANAP'ın sandalye sayısı 79'a yükselirken, bağımsızların sayısı 13'e düştü. 
     TBMM'deki sandalye dağılımı da şöyle değişti 
     DSP 129 MHP 127 DYP 86 ANAP 79 AK Parti 53 SP 48 TDP 3 Bağımsız 13 Boş 12 Toplam 550 
     






</TEXT>
</DOC>
