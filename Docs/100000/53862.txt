<DOC>
<DOCNO> 53862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/24/spor/yurundul.html </URL>
<DATE> 2001/11/24/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Neticeden de önemli 
</HEADLINE>
<TEXT>

     Fenerbahçe, İzmir deplasmanında iyi futbolunu farklı bir galibiyetle süsledi. 
     Mustafa Denizli, kafasında vazgeçemediği isimlerin sakatlığı gündeme gelince nihayet taşları yerine doğru koydu. Hakan tekniği, presi, çabukluğu ile orta sahaya uzun zaman sonra aranan organizasyonu getirdi. Ceyhun direkt kaleye doğru mesafe katedebilen bir oyuncu. Ayrıca bir önemli özelliği de hareket halindeyken isabetli şutlar atması. İleride de Andersson ile Serhat birbirlerini tamamlayan forvetler. Ayrıca rakip savunmaya da baskı uyguluyorlar. 
     Fenerbahçe, maça tempolu ve atak başladı. Bilhassa orta sahanın iki forvetle yakın bağlantı kurması ofansif gücü fazlalaştırdı. Duran toplar da önemli bir hücum silahıydı. İlk devre başarılı futbolun sonucu farklı bir skorla bitti. Bu yarıda eleştirilecek taraf, birinci gol ile ikinci gol arasındaki geçen bölüm içinde rakibe verilen pozisyonlardı. 
     İkinci yarıda skor rahatlığıyla doğal olarak tempo fazla zorlanmadı. Savunmadaki yerleşme düzeni ilk yarıya oranla çok daha güvenliydi. Kontrollü anlayış son dakikalarda iki gol daha getirdi. Sonuçta da rahat bir üç puan kazanıldı. Ceyhun'a da bir uyarıda bulunmak istiyorum. Bir kötü alışkanlığı var. Takım halinde atağa çıkılırken risk bölgesinde basit top kayıpları yapıyor. Bu da takım savunmasını arızaya uğratıyor. İlk devrede rakibe böyle iki pozisyon verildi. 
     Neticeden de önemli olan sahada futbol oynayabilecek bir onbirin aşağı yukarı şekillenmesiydi. Bu düzen içinde biraz Johnson uyum sağlayamadı. Ali Güneş orta sahaya çekilip, Lazetiç de sağ kulvara konarak yeni bir alternatif de düşünülebilir. 
     Göztepe kapasitesi sınırlı bir takım. En büyük silahları fizik güçleri. Ama futbolda yalnız koşmak yeterli olmuyor. Teknik Direktör Rıza Çalımbay'ın biraz daha saha içi organizasyonu çalışmalarına ağırlık vermesi lazım. En büyük taktik hata devre sonunda alınan erken ve gereksiz riskti. Herşeye rağmen bu kadronun şu ana kadar topladığı puanlar az değil. 
     Hakem Ali Aydın başarılı bir yönetim gösterdi. 
     



 SPOR 
























</TEXT>
</DOC>
