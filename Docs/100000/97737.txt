<DOC>
<DOCNO> 97737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/son/soneko32.html </URL>
<DATE> 2002/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye insani gelişmişlikte 85. sırada... 
</HEADLINE>
<TEXT>

     Birleşmiş Milletler Kalkınma Programı'nın UNDP 2002 İnsani Kalkınma Raporu'nda Türkiye, insani gelişmişlik düzeyi bakımından 173 ülke arasında 85. sırada yer aldı. 
     UNDP'nin her yıl geleneksel olarak yayımladığı ve dünya ülkeleri ile aynı anda Ankara'da düzenlenen basın toplantısıyla duyurulan yıllık raporda, ana tema ''Ayrımlaşan dünyada demokrasinin derinleştirilmesi'' olarak belirlendi. 
     İlk beşte Norveç, İsveç, Kanada, Belçika ve Avustralya'nın yer aldığı sıralamada, ABD 6, Japonya 9, Yunanistan 24. oldu. 
     Başlıca ''yaşam standardı, politik-sosyal koşular, okur-yazar oranı ve eğitim durumu, yaşam beklentileri ile kişi başına gelir'' gibi kıstaslara göre şekillenen insani gelişmişlik düzeyi sıralamasında Türkiye, ''Orta gelişmişlik düzeyi'' grubundaki ülkeler arasında gösterilirken, bu gruptaki 84 ülke arasında ise 32. sırada bulunuyor. 
     Türkiye'de 1999 seçimlerinde yüzde 87 katılımın gerçekleştiği, kadınların seçme ve seçilme hakkını 1930 yılında elde ettiği ve halen Meclis'de kadın milletvekili oranının yüzde 4.2'de kaldığına dikkat çekilen raporda, Türkiye'deki sivil toplum kuruluşu sayısı bin 420 olarak verilirken, sendika üyeliğinin yüzde 22'lerde bulunduğu belirtildi. 
     Rapora göre, Türkiye'de 2000 yılı itibarıyla ortalama yaşam süresi 69.8 yıl olarak belirlendi. 15 yaş ve üstü yetişkinlerde okuma yazma oranı yüzde 85.1, 15-24 yaşları arasında okuma yazma oranı 96.5 oldu. 
     
     KADININ DURUMU 

     Kadının toplumsal konumu ve gelişmişliği endeksine göre de Türkiye 71. sırada yer alıyor. Türk kadını için beklenen yaşam süresi 72.4 olarak öngörülürken, okur-yazarlık oranı yüzde 76.5 olarak belirlendi. 
     Harcama gücüne göre kişi başı gelir düzeyi kadınlarda 4 bin 379 dolar, erkeklerde 9 bin 516 dolar olarak hesaplanırken, üst düzey yöneticiler alanında kadın oranı yüzde 9, profesyonel ve teknik çalışanlarda ise yüzde 36 oldu. Kadının, Türkiye'deki eğitim ve ekonomik olanaklardan erkeklerle eşit olarak yararlanamadığı ifade edilen rapora göre, kadınların 14.6'sı ise okuma-yazma bilmiyor. 
     
     MİLLİ GELİR 

     Türkiye'nin milli geliri 2000 yılında 199.9 milyar dolar, satın alma gücü paritesine göre milli geliri 455.3 milyar dolar olurken, kişi başına düşen gayrisafi yurt içi hasılası 6,974 dolar olarak hesaplandı. 
     Türkiye'de 2000 yılı rakamlarına göre nüfusun yüzde 83'u ıslah edilmiş su kullanıyor. Toplam nüfusun yüzde 91'i yeterli sağlık tesislerine ulaşabiliyor. 
     Türkiye nüfusunun yüzde 95-100 1999 yılı rakamlarına göre gerekli ilaçları sağlayabiliyor. 1998 yılına göre, Türkiye'de kişi başına düşen yıllık milli gelirin 1 dolarını sağlık harcamalarına ayrılıyor. 
     1975 yılında 40 milyon olan Türkiye'nin nüfusu 2000 yılında 66.7 milyona çıkarken 2015 yılında 79 milyon olmasın öngörülüyor. 1975-2000 yılları arasında yüzde 2 olan yıllık doğum oranı 2000-2015 yılları arasında ise yıllık yüzde 1.1'e inecek. 
     
     KENTLEŞME 

     Türkiye'de 2000 yılında yüzde 65.8 olan kentlerde yaşayan nüfusun oranı 2015'de yüzde 71.8'e çıkacak. Toplam nüfus içinde 2000 yılında yüzde 30 olan 15 yaşı altındakilerin oranı 2015'de yüzde 24.1'e inerken, 65 yaşı üstündekilerin oranı aynı dönemde yüzde 5.8'den yüzde 7.2'ye çıkacak. 
     Türkiye'de 1990 yılında her 1000 kişiye 121 telefon düşerken bu sayı 2000 yılında 280'e, internet kullanıcıları ise 0.1'den 1.1'e çıktı. 2000 yılında her 1000 kişiden 246'ı cep telefonu sahibi bulunuyor. 
     
     DÜNYADAN SAPTAMALAR 

     Ana teması ''ayrımlaşan dünyada demokrasinin derinleştirilmesi'' olarak belirlenen raporda, siyasetin, insan merkezli kalkınma açısından oynayabileceği rol analiz edildi. 
     Resmi, gayri resmi, ulusal veya uluslararası siyasi güçler ve kurumların insanın şekillenmesinde oynadığı rolün irdelendiği raporda, insani kalkınma hedefleri arasında siyasi özgürlüklerin ve insan üzerinde odaklanan siyaset yaklaşımının taşıdığı önem vurgulandı. 
     Katılımcılığın yeni bir yansıması olarak ortaya çıkan yerel, ulusal ve küresel düzeydeki sivil toplum kuruluşları ile küresel düzeydeki hükümet dışı kuruluşların artan önemlerinin tartışıldığı raporda, küresel terörle mücadelenin desteklenmesi nedeniyle, insan hakları ve demokrasi alanında yaşanan gelişmeler de irdelendi. 
     Küresel düzeyde 1980 yılından bu yana 81 ülke demokrasiye geçiş için önemli adımlar atarken, bunun 47'sinin tam demokratik olduğu ifade edildi. Yaklaşık 200 ülkenin 140'ında çok partili seçim gerçekleştiriliyor. 
     Dünya nüfusunun 62'sini oluşturan 125 ülkede özgür veya kısmi özgür basına sahip bulunurken küresel nüfusun yüzde 38'ini kaapsayan 61 ülkede basın özgürlüğü bulunmuyor. 
     Sadece 10 ülkede milletvekillerinin yüzde 30'u kadınlardan oluşurken küresel düzeyde bayan parlamenterlerin oranı yüzde 14 olarak belirlendi. Dünyada 10 ülkede parlamentoda bayanlar temsil edilmiyor. 
     Dünyada aşırı yoksulluk sınırı içinde yaşayanların oranında 1990 yılına göre 1999 yılında düşüş yaşanmakla beraber, zenginler ile yoksullar arasında gelir uçurumunda büyük artışlar yaşandı. 
     Küresel düzeyde halen 500 milyondan fazla insan internet kullanırken, bu sayının 2005 yılında 1 milyara ulaşması bekleniyor. 
     Bununlar beraber dünya nüfusunun yüzde 14'nü oluşturan OECD ülkeleri toplam internet kullanıcıların yüzde 72'sini oluştururken, sadece ABD'de 164 milyon kişi internetten yararlanıyor. 
     Öte yandan BM Türkiye Daimi Koordinatörü ve BM Kalkınma Programı UNDF Daimi Temsilcisi Alfredo Witschi-Cestari, bugün yayınlanan UNDP 2002 Dünya İnsani Kalkınma Raporu'nun, ayrımlaşan dünyada, demokrasinin derinleştirilmesi konusuna odaklanarak, ilk kez oluşturulan demokrası ve yönetişim endeksi yoluyla teknik ve ölçülebilir veri sağladığını söyledi. 
     Cestari, BM Türkiye Temsilciliği binasında düzenlediği toplantıda UNDP'nin İnsani Kalkınma Raporu hakkında bilgi verirken, raporun 7 önemli mesaj içerdiğini bildirdi. 
     İlk mesaj olarak ''dünya siyasi, teknolojik ve ekonomik olarak, hiç bu kadar özgür ve aynı zamanda adaletsiz olmamıştı'' diyen Cestari, raporun, ülkelerin ancak insanına hesap verebilen yönetişim sistemi ile insani kalkınmayı başarabileceğini vurguladığını ifade etti. 
     Cestari, raporun ikinci mesajının ''insani kalkınmanın, şekil ve içerik itibariyla demokratik olan yönetişimi zorunlu kıldığını, bu tür kalkınmanın ancak insanlar için ve insanların katılımıyla olması gerektiğini '' içerdiğini söyledi. 
     Cestari, raporun içerdiği üçüncü mesajın ise ''demokrasi ve insani kalkınma arasındaki bağlantının otomatik veya doğrudan değil. Ekonomik ve siyasi kararları en çok etkileyen elit güç, eşitlik ilkeleri ve demokrasinin işlemesini engelleyebilmektedir'' olduğuna işaret etti. 
     
     RAPORDAKİ DİĞER HUSUSLAR 

     Cestari'nin rapora dönük verdiği bilgiye göre, tüm dünyada insanlar, sosyal ve ekonomik fırsatların yaratılması için demokrasi savaşı verdi. Ancak demokrasi her yerde aynı biçimde ve düzeyde gerçekleşmedi. Son yıllarda orta ve Doğu Avrupa ile BDT ülkelerinde yoksulluk ve eşitsizlikler, çok keskin biçimde artış gösterdi. Latin Amerika ülkelerinde gelişen demokrasi ise halen insani kalkınmayı güvence altına alabilmiş değil. 
     Bu durumda, halkın siyaset kurumlarına güveninin azaldığı ve ekonomik büyümenin, demokrasi ve insan haklarından önce geldiğini savunan popülist siyasi akımlara da kolayca yenilebildiğine işaret edilen raporda, 4. mesaj olarak ''insanın kalkınması ve güçlenmesini merkezinde tutan demokrasi, toplumların içinden inşa edilmelidir, demokrasi dışarıdan ithal edilemez'' görüşüne yer verildi. 
     Rapor siyasette para konusunu da hassasiyetle ele alırken, bu oluşumların demokratik yapılanmayı ve süreçlerini zaman zaman olumsuz etkilediği savunuldu. 
     Raporda yer alan bir diğer mesaja göre, ''sürekli olan insani kalkınma sürecini ateşlemek, demokratik bir siyaset ile siyasi sistemin de güçlenmesini zorunlu kılıyor''. 
     Demokrasinin diğer en önemli mihenk taşının, ''özgür ve bağımsız basın'' olduğu da dile getirilen rapora göre, Medya ve basının da ilk olarak, halkın hizmetinde olmayı ilke edinmesi gerektiği ifade ediliyor. 
     Raporun bir başka mesajına göre de, ''Güvenlik güçlerinin üzerinde demokratik denetimin kurulmuş olması'', diğer bir kalkınma göstergesi olarak öne çıkıyor. Raporda, bunun böyle olmadığı durumlarda, ''kişinin güvenliği ve toplum barışının tehlikeye girebileceği'' vurgulandı. 
     Raporda bu konuda, ''bugün birçok ülkede askeri güç, polis ve diğer güvenlik ve istihbarat hizmetlerinde yaygın olarak kullanılan güç, demokrasilerin gelişmesine zaman zaman engel olabilmektedir'' denildi. 
     ''Uluslararası bağımlılık, global kararlara ve hesap verilebilirlik süreçlerine de katılımı zorunlu kılmıştır'' mesajının da yer aldığı raporda, şu görüşlere yer verildi 
     ''İnsanların kendilerini etkileyen kararlara katılımını güçlendirmek ve liderlerinden hesap sorma hakkını elde etme çabası artık sadece ulusal bir kalkınma önceliği değildir. Giderek bütünleşmekte olan dünyamızda, uluslararası aktörlerin ve yöneticilerin de herkesin yaşamını etkilediği gerçeğinden yola çıkarak, demokratik ilkelerin uluslararası düzeyde herkez tarafından takip edilmesi gereğini vurgulamak yanlış.'' Raporda, uluslararası kuruluşların destek program çabalarının, ulusal aktörlerin safdışı olduğu bir ortamda başarıya ulaşmasının mümkün olmadığı da kaydedildi. 
     





</TEXT>
</DOC>
