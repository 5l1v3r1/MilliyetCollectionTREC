<DOC>
<DOCNO> 52887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/18/spor/ysengul.html </URL>
<DATE> 2001/11/18/ </DATE>
<TIME>  </TIME>
<AUTHOR> CEM ŞENGÜL  </AUTHOR>
<HEADLINE>
Timsah çukuru 
</HEADLINE>
<TEXT>

     O gece canlandı yeniden gözümüzde Ali Sami Yen’e kurulduğumuzda. "Türkiye" diye zafer haykırışları h l fısıldaşıp duruyor yaşlı stadın duvarları arasında. Mutfağa esir düşmüş, sihirli kutunun dört tarafı çevrili renkli camına mahkum olmuşlar, galiba ekran şeklini alan gözleri arada bir özgürlüğüne kavuştuğunda, daha başka algılıyor böyle duyguları... 
     Tıpkı dün geceki maça, sınır ötesi bakış attığımız gibi... Çünkü kameraların gösterdiğini değil, gözümüzün gördüğünü yorumlama şansını yakaladık... 
     
     Futbol birçoğunun "bilinmeyenli denklemle" tanımladığı kadar zor bir oyun değil aslında... Uygulamalar ve yetenekler farklı o kadar... Defansını sağlam tutacaksın, orta sahanı, forvetle o defans arasında arabulucu kılacaksın... Bakın Cim - Bom’a... Ortası "timsah çukuru" gibi... Oraya düşen yanıyor, topu bırakıp kaçan, canını kurtarıyor... Ama Diyarbakır gibi o çukura intihar atlayışını yaparsan, teslim bayrağını çekmekten başka çaren kalmıyor. Neden intihar Çünkü Diyarbakır, "Orta bloku çok adamla kapatırsam, defansımı da önde kurarsam belki..." anlayışıyla başladığı ve bitirdiği maçta, hayatının hatasını yaptığını bir türlü anlayamadı... Tamam orta alanda "kora kor" savaşabilirsin, ama Sergen faktörü ne olacak Onun zehir gibi işleyen beyni ile raket gibi çalışan ayaklarından çıkan kontr paslar nasıl engellenecek İşte Diyarbakır’ın bu "yanlış taktiği", Cim - Bom’un her ne kadar rekor sayıda ofsayta düştüyse de ekmeğine hem yağ hem bal sürdü. Hakan Ünsal, Bülent Akın ve Ayhan gibi isimler o çukurun en zayıf halkaları olsalar da, yarışmanın galibi daha 25. dakikada ortaya çıkmıştı. Diyarbakır’ın da "makus talihi"... 
     İkinci yarı farkın açılacağı belliydi. Çünkü ligin yeni öğrencisi Diyarbakır, kıdemli arkadaşının gücünü hafife almaya devam etmiş, savunma tedbirini ön plana çıkarmayı hiç düşünmemiş, başaktör Sergen’in yaptığı işler "resitale" dönmüştü bile... Bir de Bülent’in golünden söz edelim... Doğrusu ya, jeneriklere geçecek, maç afişi olacak ustalıktaydı. Günümüzde ne kadar "ille de gençlik" dense de, Kaptan "ama tecrübe de" eklemesini orta sahadan yaptığı vuruşla tabelaya asıverdi. 
     Sonuçta Bursa yarasına, merhem oldu dün gece. Diyarbakır’a ise o merhemi sürmek kaldı, çokca kapasitesinin haddini bilmeden... 
     



 SPOR 























</TEXT>
</DOC>
