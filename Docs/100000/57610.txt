<DOC>
<DOCNO> 57610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/17/son/sondun11.html </URL>
<DATE> 2001/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail sağı "Arafat'ı hemen alaşağı edelim" 
</HEADLINE>
<TEXT>

     İsrail'de, Filistin Lideri Yaser Arafat'ın dün yaptığı ''silahlı intifadaya son'' çağrısına ilişkin tartışma devam ediyor. Sol kesim, konuşmanın bir umut olabileceğini savunurken, sağ kesim ''Arafat'a inanamayız. hemen alaşağı edelim'' diyor. 
     İsrail Başbakanı Ariel Şaron, geçen hafta hükümetinin Arafat ile ilişkileri kesme kararı alması nedeniyle konuşmayı yorumlamaktan kaçınırken, sözcüsü Ranaan Gissin, ''Söz değil, eylem önemli'' dedi. 
     Dışişleri Bakanı Şimon Peres de Arafat'a teröre karşı harekete geçmesi için süre tanınmasından yana tavır koydu. 
     Ancak, Şaron'u Arafat'a karşı yumuşak davranmakla suçlayan aşırı sağ, Arafat'ın rejimini kurtarmak için yalan söylediği ve bir an önce, vakit kaybetmeden alaşağı edilmesi gerektiğini belirtti. 
     Şaron'un hemen Arafat'ı devirmek için harekete geçmemesi halinde, koalisyondaki aşırı sağcı blok istifa etme tehtidinde bulunurken, kaolisyon dışındaki aşırı sağ çevreler bloku istifa etmekte geç kalmakla suçluyor. 
     İsrail basınında bugün yayınlanan yorumlarda da sağ eğilimli yorumcular, Arafat'ın sadece İsrail içindeki saldırıları durdurulması çağrısında bulunduğuna dikkati çekerek, bunun Yahudi yerleşim merkezlerine ve askerlere saldırılara yeşil ışık yakma anlamına geldiği uyarısında bulundular. Bu yorumcular, Arafat'ın konuşmasının hemen ardından Yahudi yerleşim merkezlerinin bombalanmasını buna örnek olarak gösterdi. 
     Öte yandan sol çevreler, Arafat'ın konuşmasında ''gerçek bir devlet adamlığı gösterdiğini'' belireterek, bunun ''yeni bir dönemin başlangıcı ve umut olabileceğini'' savunuyor. Arafat'ın ilk kez bu denli, açık ve güçlü bir şekilde silahlı terör direnişe son verme çağrısında bulunduğuna dikkati çeken bu çevreler, ''Arafat işgale direniş ile terör arasında bir çizgi çekti'' yorumunu yaptı. 
     Filistin Enformasyon Bakanı Yaser Abed Rabbo'nun, ''İntifadaya silahsız devam edebiliriz. Arafat, intifada sona ersin demedi. Silahlı eylemleri durdurma çağrısı yaptı'' şeklindeki açıklaması, bu çerçevede kayda değer bulundu. Arafat'ın intifadaya son verme çağrısının, rejimini tehdir edecek bir iç savaşa yol açabileceği endişesi vardı. 
     Sol eğilimli yorumcular, Arafat'ın seçimlerde söz etmekle Hamas'a da ''Gel işbirliği yapalım. Daha sonra seçimlere katılıp yönetim yasal bir parçası olabilirsin'' mesajı verdiği değerlendirmesini yaptı. 
     






</TEXT>
</DOC>
