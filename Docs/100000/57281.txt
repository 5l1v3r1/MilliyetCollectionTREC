<DOC>
<DOCNO> 57281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/15/guncel/gun08.html </URL>
<DATE> 2001/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
DGM’den yanıt var 
</HEADLINE>
<TEXT>

Tuncay ÖZKAN 
     DGM Yasası’nda yapılan değişiklikle ilgili eleştirilerime, İstanbul DGM Başsavcısı Sayın Aykut Cengiz Engin’den yanıt geldi. Engin’in yazılı yanıtını aynen buraya aktarıyorum 
     "Devlet Güvenlik Mahkemelerinin Kuruluş ve Yargılama Usulleri Hakkındaki 2845 Sayılı Kanun ile 4422 Sayılı Çıkar Amaçlı Suç Örgütleriyle Mücadele Kanununda değişiklik yapılmasına dair 4723 Sayılı Kanunun, yürürlüğe girdiği tarih itibariyle, İstanbul 1 Nolu Devlet Güvenlik Mahkemesinde Derdest dava sayısı 607 olup bu davalardan, 4422 Sayılı Kanuna Muhalefet suçuna ilişkin dava sayısı 395, T.C.K’nun 313. Maddesine aykırılık suçundan dava sayısı 34 olarak tespit edilmiştir. 
     
     DGM’nin iş yoğunluğu var 
     T.C.K.nun 313. Maddesi ile 4422 Sayılı Kanuna Muhalefet suçlarına ilişkin dava dosyaları, çok sanıklı ve çok geniş kapsamlı olmaları sebebiyle, başta İstanbul 1 Nolu Devlet Güvenlik Mahkemesinde olmak üzere diğer mahkemelerimizde büyük iş yoğunluğu altında ve duruşmaları 3 - 4 aylık sürelerde talik etmek zorunda kalmışlardır. Bu davaların mahiyeti, kapsamı ve sanık sayıları nazara alındığında, sırf dava sayısı olarak değerlendirilmesinin de iş yoğunluğu açısından yanılgıya sebebiyet vereceği izahtan varestedir. 
     Yazınızda, T.C.K.nun 313 - 314. Maddelerinin Devlet Güvenlik Mahkemelerinin görev alanı dışında kalması sebebiyle "yolsuzluk operasyonlarında polis hiçbir şekilde telefon dinleyemeyecek, suç örgütlerinin bulunduğu yerlere dinleme cihazı yerleştiremeyecek... 4422 Sayılı Yasada yer alan yetkiler ağır ceza mahkemelerinde kullanılamayacak" değerlendirilmesi yapılmıştır. 4422 Sayılı Kanunda yer alan bu tedbirler telefon dinlenmesi, gizli izleme, gizli görevli kullanılması, hak ve alacaklara ilişkin tedbirler v.s. ve yetkiler sadece bu kanun kapsamına giren soruşturmalarda ve bu kanunun 16. Maddesinde belirtilen suçlarla Terörle Mücadele Kanunu, Teşekkül halinde uyuşturucu madde ticareti, 2863 Sayılı Kanun ve 6136 Sayılı Kanuna aykırılık suçlarının teşekkül halinde işlenmesi ilgili soruşturmalarda kullanılabilmektedir. 
     
     Dinleme, izleme, gözleme 
     Başka bir deyişle T.C.K.nun 313. ve 314. Maddelerinin Devlet Güvenlik Mahkemelerinin görevinde bulunduğu zamanda da, bu suçlara ilişkin soruşturmalarda, yazınızda belirttiğiniz ve 4422 Sayılı Kanunda yer alan bu tedbirler ve yetkilerin kullanılmasına yasal imkan bulunmamaktadır. Dolayısıyla, yasadaki değişiklik, bu tedbirlerin uygulanması ve bu yetkilerin kullanılması konusunda herhangi bir değişikliğe sebebiyet vermemiştir." 
     



 GÜNCEL 






















</TEXT>
</DOC>
