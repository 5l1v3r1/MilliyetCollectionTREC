<DOC>
<DOCNO> 99180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/31/son/sonspo24.html </URL>
<DATE> 2002/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor 15'i dış transfer olmak üzere, 17 oyuncu ile anlaştı... 
</HEADLINE>
<TEXT>

     İkinci Futbol Ligi A Kategorisi takımlarından Konyaspor, 15'i dış transfer olmak üzere toplam 17 futbolcuyla iki yıllık sözleşme imzaladı. 
     Konyaspor kulüp binasında düzenlenen toplantıda, 17 futbolcu ile yönetim kurulu üyeleri bir araya geldi. Kulüp Başkanı Mehmet Köseoğlu, iç transferde Ulaş ve Ünsal ile yeniden anlaşma sağlandığını kaydetti. 
     Köseoğlu, dış transferde ise Yimpaş Yozgatspor'dan Mustafa Kocabey, Kayserispor'dan Adem, Muharrem ve Kemal, Malatyaspor'dan Cemal, Ali ve Resul, Karabükspor'dan Faruk, Göztepe'den Alper, İstanbul Büyükşehir Belediyespor'dan İlker, Malatyspor'dan Ömer, Trabzonspor'dan Okan, Aksarayspor'dan Timur, Konya Ladikspor'dan Çağdaş ve Mersin İdmanyurdu'ndan Hacı'yı renklerine bağladıklarını söyledi. 
     Halen iki orta saha oyuncusu ile bir kaleci eksiklerinin bulunduğunu belirten Köseoğlu, kısa sürede bu eksiklerini tamamlayıp lige hızlı bir başlangıç yapacaklarını ifade etti. 
     Konyalılar'ın kayyumdan dönen kulübü düze çıkardığını bildiren Köseoğlu, ''Hiçbir grubun ya da ekibin ortaya çıkardığı bir yönetim değiliz, biz tüm Konyalı'nın yönetimiyiz. Konyalı'nın yüzünü kara çıkartmayacağız. Hedefi şampiyonluk olan bir takım olacağız'' dedi. 
     3 Ağustos Cumartesi günü Bolu'da kampa girecek Konyaspor, ligin başlamasına kadar iki hazırlık maçı yapacak. 

     
</TEXT>
</DOC>
