<DOC>
<DOCNO> 67634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/14/son/soneko20.html </URL>
<DATE> 2002/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Poliçeli depremzedelere bayram müjdesi... 
</HEADLINE>
<TEXT>

     Afyon depremi mağdurlarından zorunlu deprem sigortası yaptıranlara Kurban Bayramı öncesi ödeme yapılacağı bildirildi. 
     Milli Reasürans T.A.Ş'nin Genel Müdürü ve Türkiye Sigorta ve Reasürans Şirketleri Birliği Başkanı Cahit Nomer, depremden sonra bine yakın hasar ihbarı aldıklarını söyledi. 
     Hasar ihbarlarının depremden 2-3 gün sonra alınmaya başlandığını belirten Nomer, şunları kaydetti 
     ''İhbarlar şu anda artık duruldu. Çünkü herkes ya sigorta şirketine, ya acentesine, ya da Doğal Afet Sigortaları Kurumu'na DASK ihbarı yaptı. Ama hala orada eksperlerimiz var, raporlar geliyor. Ona göre de bir ödeme programı yapılacak.'' DASK'ın, gelen ihbarlar doğrultusunda tam hasarlı veya ağır hasarlıların ödemesini Kurban Bayramı'ndan önce yapacağını açıklayan Nomer, tam hasar tespit edilemeyenlere de avans ödeneceğini bildirdi. 
     Nomer, deprem tazminatı ödemesinin azami tutarının 2-2.5 milyon dolar civarında olacağı görüşünü tekrarladı. 
     Cahit Nomer, Afyon'da deprem sonrası zorunlu deprem sigortasına olan ilginin artıp artmadığı yönündeki bir soru üzerine de, ''Şu anda bize öyle bir kayıt gelmedi ,ancak 10-15 gün sonra gerçek hareketlenmeyi görürüz'' dedi. 
     Zorunlu deprem sigortası uygulamasından ilk olarak yine Afyon depremi mağdurları yararlanmıştı. Uygulamadan sonra hasarlara yol açacak 2 büyük deprem Afyon'da meydana geldi. 
     Doğal Afet Sigortaları Kurumu DASK , 15 Aralık 2000 tarihinde Afyon ve çevresinde meydana gelen ve bazı konutlarda hasara yol açan depremle ilgili olarak sigortalı konutlardan 4 tanesinin sahibine hasar tesbiti sonrası 22 milyar 492 milyon lira tazminat ödemişti. 
     Afyon'da, DİE'nin 2000 yılı bina sayımı sonuçlarına göre 132 bin 924 bina, 171 bin 512 konut bulunurken, 1 Şubat 2002 tarihine kadar 
     Afyon'da sadece 9 bin 661 Zorunlu Deprem Sigortası poliçesi satıldığı belirlenmişti. Verilen teminat tutarı ise 133 trilyon 674 milyar 290.5 milyon lira olmuştu. 
     1.849'u internet üzerinden satılan poliçelerin ilçelere göre 
     dağılımında ilk sırayı 76 trilyon 736.6 milyar liralık teminat ve 5 bin 226 poliçe ile merkez ilçe almıştı. Depreme adını veren merkez üssü Sultandağı'nda 344, Şuhut'da 165, Başmakçı'da 60, Bayat'da 21, Bolvadin'de 558, Çay'da 160, Çobanlar'da 25, Dazkırı'da 98, Dinar'da 959, Emirdağ'da 747, Evciler'de 36, Hocalar'da 40, İhsaniye'de 111, İscehisar'da 124, Kızılören'de 19, Sandıklı'da 796 ve Sincanlı'da 172 poliçe satılmıştı. 
     






</TEXT>
</DOC>
