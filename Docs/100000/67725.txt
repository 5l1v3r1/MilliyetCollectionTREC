<DOC>
<DOCNO> 67725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/guncel/gun02.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar için kritik gün 
</HEADLINE>
<TEXT>

Telsim hisselerinin ABD mahkemesi emrine verilmesi konusundaki kararı bugün açıklayacak olan Yargıç Rokoff, Uzanlar’ın avukatlarına "Bu işlemler doğruysa yapılanlar sahtekarlık" dedi 
     SEMA EMİROĞLU - NEW YORK 

     New York Güney Bölge Mahkemesi, Motorola ve Nokia’yı dolandırmakla suçlanan Uzanlar’ın elindeki Telsim hisselerinin emanete alınarak dondurulması istemini bugün karara bağlayacak. Amerikan Motorola ile Fin Nokia’ya olan yaklaşık 3 milyar dolarlık borcunu ödemediği için "hırsızlık, gasp, şantaj, kara para aklama, tehdit, rüşvet" gibi son derece ağır suçlamalarla New York’ta dava edilen Uzanlar’ın avukatları ile davacı vekilleri, Türkiye saati ile önceki gece ilk kez Yargıç Jed. S. Rakoff’un karşısına çıktılar. 
     
     1.5 saat sürdü 
     Oturumda, Rakoff’un Uzanlar’ın borçlarına teminat olarak gösterdiği Telsim’in yüzde 73.5 oranındaki hissesinin mahkeme emrine verilmesi için aldığı ihtiyati tedbir kararına Uzan tarafının yaptığı itiraz görüşüldü. Taraflara, bu karardan görecekleri zararı soran Rakoff, ihtilaflı teminat konusundaki kararını bugün açıklayacağını, bundan sonraki duruşma günlerini de 9 - 10 Nisan olarak belirlediğini bildirdi. Motorola ve Nokia adına söz alan avukat Howard Stall, davanın basit bir sözleşme ihlalinden ibaret olmadığını, dolandırıcılık yapıldığını söyledi. 
     
     Basit bir ihlal değil’ 
     Yargıç Rakoff, "Bunlar doğruysa, bu bir sahtekarlıktır. Başka birimler oluşturarak mal varlıklarını oraya aktarmak da, basit bir sözleşme ihlali değil, sahtekarlık olarak gözükmektedir" dedi. Uzanlar’ın avukatı Serio, suçlamaları reddederek borçların kriz nedeniyle ödenemediğini iddia etti. 
     



 GÜNCEL 















</TEXT>
</DOC>
