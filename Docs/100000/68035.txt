<DOC>
<DOCNO> 68035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/17/dunya/dun01.html </URL>
<DATE> 2002/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermenistan’a İsrail dersi 
</HEADLINE>
<TEXT>

İsrail Büyükelçisi’nin Yahudi soykırımı ile 1915 olayları arasında benzerlik yok’ demesi krize neden oldu, Ermeni Dışişleri Bakanı’nın İsrail ziyareti iptal edildi 
     CENK BAŞLAMIŞ Moskova 

     Erivan’daki İsrail Büyükelçisi Rivka Cohen’in, "Yahudi soykırımı ile 1915 olayları arasında benzerlik kurulamayacağını" söylemesi iki ülke arasında diplomatik kriz yarattı ve Ermenistan Dışişleri Bakanı Vardan Oskanyan Tel - Aviv’e yapacağı ziyareti iptal etti. 
     Ermenistan Dışişleri Bakanlığı tarafından hazırlanan protesto notasında Cohen’in açıklamalarının "kabul edilemez olduğu" bildirildi. İsrail Dışişleri Bakanlığı’na iletilen notada, "Ermenistan, hangi gerekçeyle olursa olsun Ermeni soykırımını yok sayan ya da önemsizmiş gibi gösteren yaklaşımları reddetmektedir. Erivan hiçbir zaman, Yahudi soykırımı ile Ermeni soykırımı arasında benzerlik kurmaya kalkışmamıştır, çünkü insanlığa karşı işlenen suçlar siyasi, hukuki, tarihsel ve ahlaki açılardan benzersizdir" denildi. 
     
     İstenmeyen kişi’ ilan edilebilir 
     Ermenistan Dışişleri sözcüsü Jiunik Agacanyan da, Bakan Oskanyan’ın mart ayında planlanan Tel - Aviv ziyaretinin yapılmayacağını açıkladı. Agacanyan, "Şu anda İsrail’e bakan düzeyinde bir ziyaret planlanmıyor. İsrail’den de herhangi bir heyet beklenmiyor. Soykırımı yaşamış bir ülkenin hükümetinin böyle bir yaklaşım içinde olması çok ilginç" dedi. 
     Erivan’daki İsrail Büyükelçisi Cohen, geçen hafta yaptığı açıklamada, İsrail halkının 1915 olayları için üzgün olduğunu, ancak bu tarihte yaşananlarla Yahudi soykırımı arasında benzerlik kurulamayacağını belirterek, "Yahudi soykırımı, önceden planlanan ve bir ulusu yok etmeyi hedefleyen bir eylem olması nedeniyle tarihte benzersizdir. Şu anda hiçbir olay soykırımla karşılaştırılamaz" diye konuşmuştu. Bayan Büyükelçi, Ermenistan - Türkiye ilişkilerinin düzelmesine katkıda bulunabileceklerini, Ankara ile yapılan bütün temaslarda bu konuyu gündeme getirdiklerini de söylemişti. 
     Ermenistan’da büyük yankı yaratan bu açıklamaların üzerine bazı radikal partiler Büyükelçi Cohen’in "istenmeyen kişi" ilan edilmesini istedi. 
     



 DÜNYA 












</TEXT>
</DOC>
