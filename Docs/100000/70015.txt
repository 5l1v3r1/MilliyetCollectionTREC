<DOC>
<DOCNO> 70015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/28/son/soneko27.html </URL>
<DATE> 2002/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
BP bundan böyle siyasi bağışta bulunmama sözü verdi 
</HEADLINE>
<TEXT>

     Dünyanın en büyük ve karlı şirketlerinden biri olan ve 90'dan fazla ülkede faaliyet gösteren İngiliz petrol devi BP, bundan böyle siyasi nitelikli bağışlarda bulunmama sözü verdi. 
     BP'nin Baş İcra Yetkilisi John Browne, ''Toplumdaki rolümüzü başka rollerle karıştırmamak ve siyasi süreçlerin meşruiyetine gölge düşürmemek için, küresel bir politika olarak, dünyanın hiç bir yerinde şirket fonlarından siyasi bağış yapmamaya karar verdik. Kendi fikirlerimizi açıklamak, desteklediğimiz fikirlerin yayılmasını teşvik etmek yoluyla siyasi tartışmalara katılacağız, ancak, hiçbir siyasi etkinliğe ya da siyasi partiye mali yardım yapmayacağız'' dedi. 
     BP'nin bu kararından özellikle ABD siyasetinin etkileneceği belirtiliyor. BP'nin, kendi bünyesine geçen Amoco ve Arco petrol grupları kanalıyla geçen yıl ABD'de yaptığı siyasi bağışlar, 590 bin dolarlık bölümü Demokrat, 250 bin dolarlık bölümü Cumhuriyetçi Parti'ye olmak üzere 840 bin dolara ulaşıyordu. 
     BP'nin siyasi bağış yapmaması kararının, ABD enerji devi Enron'un iflasıyla sonuçlanan skandaldan sonra gelişen siyasi atmosferden etkilendiği kaydediliyor. 
     Enron'un siyasetçilerle yakın ilişkilerinin açığa çıkmasından sonra, ABD'de iş çevrelerinin siyasi bağışlarının sınırlandırılması eğilimi güç kazanmıştı. 
     






</TEXT>
</DOC>
