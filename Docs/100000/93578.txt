<DOC>
<DOCNO> 93578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/04/guncel/agun.html </URL>
<DATE> 2002/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kolonları sessiz sedasız kestiler 
</HEADLINE>
<TEXT>
Bu plazada depreme yakalanan yandı 
Gaziosmanpaşa’da her gün yüzlerce insanın girip çıktığı Mass Plaza adlı alışveriş merkezinin kolonları, sinema salonu açmak için izinsiz kesilmiş 
     PINAR AKTAŞ İstanbul 

     Varoş Plaza olarak bilinen Gaziosmanpaşa’daki dev alışveriş merkezinde bulunan 2 sinema salonundaki taşıyıcı kolonların yerden tasarruf amacıyla kesildiği ortaya çıktı. Olay MASS Plaza’nın altında işyeri bulunan Sağlam Otomotiv’in sahibi Dilaver Sağlam’ın, Gaziosmanpaşa Cumhuriyet Başsavcılığı’na başvurarak tespit istemesiyle ortaya çıktı. Olayı doğrulayan yetkililer, kuvvetlendirme yapıldığını öne sürdü. 
     
     İKİŞER KOLON KESİLMİŞ 
     31 Mayıs 2002’de mahkeme heyetiyle plazada inceleme yapan inşaat mühendisi Namık İrican, raporunda şu tespitlere yer verdi "Projede bağımsız bölüm olarak tasarlanmış bölümlerin birleştirilerek sinema salonu yapıldığı, bu salonların ortasına isabet eden ikişer taşıyıcı kolonun yerinde olmadığı anlaşılmıştır. İmar mevzuatına göre, tasdikli projesine uymayan bölümler için yeniden tadilat projesi yapılması gerekecek, bu bölümlerin taşıyıcı sistemlerinin tadilat projesine uygunluğu kontrol edilecektir." 
     
     KAMU DAVASI AÇILACAK 
     Dilaver Sağlam, raporun ardından Gaziosmanpaşa Cumhuriyet Başsavcılığı’na konuyla ilgili şikayet dilekçesi vererek, binanın kolonlarını kesip imar yasasına aykırı davranmak ve kamunun hayatını tehlikeye maruz bırakmak suçlarından MASS Plaza Gayrimenkul ve Demirer Kablo hakkında kamu davası açılmasını talep etti. Varoş Plaza’nın bağlı olduğu MASS Kablo’nun Yönetim Kurulu üyesi Kasım Zenel ise bu gelişmenin ardından, "İtiraf ediyorum, oradaki kolonlar kesildi. Ama bütün statik hesaplar yapıldı, belediyeden onaylandı. Kendileri geldi, gördü, onaylandı. Ondan sonra 1998 yılında kesildi. 1999 depremi sırasında kolonlar kesikti" dedi. 
     
     İNTİKAM İÇİN YAPTI’ 
     Zeynel, şikayetçi tarafın kendilerine iki yıllık kira borcu bulunduğunu, bu şikayetin de intikam amaçlı yapıldığını iddia etti. Dilaver Sağlam da kira borçlarının bulunduğunu doğrularken, "Ancak binlerce kişinin girip çıktığı yerle ilgili bu şikayetin borçla alakası yok" diye konuştu. Daha önce belediyenin kolon kesimini onayladığını söyleyen Zeynel ise daha sonra arayarak, bu açıklamasını değiştirdi. Zeynel, "Biz belediyeye onaya verdik, bekliyoruz. Çok yavaş çalışıyor belediyeler. Onayı yok ama gelecek" diye konuştu. 
     
Belediye Bizim haberimiz yok...      Kendilerine Mass Plaza’yla ilgili intikal eden bir durum olmadığını söyleyen Gaziosmanpaşa Belediye Başkan Yardımcısı Mustafa Yeşil ise "Belediye olarak biz bir şey yapamayız. Ancak davacılar başvurursa, bilirkişinin yaptığı gibi mühendislerimiz projesiyle ilgili tetkik yapar. Aykırılık varsa onlara İmar Kanunu’nun ilgili maddeleri uygulanır. Bu zamanda böyle bir şeye cesaret etmek pek de akıl işi değil" dedi. 
     



 GÜNCEL 

















</TEXT>
</DOC>
