<DOC>
<DOCNO> 58549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/23/siyaset/asiy.html </URL>
<DATE> 2001/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni Sol çıkış arıyor 
</HEADLINE>
<TEXT>
Lider yerine sözcü 
Ankara’da bir araya gelen "Yeni Sol"un grupları program ve ilkelerini değiş tokuş etme kararı aldılar 
     EZELHAN ÜSTÜNKAYA Ankara 

     Ekipleri nasıl bir araya getireceğini düşünen "Yeni Sol" program ve ilkelerini değiştokuş etme kararı aldı. 
     Ercan Karakaş - Aydın Güven Gürkan ekibi, bayram öncesi İstanbul’da Tarhan Erdem - Yiğit Gülöksüz grubu ile Ankara’da da Mümtaz Soysal, Murat Karayalçın, Sema Pişkinsüt ve Zekeriya Temizel ile görüştü. 3 saatlik görüşmenin sonunda, "Program ve ilkelerimizi birbirimize verelim. Ortak noktalarımızı, farklılıklarımızı ve farklı noktalarda nasıl uzlaşmaya gideceğimizi belirleyelim" kararına varıldı. 
     Yeni Sol, Erdal İnönü’nün bırakma kararından sonra başlayan lider tartışmasını da üzerinde anlaşılacak "eşitlerarası sözcü" ile aşma kararı aldı. 
     Gülöksüz - Erdem ekibinin hazırladığı ve "aydınlar dilekçesi" olarak yorumlanan bildirinin ise yılbaşından sonra açıklanması bekleniyor. İstanbul’da açıklanacak bildiri yeni isimlerin imzasını taşıyor. 
     
     İnternette sol sayfa 
     Öte yandan Sosyal Demokrasi Vakfı SODEV Başkanı Ercan Karakaş, önümüzdeki günlerde internette yeni bir tartışma sayfası açacaklarını ve halkın görüşlerini alacaklarını belirtti. 
     SODEP’i yeniden kurma çalışmaları içinde olduğu söylenen Sosyal Demokrat Hareket Dergisi Başkanı Murat Karayalçın ise aceleci davranmadığını, kimseye "parti kuracağım" şeklinde bir açıklama yapmadığını, "Türkiye projesi" çalışmasının devam ettiğini bildirdi. 
     Karakaş - Gürkan ekibi ile yollarını ayıran ve ayrı parti kuracağı ifade edilen Fikri Sağlar ise, diğer oluşumlara "Herkes aklını başına devşirsin" mesajı gönderdi. 
     



 SİYASET 










</TEXT>
</DOC>
