<DOC>
<DOCNO> 81586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/02/spor/spo06a.html </URL>
<DATE> 2002/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayak sesleri 
</HEADLINE>
<TEXT>

Japonya’nın 8 milyon tirajlı gazetesi Asahi Shimbun, Türk futbolunu göklere çıkardı. Gazete, "Türkiye, Avrupa’dan duyulan ayak sesleri" başlığını kullandı 
     Tam sayfa ayırdı 
     GÜNEY Kore ile birlikte 17. Dünya Futbol Şampiyonası’na ev sahipliği yapacak Japonya’nın 8 milyon tirajlı gazetesi Asahi Shimbun, dünkü sayısında Türk futbolu ve Galatasaray’a tam sayfa ayırdı. "Dünya Futbolu ve Türkiye. Avrupa’dan Duyulan Ayak Sesleri" başlıklı haber yorumda Milli Takımımız’ın, Dünya sıralamasında 24. olduğu hatırlatıldı. Türkiye’nin en bilinen tezahüratının "Avrupa Avrupa duy sesimizi, bu gelen Türkler’in ayak sesleri" olduğu yazıldı. 
     
     G.Saray’ın başarısı 
     GAZETE, bu tezahüratla ilgili yaptığı yorumda da "Hep bir ağızdan söylenen sözler, 16-17’nci yüzyılda İran Körfezi’nden Avrupa, Afrika’ya kadar uzanan Osmanlı İmparatorluğu’nun imajını yansıtıyor" denildi. Haber yorumda, Galatasaray’ın Avrupa kulüpleriyle yaptığı maçlarda aldığı başarılı sonuçlara da yer verilerek, Cim - Bom’un geçen 2.5 yıl içinde Avrupa’da yaptığı 20 karşılaşmada yenilmediğine ve Derwall’ın yaptığı katkılara da dikkat çekildi. 
     
     İlginç karışım 
     ASAHİ Shimbun gazetesi, Dünya Kupası’na katılacak milliler içinde Almanya’da yetişenlerin de bulunduğunu bildirdi. Haberde, "Yaratıcılıkları olan, ama basit düşünen Türkiye’de yetişmiş futbolcularla, soğukkanlı ve takım oyunu oynayan Almanya’da yetişmiş futbolcuların birleşimi Türkiye’nin gücünü oluşturmakta" yorumu yapıldı. Gazete, Türkiye’nin ilk turu geçmesi halinde, Japonya’nın da bulunduğu H Grubu’ndan bir takım ile eşleşeceğini hatırlattı. 
     
Hong Kong programı      A Milli Futbol Takımı’nın Hong Kong’da katılacağı turnuvanın programı belli oldu. Ay - Yıldızlı ekip, 20-23 Mayıs’ta The Reunification Cup 2002 Turnuvası kapsamında Hong Kong Lig Karması ve Güney Afrika Cumhuriyeti ile karşılaşacak. 20 Mayıs Pazartesi günü yerel saatle 18.00’de Hong Kong ile oynayacak olan Milliler’in, 23 Mayıs Perşembe günü de yerel saatle 20.15’te başlayacak maçtaki rakibi Güney Afrika Cumhuriyeti olacak. 
     



 SPOR 






























</TEXT>
</DOC>
