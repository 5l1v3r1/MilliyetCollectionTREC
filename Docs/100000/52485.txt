<DOC>
<DOCNO> 52485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/15/son/sonspo24.html </URL>
<DATE> 2001/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
"Fatih'in transferi yarın, Batista'nınki de salı günü belli olacak" 
</HEADLINE>
<TEXT>

     Galatasaray Futbol Şubesi Üyesi Abdurrahim Albayrak, lige verilen aranın ardından hafta sonunda oynayacakları Diyarbakırspor maçının şu anda Avrupa Şampiyonlar Ligi'nde gelecek hafta yapacakları AS Roma karşılaşmasından daha büyük önem taşıdığını söyledi. 
     Sadece Avrupa Şampiyonlar Ligi'ni düşünmediklerini, ligde de şampiyonluğu hedeflediklerini belirten Albayrak, ''Diyarbakırspor iyi futbol oynuyor. Zaten ligde de her maç zordur. Futbolcularımız da Roma maçını şimdilik unutmalı ve Diyarbakırspor karşılaşmasına düşünmeli'' dedi. 
     Abdurrahim Albayrak, Diyabakırspor karşılaşmasında puan kaybetmeye tahammüllerinin olmadığını vurgulayarak, bu maçtan alacakları iyi bir netice ile Roma karşısına moralli çıkmayı istediklerini ifade etti. 
     
     Transferler 
     Transfer konusunda görüşmelerin sürdüğünü anlatan Albayrak, Fatih Akyel'in Galatasaray'a dönüp dönmeyeceğinin yarın belli olacağını belirtti. 
     Albayrak, sportif ilişkiler sorumlusu Mete Razlıklı'nın bu transferle ilgili İspanya'ya gittiğini kaydederken, başkan Mehmet Cansun'un Gaziantepsporlu Batista'nın transferi için 20 Kasım Salı günü yapacağı girişimlerle konunun çözüme kavuşacağını sözlerine ekledi. 
     






</TEXT>
</DOC>
