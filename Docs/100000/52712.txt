<DOC>
<DOCNO> 52712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/17/guncel/gun03.html </URL>
<DATE> 2001/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Türkiye riskli değil .. 
</HEADLINE>
<TEXT>

Büyükelçilik açıklamasında gemi turlarının iptal edildiği’ yönündeki haberler yalanlandı, aksine turizme destek olunduğu vurgulandı... 
     ANKARA Milliyet 

     ABD, Türkiye'nin turizm için riskli ülke olmadığını bildirdi. ABD'nin Ankara Büyükelçiliği tarafından dün yapılan yazılı açıklamada, ABD hükümetinin Türkiye'yi gemi turları için ikinci derece riskli bölge ilan ettiği yönündeki haberlere tepki gösterildi. 
     Açıklamada, ABD hükümetinin böyle bir değerlendirmesi ya da raporunun olmadığı ifade edilerek, "ABD hükümeti, vatandaşlarının Türkiye'yi ziyaret etmelerini caydırmaya çalışmamakta, tam tersine iki ülke arasındaki turizmi desteklemektedir" denildi. 
     
     Taşar’la görüşmüştü 
     ABD'nin Ankara Büyükelçisi Robert Pearson, 21 Ağustos 2001 tarihinde Turizm Bakanı Mustafa Taşar'ı makamında ziyaret etmiş ve Türkiye'ye yılda 500 bin Amerikalı turistin geldiğini belirterek, sayının iki katına çıkarılması yönünde görüş açıklamıştı. Basında yer alan haberlerde ise, ABD'nin Türkiye'yi riskli bölge kapsamına aldığı, bu nedenle ilk olarak gemi turlarının iptal olduğu kaydediliyordu. Haberde, sadece gemi turlarının iptalinin Türkiye’ye 250 milyon ABD Doları yaklaşık 383 trilyon TL kaybettireceğine işaret ediliyordu. 
     
     Japonya hatadan döndü 
     ABD'nin Irak'a saldırı olasılığı nedeniyle Türkiye'yi "2. derecede sakıncalı ülkeler" listesine alan Japonya, Türk Dışişleri Bakanlığı ve tur operatörlerinin girişimleri üzerine bu kararından vazgeçti. 
     Japonya'nın İstanbul Başkonsolosluğu yetkilileri, 7 Ekim'de sakıncalı ülkeler listesine dahil edilen Türkiye'nin bugün önceki konumuna döndüğünü belirtti. Yetkililer, ilgili açıklamanın önümüzdeki günlerde kamuoyuna duyurulacağını kaydetti. 
     
Almanlar bu yaz ailece’ gelecek      Tur operatörleri, 2002'de Almanları ailece Türkiye'ye getirmeyi hedeflerken, Öger Tur da, bastırdığı 1 milyon katalogda hedef kitle olarak Alman aileleri seçti. Öger Tur Koordinatörü Hüseyin Baraner, gelecek turizm sezonunda Almanya'dan Türkiye'ye 1 milyon turist getirmeyi planladıklarını ve Almanların Türkiye'den çok memnun döndüklerini ifade ederek, "Bu yıl en geniş kapsamlı kataloğumuzu çıkardık. Amacımız 1 milyon Alman'ı Türkiye'ye getirmek" dedi. 11 Eylül saldırılarının ardından yaşanan gelişmelerin Türk turizmini fazla etkilemeyeceğini söyleyen Baraner, "Marttan itibaren Türkiye'ye Almanya'dan turist akını olacak" dedi. 
     



 GÜNCEL 





















</TEXT>
</DOC>
