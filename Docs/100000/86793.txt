<DOC>
<DOCNO> 86793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/son/soneko35.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Para piyasalarında bugün... 
</HEADLINE>
<TEXT>

     Piyasalar, siyasi kaygılar ve AB üyelik süreci ile ilgili gelişmeleri bugün de yakından izledi. 
     Tedirgin havada büyük oyuncuların iştahsızlığının bütün oyunculara yansımasının, yatırımcıların hisse senetlerine olan ilgisini de düşürdüğünü ifade eden uzmanlar, hacimde yaşanan daralma nedeniyle de endeksin net bir yön çizemediğini savunuyorlar. 
     Mevcut yapıda daha güvenilir gözüken dolara ve gecelik faize olan kaymaların borsa üzerinde doğal bir baskı ve durgunluğa neden olduğunu kaydeden uzmanlar, bugünkü ikinci seansta pasif kademelere gelen emirlerin yarın devam etmesi ile endeksin direnç bölgesine yönelebileceğini, ancak doların hareketlerinin de piyasa açısından önem taşıyacağını belirtiyorlar. 
     İstanbul Menkul Kıymetler Borsası İMKB Ulusal 100 Endeksi, bugün yüzde 1.17 geriledi. 
     İlk seansta 193.51 puan ve yüzde 1.77 oranında düşüş gösteren endeks, 2. seansta, özellikle son dakika alımlarıyla toparlanarak 65.40 puan artıda ve 10,806.54 puandan kapandı. 
     Endeks günlük bazda ise 128.11 puan ve yüzde 1.17 düşüş kaydetti. 
     
     DOLAR 
     Merkez Bankası doların bugünkü efektif kurunu alışta 1 milyon 409 bin 1, satışta ise 1 milyon 418 bin 914 lira olarak açıkladı. 
     Böylece Merkez Bankası'nın dünkü açıkladığı kurlara göre, dolar, alışta 14 bin 227 lira, satışta ise 14 bin 327 lira yükseldi. 
     Kapalıçarşı'da dün 1 milyon 406 bin liradan kapanan dolar, güne 1 milyon 418 bin liradan, 1 milyon 300 bin liradan kapanan Euro da 1 milyon 315 bin liradan başladı. 
     Piyasa kapanışında doların satış fiyatı 1 milyon 423 bin liraya, Euro satış fiyatı da 1 milyon 324 bin liraya çıktı. 
     
     TAHVİL-BONO-REPO 
     İstanbul Menkul Kıymetler Borsası İMKB Tahvil ve Bono Piyasası Repo Pazarı'nda gecelik faiz ortalama yüzde 47.94'ten kapandı. 
     İMKB Tahvil ve Bono Piyasası verilerine göre, gecelik faizde en düşük oran yüzde 45.50, en yüksek oran ise yüzde 48.10 olarak belirlendi. 
     Bankalararası TL interbankında da gecelik faiz oranı yüzde 48.00'den gerçekleşti. 
     İstanbul Menkul Kıymetler Borsası İMKB tahvil ve bono piyasasında en çok işlem gören 9 Nisan 2003 tarihli, bugün valörlü tahvilin basit getirisi yüzde 57.24'e, bileşik getirisi ise yüzde 59.23'e yükseldi. Bu piyasada düne göre oranlarda 3 puana yaklaşan 
     artışlar oldu. 
     Bu tahvilin dünkü valörlü işlemlerde basit getirisi yüzde 54.82, bileşik getiri ise yüzde 56.61 olmuştu. 
     





</TEXT>
</DOC>
