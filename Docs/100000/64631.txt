<DOC>
<DOCNO> 64631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/28/son/sonspo17.html </URL>
<DATE> 2002/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Yönetimi, 3 maçta alınan 7 puandan memnun... 
</HEADLINE>
<TEXT>

     Beşiktaş Kulübü İletişim Komitesi Başkanı Mete Düren, son 3 lig maçında hedefledikleri 7 puana ulaştıklarını söyledi. 
     Mete Düren, son 3 lig maçlarını olağanüstü şartlarda oynadıklarını belirterek, ''Trabzonspor maçında olaylar çıktı, Bursaspor maçını seyircisiz oynadık, Diyarbakır'da da rakibimiz çok agresif ve diri oynadı. Tüm bunlara rağmen, teknik direktörümüz Daum'un hedeflediği 7 puana ulaştık. 9 puan zirve yarışımız için çok iyi olurdu ama bunu başaramadık'' dedi. 
     
     "Zemin bahane olamaz" 
     Diyarbakır'da saha zemininin, alınan beraberlik için bahane olamayacağını ifade eden Düren, ''Bizim gibi, rakibimiz de aynı sahada oynadı. Bunu kesinlikle bahane olarak kabul etmiyoruz'' diye konuştu. 
     Düren, Diyarbakırspor'un mutlak puana ihtiyacı olduğunu, bu nedenle de dün çok iyi mücadele ettiğini kaydederek, iki takımın da kendini riske etmediğini ve beraberliğin normal sonuç olduğunu söyledi. 
     
     "Yeni galibiyet serisi..." 
     Diyarbakırspor beraberliği ile 9 maçlık galibiyet serilerinin son bulduğunu hatırlatan Düren, ''Samsunspor maçı ile galibiyet serimizin yeniden başlayacağına inanıyorum'' şeklinde konuştu. 
     Beşiktaş'ın 3 hafta lig maçlarını İstanbul'da yapacağına değinen Düren, ''Bu avantajımızı iyi kullanarak, yeni galibiyet serimizi bu maçlarla başlatacağız. Biz yönetim olarak, futbolcular ve teknik heeyetimize güveniyoruz'' diyerek sözlerini tamamladı. 
     






</TEXT>
</DOC>
