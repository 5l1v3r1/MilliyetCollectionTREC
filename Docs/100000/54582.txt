<DOC>
<DOCNO> 54582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/28/son/sontur03.html </URL>
<DATE> 2001/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Liselere cinsellik eğitimi geliyor... 
</HEADLINE>
<TEXT>

     Milli Eğitim Bakanlığı MEB , kamuoyunda ''cinsellik eğitimi'' olarak bilinen ve ilköğretim öğrencilerine uyguladığı ''Ergenlik Dönemi Değişim Projesi''nin kapsamını genişletti. 
     Alınan bilgiye göre, MEB, lise öğrencilerine ''üreme sağlığı'' konusunda eğitim verilmesi amacıyla, Birleşmiş Milletler Nüfus Fonu UNFPA , Sağlık Bakanlığı ve YÖK ile ortak bir proje hazırladı. 
     ''Gençlerin Üreme Sağlığı Bilgilerinin Geliştirilmesi'' konulu projenin bürokratik işlemleri tamamlandı ve uygulanması aşamasına geçildi. 
     Bu çerçevede öncelikle, Ankara'da 100, İstanbul'da 300 öğretmene üreme sağlığı konusunda hizmetiçi eğitim verilecek. Öğretmenler Ankara ve İstanbul'daki liselerde öğrencileri üreme sağlığı konusunda eğitecek. Uygulama daha sonra diğer illere yaygınlaştırılacak. 
     Proje, sadece lise öğrencileri ile sınırlı kalmayacak. 
     Üniversitelerin eğitim fakültelerindeki öğretmenlik programlarında okuyan öğrencilere de bu konuda bilgi verilmesi planlanıyor. İlk aşamada 9 fakültenin öğrencileri eğitim alacak. Böylece, ''geleceğin öğretmen adaylarının'' eğitilerek, öğrencilere verilecek ''cinsellik eğitiminin'' sürekli olması hedefleniyor. 
     
     Bilgiler güncelleştirilecek 
     Projenin amaçları arasında, müfredattaki üreme sağlığı ile ilgili bilgilerin güncelleştirilmesi de bulunuyor. Bu çerçevede, akademisyen ve öğretim programcıları, üreme sağlığı konusunda program geliştirecekler. 
     ''Gençlerin Üreme Sağlığı Bilgilerinin Geliştirilmesi'' projesinin süresi 5 yıl olarak öngörüldü. 
     
     İlköğretimde başarılı oldu 
     Milli Eğitim Bakanı Metin Bostancıoğlu, geçen yıl ilköğretimin 6, 7 ve 8. sınıf öğrencilerine yönelik başlattıkları ''Ergenlik Dönemi Değişim Projesi''nin başarılı olduğunu bildirdi. ''Ergenlik eğitimi, öğrencilerimizin kendilerini ve bedenlerini tanımalarıyla ilgili bir eğitimdir'' diyen Bostancıoğlu, Biyoloji ve Fen Bilgisi derslerinde konuyla ilgili bilgi verildiğini hatırlattı. Bostancıoğlu, ''Dikkat ettinizse biz, öğretim değil, eğitim diyoruz. Öğrencilere verilecek eğitim müfredat programlarındaki bilgilere takviyedir'' diye konuştu. 
     İlköğretim öğrencilerine başlangıçta pilot illerde verilen eğitimi diğer illere yaygınlaştırdıklarını hatırlatan Bostancıoğlu, ilköğretim öğrencilerinin eğitime devam edileceğini belirterek, ''Şimdi ikinci aşamaya geldik. Lise öğrencilerine de eğitim verilecek'' dedi. 
     MEB, geçen yıl ilköğretimin 6, 7 ve 8. sınıflarındaki öğrencilere yönelik ''Ergenlik Dönemi Değişim Projesi'' başlatmış ve bu kapsamda, ergenlik döneminde yaşanan sorunlarla ilgili yarım milyonu aşkın öğrenciye eğitim verilmişti. 
     






</TEXT>
</DOC>
