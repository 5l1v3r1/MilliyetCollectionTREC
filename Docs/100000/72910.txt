<DOC>
<DOCNO> 72910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/16/yasam/yas06.html </URL>
<DATE> 2002/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Damat Sabıka kaydını getir... 
</HEADLINE>
<TEXT>

Affın sonuçlarından korkan ev sahipleri ve kız babaları, sabıka kaydı istemeye başladı 
     TESLİME TOSUN DHA 

     Bugüne kadar genelde iş başvurusu, dernek kurma, üniversiteye kayıt, ehliyet ve silah ruhsatı alma gibi işlemlerde istenen sabıka kaydı, son dönemlerde ilginç gerekçelerle çıkarılıyor. 
     Şartla Salıverilme ve Cezaların Ertelenmesi’ne ilişkin yasayla cezaevlerinin boşalmasından sonra suç oranlarındaki artış herkesi korkutmuş olacak ki, artık ev sahipleri kiracılardan, kız babaları da damat adaylarından sabıka kaydı istiyor. 
     Antalya’da günde ortalama 600 kişiye hizmet veren Adli Sicil Müdürlüğü’ndeki 11 personel, gelen sabıka kaydı isteklerini yetiştirmekte zorlanıyor. 4 bilgisayarın aktif olarak hizmet verdiği kurumdan ev sahibi kiracıları, kız babaları damat adayları için adli sicil kaydı istiyor. 
     Antalya Adli Sicil Müdürü Ömer Ali Menki, özellikle sabıka kaydı isteğinde bulunan kiracı sayısında son günlerde büyük artış olduğuna dikkati çekerek, "Kızını isteyen damat adayının sabıka kayıtlarını isteyenler de var. Ancak bunlar gizli bilgiler olduğu için başkasına vermiyoruz. Ama damat adayının kayınpederine vermek için gelip adli sicil kaydını çıkardığına tanık olduk" dedi. 
     



 YAŞAM 




















</TEXT>
</DOC>
