<DOC>
<DOCNO> 90585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/18/son/sontur03.html </URL>
<DATE> 2002/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Orman yangınlarında olumlu tablo... Bu yıl üçte bir oranında azaldı 
</HEADLINE>
<TEXT>

     Türkiye'de Ocak ayından bugüne kadar çıkan 471 orman yangını 638 hektar alanın tahrip olmasına neden oldu. 
     Yanan alan miktarı geçen yıla göre yaklaşık üçte bir oranında azaldı. 
     Orman Genel Müdürlüğü Orman Koruma ve Yangınla Mücadele Dairesi Başkanlığı'nın verilerine göre, Türkiye'de Ocak ayından bugüne kadar 471 orman yangını çıktı. Yangınlarda 638 hektar orman alanı zarar 
     gördü. Geçen yılın aynı döneminde 571 orman yangını meydana gelirken, 1768 hektar orman yok olmuştu. Yanan alan miktarında geçen yılın aynı dönemine göre yaklaşık üçte bir oranında azalış sağlandı. ''İhmal ve dikkatsizlik'' yangın çıkış nedenleri arasında ilk sırada yer alıyor. Bu nedenle çıkan 242 yangında yaklaşık 399 hektar alan zarar gördü. Çoban ve anız ateşi ile sigara izmariti ihmal ve dikkatsizlik sonucu çıkan yangınlarda en önemli nedenler arasında yer alıyor. Anız yakılmasından 52, çoban ateşinden 47, sigara izmaritinden ise 15 hektar alan kül oldu. Kasten çıkarılan yangında 75, kaza sonucu çıkan 12 yangında 9 hektar alan zarar gördü. Nedeni bilinmeyen 145 yangında 142, 19 yıldırım düşmesi sonucu ise 13 hektar orman alanı zarar gördü. Yangınlardan en çok normal ve bozuk koruluk alanlar ile ağaçlandırma sahaları etkilendi. Ocak ayından bugüne kadar 80 hektar ağaçlandırma sahası yangınlardan olumsuz etkilendi. Orman Bakanlığı yetkilileri, Ocak ayından bu yana çıkan yangın sayısı ve yanan alan miktarında görülen azalışın sevindirici olduğunu ancak yaz mevsiminin gelmesiyle birlikte artan hava sıcaklıklarının yangınlar açısından risk oluşturduğunu belirttiler. Yetkililer, bu olumlu tablonun bozulmaması için yangınlara karşı tüm vatandaşların dikkatli olmaları çağrısında bulundular. Vatandaşların ateşsiz piknik yapmalarını tavsiye eden yetkililer, araçlardan sigara izmariti atılmaması, anız ve çoban ateşi yakılmamasını da istediler. Bakanlık yetkilileri, vatandaşların ormanlık alanlarda herhangi bir duman veya ateş gördüklerinde derhal ücretsiz ALO 177 nolu telefona haber vermeleri çağrısında da bulundular. 
     





</TEXT>
</DOC>
