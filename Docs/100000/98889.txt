<DOC>
<DOCNO> 98889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/son/soneko20.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
NASA'nın kablolarında ''Made in Turkey'' damgası... 
</HEADLINE>
<TEXT>

     Denizli'nin sanayi devlerinden Er-Bakır'ın çeşitli ülkelere yaptığı ihracatının yanında ABD'nin Uzay Merkezi NASA'nın da kablolarını üretmeye başladığı açıklandı. 
     Er-Bakır Genel Müdürü Müjdat Keçeci, 1985 yılında üretime geçen fabrikanın, İstanbul Sanayi Odası'nın ''Türkiye'nin 500 büyük firması'' sıralamasında 84. sırada yer aldığını söyledi. Yatırımcı Abalıoğlu, Eriklioğlu aileleri ile çalışanlarının inanç ve kararlılığı sayesinde sürekli yükseliş içinde olduklarını söyleyen Keçeci, şöyle konuştu 
     ''AB içinde en gelişmiş ülkeler olan İngiltere ve Almanya'ya, Ortadoğu'da Suriye ve Irak'a, Kuzey Afrika ülkelerine ihracat gerçekleştiriyoruz. ABD'de sermayesinin tamamı bize ait olan şirket aracılığıyla pazarlama yapıyoruz. Müşterilerimiz arasında ABD Uzay Merkezi NASA da bulunuyor. NASA'nın kablo aksamlarını üretiyoruz. Yüksek teknolojiye hitap eden otomotiv, telekom, enerji, sağlık, uçak, bilgisayar gibi sektörlere ürün veriyor, cep telefonlarının elektronik sistemlerini de pazarlara sunuyoruz.'' Keçeci, firmanın TSE-ISO 9002 ve QS 9000 kalite belgelerine sahip olduğunu, yıl sonuna kadar da işçi sağlığıyla ilgili ISO 14001 ve çevreyle ilgili OHSAS 18001 belgelerini almaya planladıklarını kaydetti. Toplam kalite felsefesinin şirket sahiplerinden çalışanlarına kadar herkes tarafından benimsendiğini anlatan Keçeci, ''Bunun sonucunda ürünlerimiz kalitesiyle dünya müşterileri tarafından rakiplerine referans olarak gösterilmektedir'' dedi. 
     Keçeci, hurda bakır ile bakır cevherini elektrolize ederek elektrolitik bakır haline getirip, 88 milimetre filmaşin elde ederek pazarladıklarını ayrıca filmaşini daha ince tellere dönüştürerek, değişik ölçülerde 3 bin 500 değişik kablo ürettiklerini bildirdi. 
     Keçeci 305 çalışan ile yıllık 150 bin ton üretim yaptıklarını, yıllık 130 milyon dolar olan cironun 51 milyon dolarını ihracattan sağladıklarını sözlerine ekledi. 
     





</TEXT>
</DOC>
