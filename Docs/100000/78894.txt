<DOC>
<DOCNO> 78894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/17/son/soneko14.html </URL>
<DATE> 2002/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürel, OECD raporunu değerlendirdi... Raporda neler var 
</HEADLINE>
<TEXT>

     Devlet Bakanı Şükrü Sina Gürel, Ekonomik İşbirliği ve Kalkınma Teşkilatı OECD tarafından hazırlanmakta olan Türkiye raporu konusunda, ''Umuyorum ki yolumuzu aydınlatan, reform çabalarımıza ışık tutan bir rapor gerçekleşmiş olacak'' dedi. 
     Bakan Gürel, OECD'nin 15-16 Nisan tarihlerinde Paris'te yapılan Kamu Yönetimi Komitesi İdari Politikalar Forumu toplantısında incelenen Türkiye raporuna ilişkin bir basın toplantısı düzenledi. 
     Gürel, Türkiye'nin OECD'ye gönüllü bir rapor hazırlaması için başvurduğunu, OECD'nin bu tür raporlarının şimdiye kadar 12 üye ülke için hazırlandığını belirtti. 
     Her yıl 4 üyenin bu raporlarda düzenleyici reformlar açısından incelendiğini anlatan Gürel, Türkiye'nin de raporu hazırlanacak 4 ülke arasında olduğunu, çalışmaların 2001 yılında başlatıldığını kaydetti. 
     Türkiye'nin isteği ve maddi katkısıyla başlatılan çalışmanın, OECD'nin raporu olarak yayınlanacağını kaydeden Gürel, son aşamasında kendisinin Türkiye'yi temsil ettiğini ve bilgi alışverişinde bulunduklarını, bu toplantının ardından rapora son şeklin verileceğini kaydetti. 
     
     "Yapılanlar dışarıdan görünüyor" 

     Gürel, gerçekleştirilen reformlar konusunda, ''Pek çok şeyin gerçekleştirilmiş olduğunu dışarıdan bakanlar görebilmiş durumdalar'' dedi. 
     Gürel, hazırlanan raporun Haziran ayı içinde Türkçe olarak yayınlanacağını kaydetti. 
     
     "OECD daha objektif" 

     OECD'nin Türkiye açısından diğer uluslararası örgütlere göre daha objektif davranabilecek bir kuruluş olduğunun altını çizen Gürel, Avrupa Birliği AB ve Uluslararası Para Fonu IMF raporlarının kendi açılarından gördükleri bazı şeyleri içerebildiğini kaydetti. 
     Son toplantıda siyasal iradenin de bu reform çabalarının arkasında olup olmadığının araştırıldığını anlatan Gürel, toplantılarda kendisinin bu raporun hükümet tarafından ve bütün olarak benimsendiğini, bir takım ayrıntılarda ise farklılıklar olabileceğini vurguladığını söyledi. 
     Raporun son dönemde, son derece hızlı reform çalışmaları gerçekleştirildiğini belirttiğini anlatan Gürel, ''Pek çok şeyin gerçekleşmiş olduğunu dışarıdan bakanlar görebilmiş durumdalar'' diye konuştu. 
     
     Raporda yer verilen hususlar... 

     Kendisine ekonomik bunalımın aşılmasının ardından da reform çabalarının devam edip etmeyeceğinin sorulduğunu anlatan Gürel, cevap olarak, reform çalışmalarının bu bunalım çıkmadan başladığını, bundan böyle de yeni bir bunalımın tekrar yaşanmaması için reformlara devam edeceklerini söylediğini anlattı. 
     Türkiye'ye yöneltilen eleştirilerden birinin başka ülkelere göre aşırı merkezi yönetim olduğunu kaydeden Gürel, Türkiye'nin kendine özgü koşulları bulunduğunu söylediğini ve yerel yönetimler tasarısının bu açıdan reform çabasının bir ürünü olduğunu kaydettiği bildirdi. 
     Raporda bir koordinasyon eksikliğinden söz edildiğini kaydeden Gürel, bunun giderilmesinin kendi açılarından da önemli olduğunu, bunun hükümetin siyasal tercihine göre olacağını ancak eleştirilere de kulak tıkamayacaklarını anlattı. 
     
     Fayda - maliyet analizi 

     Raporda danışma mekanizmalarında bazı eksikliklerden sözedildiğini kaydeden Gürel, bütün mevzuat çahlışmalarında bir fayda-maliyet analizi yapılması ve bunun tasarının gerekçesi olarak eklenmesi konularının bulunduğunu ifade etti. Bunun son derece kayda değer bir eksiklik olarak niteleyen Gürel, ''Bu konuda bir çalışma yapmamız gerekiyor'' dedi. 
     Bağımsız düzenleyici kuruluşlar konusunda herhangi bir eleştiri almadıklarını, Türkiye'nin bu konuda bir çok ülkeden ileri konumda olduğunu söylene Gürel, yabancı sermayenin çekilmesi bakımından mevzuat eksikliği bulunmadığını, bunun yavaş gerçekleşmesinin sebebinn başka etmenlerde aranabileceğini kaydetti. 
     Gürel, yatırımların kolaylaştırılması konusunda da bir reform çalışması içinde olduklarını aktardığını söyledi. 
     Bakan Gürel, toplantının son derece başarılı olduğunu, raporun Türkiye'nin görüşleri de dikkate alınarak bu ay sonunda kesinleşeceğini ve Haziran ayında da Türkçe olarak da yayınlanacağını kaydetti. 
     
     Sorular... 

     Raporun hazırlanmasında Türkiye'nin neden gönüllü olduğu yönündeki bir soruyu Gürel, bu çalışmanın yapılması için ülkelerin kendilerinin başvurduklarını, bu işi daha yüksek fiyata özel bir kuruluşa yaptırmaktansa, daha ucuza ve objektif uzmanlara sahip olan OECD'ye yaptırmayı tercih ettiklerini vurguladı. Gürel, Türkiye'nin bu rapor için katkısının 500 bin frank olduğunu da açıkladı. 
     Raporun bağlayıcılığı olmadığını kaydeden Gürel, uygulama konusunda da çok büyük eleştirilerin olacağını sanmadığını söyledi. 
     
     AB ile ilişkiler açısından rapor 

     Bu raporun IMF ve Avrupa Birliği AB raporların bir alternatif olup olamayacağı sorusunu da Gürel, özellikle AB açısından önemli olduğunu, çünkü AB üyesi ülkelerin aynı zamanda OECD üyesi olduklarını hatırlatarak, OECD'nin raporunun Türkiye'nin adaylık süreci içinde nasıl değerlendirildiğini de AB üyesi ülkelere göstermiş olacağına işaret etti. 
     Gürel, Türkiye'nin bu süreçte hızlı adımlar attığını, kendi sistemini verimli ve etkin hale getirdiğini gösteren bir rapor olarak AB ile ilişkilerde Türkiye'yi daha güçlü kılacak bir belge kazanılmış olacağını kaydetti. 
     





</TEXT>
</DOC>
