<DOC>
<DOCNO> 53267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/20/son/sontur05.html </URL>
<DATE> 2001/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bahçeli "Şimdi başarıya daha yakınız" 
</HEADLINE>
<TEXT>

     MHP Genel Başkanı, Devlet Bakanı ve Başbakan Yardımcısı Devlet Bahçeli, uygulanmakta olan programın sağlaması gerekenin, ülkenin kendi dinamiklerini, üretim potansiyelini harekete geçirerek, büyümesini gerçekçi temellere dayandırmak olması gerektiğini söyledi. Bahçeli, ''İnanıyoruz ki, bugün geldiğimiz nokta, başarıya daha yakın olduğumuz bir noktadır ve bundan kimsenin şüphesi olmamalıdır'' dedi. 
     Bahçeli, partisinin grup toplantısında yaptığı konuşmada, ekonomik gelişmeleri değerlendirdi. 
     ''Güçlü Ekonomiye Geçiş Programı''nda yeni bir aşamaya gelindiğini kaydeden Bahçeli, Türk ekonomisinin, kriz dalgalarıyla yaşadığı şok sürecinin oluşturduğu kırılgan zemine ve 11 Eylül sendromuna rağmen kendini toparlamaya başladığını belirtti. Bahçeli, ''Bir taraftan mali dengelerin ve bankacılık sisteminin sağlıklı bir niteliğe kavuşması süreci, diğer taraftan yapısal reformların tamamlanması kararlılığımızın devam ediyor olması, ülke olarak geleceğe ilişkin ümitlerimizi arttırmaktadır'' dedi. 
     Türk ekonomisinin uzun süredir maruz kaldığı kriz ortamından, ekonomide yapısal dönüşümü gerçekleştirerek çıkmasının önemine işaret eden Bahçeli, uygulanmakta olan programın kısa dönemde krizi ortadan kaldıracak gelişmeleri sağlamayı, uzun dönemde ise büyümeyi hedeflediğini bildirdi. 
     Türk ekonomisinin, yüksek faiz, yüksek enflasyon, yüksek seviyelerdeki iç ve dış borç sarmalından kurtulmasının, borç yapısının uzun vadeli ve düşük maliyetli kredilere kaydırılmasını zorunlu kıldığını anlatan Bahçeli, düşük faizli borçlanmanın sağlıklı biçimde olmasının, yani sürdürülebilirliğinin ise bütçenin faiz dışı fazla vermesine bağlı olduğunu söyledi. 
     Türk ekonomisinin yeni borçlanmasını finanse edecek böyle bir fazlayı yaratamamasının kısır döngüyü devam ettirmesi anlamına geleceğine işaret eden Bahçeli, bunun yaratacağı sonuçları yaklaşık 30 yıldır yaşanan periyodik krizlerle çok iyi bildiklerini kaydetti. 
     
     Yapısal sorunları aşmak 
     ''Böyle bir yapısal dönüşümü zorunlu olarak yaşarken, toplumsal maliyetini de gözönünde bulundurmamız, popülizm bataklığına düşmeden sosyal ahengi gözetmemiz hayati önem arz etmektedir'' diye konuşan Bahçeli, ekonominin yapısal sorunlarını aşmak için alınacak tedbirlerin ağır bir sosyal ve siyasi maliyetinin olacağının bilindiğini belirtti. 
     Bahçeli, bu maliyetin, ekonomiyi yeniden daha sağlıklı şartlarda harekete geçirecek bir düzeyde olmasının toplumsal rıza ve güvenle ilgili olduğuna dikkati çekerek, sözlerini şöyle sürdürdü 
     ''Güven ve rızanın oluşması ise tabii ki alınan karar ve uygulanan politikaların gerektirdiği fedakarlıkların, toplumun bütün kesimlerince dengeli bir biçimde paylaşılmasını zorunlu kılmaktadır. 
     Özellikle, işsizlik, yoksulluk ve düşük gelir gruplarında yaşanan sorunların bu kriz sürecinde daha bir duyarlılıkla ele alınıp, temel ihtiyaçların karşılanması hususunda sosyal politikalarla desteklenmesi gerektiğine işaret etmek istiyorum. Bu bağlamda, doğrudan sosyal yardımlar daha etkin bir şekilde kullanılmalıdır ve bunun için de mahalli yönetim ve mülki idarenin işbirliği içinde çalışması gerekmektedir. 
     Bugün, uluslararası kuruluşlarla işbirliği halinde yürütülen programın başarılı olması için her türlü siyasi endişeden uzak bir fedakarlık içinde çalışmayı görev olarak kabul ettiğimiz gibi, bu programın yaratacağı sosyal sorunlar karşısında duyarlı olmayı da toplumumuza karşı sorumluluğumuz olarak gördüğümüzü ifade etmek istiyorum.'' 
     
     Eski yanlışlara izin yok 
     Bahçeli, Türkiye'nin bu ekonomik krizden çok büyük sıkıntı çektiğini, milletin her türlü fedakarlığı yaptığını, üstüne düşen hiçbir görevden kaçmadığını anlatarak, devletin eski yanlışları yapmasına veya yapılmasına göz yummasına izin veremeyeceklerini söyledi. 
     Devlet Bahçeli, uygulanmakta olan programın esas sağlaması gerekenin, sadece bütçe içerisinde faiz yükünü düşürerek ve borçlanarak değil, ülkenin kendi dinamiklerini, üretim potansiyelini harekete geçirerek, büyümesini gerçekçi temellere dayandırmak olması gerektiğini vurguladı. Bahçeli, ''İnanıyoruz ki, bugün geldiğimiz nokta, başarıya daha yakın olduğumuz bir noktadır ve bundan kimsenin şüphesi olmamalıdır'' diye konuştu. 
     Kriz anlarını ancak sosyal dayanışmayla aşabilecek bir toplumun bu gücü yitirmesine sebep olacak davranış ve yayınlardan uzak durulmasını da isteyen Bahçeli, bu çarpıklıkların çözülmeyi hızlandıracağını ve toplumsal gelişme dinamizmini zaafa uğratabileceğini söyledi. 
     Herkesi, Türkiye'nin yaşadığı kriz ve sonuçları karşısında sosyal sorumluluklarını hatırlamaya çağıran Bahçeli, milletin dayanışma bilincini kaybettirmeye hiç kimsenin hakkı olmadığını ifade etti. 
     






</TEXT>
</DOC>
