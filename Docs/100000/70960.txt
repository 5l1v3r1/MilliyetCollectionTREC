<DOC>
<DOCNO> 70960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/05/son/sonspo18.html </URL>
<DATE> 2002/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepeli Göksel "Milli formayı bugün versinler, giyeyim" 
</HEADLINE>
<TEXT>

     Galatasaray ile oynanan maçta güzel futbolu ile galibiyette önemli rol oynayan ve ülkenin spor gündemine oturan Göztepe'nin başarılı futbolcusu Göksel, hem 3 büyüklerden birisinin formasını, hem de milli formayı giyeceği günü sabırsızlıkla beklediğini söyledi. 
     Geçen hafta oynanan maçta Galatasaray defansını süratli futboluyla dağıtan ve galibiyette önemli pay sahibi olan genç futbolcu, milli takım kurmaylarına seslenerek, ''Milli formamı bugün versinler, giyeyim. Kendime çok güveniyorum'' diye konuştu. 
     Gönlünde 3 büyük kulüpten birinin formasını giymek yattığını belirten Göksel, ''Her 3 kulübümüz de çok büyük ve bunlar arasında bir ayrım yapacak durumda değilim. Ama şunu söyleyebilirim ki, aldığım formayı kolay kolay bırakmam'' dedi. 
     Başarılı futbolcu sözlerini şöyle sürdürdü 
     ''Öncelikle hayalimdeki milli takım formasını istiyorum. Çünkü bugüne kadar giymek bana nasip olmadı. Galatasaray maçına çok iyi konsantre oldum. Çünkü maçtan sonra spor yazarları değerlendirmelerini yapacaklardı ve bu maçı yalnızca tribündekiler değil, milyonlarca insan izleyecekti. Bu bilinç ile sahaya çıktım. Maçtan sonra hakkımda söylenenler beni gururlandırdı. Bana milli takım formamı bugün versinler, bugün giyerim. Kendime güvenim sonsuz. 3 büyük kulübümüzden birinin formasını da giymek istiyorum. Kimseyi mahçup etmeyeceğimi herkese duyuruyorum.'' Göztepe basın sözcüsü Ömer Dinçer de, Göksel'in insani açıdan da mükemmel biri olduğunu belirterek, ''Gün gelecek elbette büyük takımlara gidecek ama henüz Göztepe'ye hizmeti bitmedi'' dedi. 
     Göksel'in uzun süre yedek bekleyerek bugünlere geldiğini ve özellikle Kocaelispor, Ankaragücü ve Bursaspor maçlarında çıkışa geçtiğini hatırlatan Dinçer, ''Bir gün onu istediği kulübe göndermenin mutluluğunu, Göztepe olarak biz de yaşayacağımıza inanıyoruz. Ama milli takım formasına biz de aday gösteriyoruz'' diye konuştu. 
     






</TEXT>
</DOC>
