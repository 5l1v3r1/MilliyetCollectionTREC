<DOC>
<DOCNO> 95280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/12/son/sondun09.html </URL>
<DATE> 2002/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'ta 1 dolar için çocuk öldürdüler 
</HEADLINE>
<TEXT>

     New York'ta hafta başında bir klozette cesedi bulunan 13 yaşındaki çocuğun 1 dolarlık bir anlaşmazlık yüzünden öldürüldüğü ortaya çıktı. 
     New York polisinin açıklamasına göre, Brooklyn'de yaşayan 13 yaşındaki Patrick Bhola, 1 dolarını çaldığını sanan iki kişi tarafından öldürüldü. 
     Terk edilmiş bir binada izinsiz olarak başkaları ile birlikte yaşayan Delon Lucas 18 ve Clarine Jones 20 geçen Pazartesi taneyle sigara satan bir dükkana girdiler. Lucas sigara almak için tezgaha koyduğu 1 doların kaybolduğunu görünce, orada bulunan Bhola'yı dolarını çalmakla suçladı ve ''esrar vereceğim'' diye kandırarak yaşadığı terk edilmiş binaya götürdü. 
     Binada Bhola'yı bağlayan, döverek sorgulayan ve bıçaklayarak öldüren ikili, daha sonra talihsiz çocuğun cesedini bir klozete tıktılar. 
     Adam kaçırma ve cinayet suçlamasıyla gözaltına alınan Lucas ve Jones'un her ikisinin de, suçsuz olduğunu iddia edip, diğerini Bhola'yı öldürmekle suçladığı belirtildi. 
     Korkunç cinayet, Bhola'nın sorunlarla ve suçla dolu yaşamını acı bir şekilde noktaladı. 
     İddialara göre Bhola dükkanlardan küçük hırsızlıklar yapmış, bir bisiklet çalmış ve okulunun akınında bir bıçaklama olayına karışmıştı. 
     Bhola'nın anne babası ise defalarca çocuklarının durumu ile ilgili olarak Sosyal Güvenlik yetkililerince sorgulanmış, ama haklarında herhangi bir suçlama yapılmamıştı. 
     Ailesi kısa süre önce yaşadığı evden atılan Bhola, iki akrabası ile birlikte Brooklyn'de tek odalı bir evde, ailesinden ayrı yaşıyordu. 
     





</TEXT>
</DOC>
