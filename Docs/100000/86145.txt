<DOC>
<DOCNO> 86145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/26/guncel/agun.html </URL>
<DATE> 2002/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Meme kanseri artık can almayacak 
</HEADLINE>
<TEXT>

Bilim adamları meme kanseriyle savaşta tarihi bir adım attı... Bu kanser türünden ölümleri yüzde 54, hastalığın tekrar etme olasılığını ise yüzde 50 oranında azaltan "TAX-316" adlı yöntem tıbbın yeni gözdesi... 
     Kansere veda - 1 
ŞÜKRAN PAKKAN 

     Her gün bir adım daha ilerleyen tıp sayesinde meme kanserinde eski ve standart tedavi yöntemleri tarihe karışıyor... 30 yıl önce meme kanserine yakalananların göğüsleri tamamen alınırken, 80’lerde sadece tümörün alınmasını sağlayan yöntemler kullanılmaya başlandı. 90’larda ise tümörler tedavi edilebilir hale geldi. 
     
     Hastalığın tekrar riskini azaltıyor 
     Meme kanseri tedavisindeki son aşama ise tüm tedavi yöntemlerini rafa kaldıracak nitelikte... Uzmanlar, Amerika’da düzenlenen "Kanser Kongresi"nde tanıttıkları "TAX-316" olarak adlandırılan yöntem ile meme kanseriyle savaşta tarihi bir adım attı. TAX-316, 3 ilaç bileşiminin bir arada kullanıldığı bir kemoterapi. Erken evre meme kanserinde hastaların kurtulma oranının çok yüksek olduğu yöntem, ileri devredeki hastalara da ameliyattan sonra uygulanarak yeniden yakalanma riskini en aza indiriyor. 
     
     Kanserli hücreye ölüm 
     Dünyaca ünlü uzmanların da onayladığı yeni tedavi yöntemi, hastalıklı hücrenin büyümesi durdurarak, kanserli hücrenin bölünerek çoğalmasını engelliyor. Sonuçta, kanserli hücrenin ölümü sağlanıyor. 
     TAX, aynı zamanda lokal yayılım gösteren meme kanserinin ilk basamak tedavisinde önem taşıyor. Erken dönem meme kanserindeki sonuçlar, hastaların ameliyat öncesini içeren tedavisiyle de kanıtlanmış. 
     Çalışma, daha önce ileri devre tedavisinde kullanılan ilaçların erken evrede kullanımıyla sağlanan sonuçlar açısından önemli. 
     Araştırmalar erken evre meme kanseri tedavisinin ardından tekrarlama riskinde yüzde 50 ve hastalığa bağlı ölüm oranlarında ise yüzde 54 oranında bir azalma olduğunu ortaya koydu. 
     
     20 ülkede, 1500 hastada denendi 
     Yöntem, Meme Kanseri Uluslararası Araştırma Grubu tarafından 20 ülkede 111 klinik merkezinde araştırıldı. Meme kanseri koltuk altı lenflerine yayılmış 1500 hastada uygulanan çalışmada, hastalar 33 ay süreyle takip edildi. 
     Erken evreyi geçmiş hastalara ana tümörü almak için yapılan cerrahi müdahaleden sonra her 3 haftada bir, toplam 6 kür uygulanacak. Tedavi sonucunda, hastalığın tekrarlama ihtimalinin mevcut kemoterapi uygulamalarına kıyasla yüzde 32 oranında düşüş kaydettiği de kanıtlandı. 
     Ameliyat sonrası tedavide ise meme kanserinin 33 aylık dönemde yeniden tekrarlaması riski ortadan kalkıyor. 
     
     Bu yönteme inancımız tam’ 
     Göğüs Kanseri Uluslararası Araştırma Grubu Başkanı Prof. Dr. Jean Marc A. Nabholtz, TAX tedavisini geliştiren grubun da başkanlığını yürütüyor. Ünlü profesör, Milliyet’e yaptığı açıklamada, yeni çalışma sonuçlarının kansere karşı mücadelede çok önemli bir adım olduğunu söyledi. 
     Nabholtz, kesin sonuçları 5 yıl sonra standart haline gelecek çalışma hakkında, "Yarın bir kanser hastası gelse hangi yöntemi uygulayacaksınız, 5 yıl bekleyecek misiniz " sorusuna da şu yanıtı verdi "Doktorlar inandıkları yöntemi uygular ve başarıya ulaşır. Ben, yeni yönteme güveniyorum. TAX, eski uygulamalara kıyasla son derece güçlü bir yöntem. Bu sonuçlarla, meme kanserini yeneceğiz. Yeni yöntemler ilk olarak Amerika’da uygulanır, ancak en kısa zamanda diğer ülkelerde de uygulanmasını sağlayacağız." 
     
     En iyisi bu’ 
     Nabholtz, sözlerini şöyle sürdürdü "Biz bu araştırmayı, 1500 hasta üzerinde 3 yıllık araştırmayla yaptık. Eğer etkileri üzerinde bir kıyaslama yaparsanız, sağ kalım oranlarının artışının ne kadar önemli olduğunu görürsünüz. Kansere yakalandıktan sonraki dönemler üzerinde de önemli etkileri var. Öncelikle yaşam süresini uzatıyor. Kanser tedavilerinde uygulanabilecek en iyi yöntem." 
     
25 bin doktoru buluşturan kongre      Amerikan Klinik Onkoloji Birliği Amerikan Society of Clinical Oncology-ASCO tarafından bu yıl 38’incisi düzenlenen Kanser Kongresi, 18-21 Mayıs tarihleri arasında Amerika’nın Orlando şehrinde gerçekleştirildi. Kanser alanında dünyanın en önde gelen bilimsel platformu niteliği taşıyan kongreye, 70 ülkeden 25 bin doktor katıldı. ABD Başkanı George Bush’un da açılış törenine telekonferans sistemiyle katıldığı toplantıya, Türkiye’den de 200’e yakın doktor katıldı. Kanser konusundaki en son araştırmaların sonuçlarının duyurulduğu toplantılarda doktorlar, hastalara birçok kanseri yenebilecekleri müjdesini verdi. Uzmanlar erken evrede tespitin, kanseri yenebilmenin en önemli unsuru olduğunu da vurguladı. 
     
İşte her yönüyle kadınların belası      Kadınlar arasında en sık görülen hastalıkların başında gelen meme kanseri, diğer kanser türleri gibi dokuya giriyor ve yayılıyor. Vücudun diğer kısımlarına sıçrayabiliyor. Tekrarlama riski de son derece yüksek. Dünya çapında yılda bir milyonu aşkın kadın meme kanserine yakalanıyor ve 300 bini bu nedenle hayatını kaybediyor. Her 9 kadından biri risk grubunda.. 
     
     Nedenleri... 
     Belli faktörleri olmasına karşın kesin nedenleri bilinmeyen meme kanserindeki en büyük risk, genlerden kaynaklanıyor. Yakın aile bireylerinin sağlık geçmişi, memedeki büyük kistler, ilk çocuğuna 30 yaşından sonra sahip olanlar veya hiç çocuk sahibi olmayanlar, geç menopoz, fazla kilolar, aşırı radrasyon meme kanserinin başlıca nedenleri arasında yer alıyor. Aynı zamanda düzensiz beslenme, alkol, sigara da meme kanserine neden olabiliyor. 
     
     Hastalığın aşamaları 
     Hastalığın 6 aşaması var. Hastalık memede ve çevresindeki yağlı göğüs dokusuna yayılmadan bulunursa, hasta sıfır aşamasında demek oluyor. Ardından, kanserli bölgenin çapı iki santimetreden küçük hale geliyor ve bu aşamaya kadar yayılma gözlenmiyor. İkinci aşamada ise, tümör beş santime kadar büyüyebiliyor ve koltuk altına yayılıyor. Bu aşamaya kadar meme kanserini yenebilmek mümkün. Üçüncü aşama ise, lokal gelişen meme kanseri olarak adlandırılan herhangi büyüklükte tümörler olarak adlandırılıyor. Son iki aşamada ise cilt, göğüs kafesi ve memeden uzak bölgelere bulaşmış olan tümörler son aşamayı temsil ediyor. 
     
Tedavi yöntemleri      Ameliyat Memeyi mümkün olan oranda muhafaza ederek, lokalize olmuş kanserli bölgeyi almak amacını taşıyor. 
     Radyoterapi Işın tedavisiyle sağlıklı hücrelere verilecek zararı en aza indirerek, kanserli hücrelerin öldürülmesi sağlanıyor. 
     Kemoterapi Çoğalan hücrelerin öldürülmesinde veya büyümelerinin yavaşlatılmasında ilaç kullanımını içeren tedavi yöntemi. 
     Hormon terapisi Vücudun doğal hormanlarının geriye kalan kanserli hücrelere ulaşmasını ve onları beslemesini engelleyerek kanserin büyümesini ve yeniden ortaya çıkmasını engellemek için kullanılıyor. 
     
Yöntemin başarı oranı yüzde 82’      Uluslararası Göğüs Kanseri Araştırma Grubu Klinik Araştırma ve Operasyon Grubu Başkanı Prof. Alessandro Riva, meme kanseri alanındaki son araştırmaya da imzasını attı. Riva, kanserin geleceği ve TAX’ın etkileri üzerine sorularımızı yanıtladı... 
TAX çalışmasının meme ile birlikte diğer kanser türleri için de yeni tedavi yöntemlerine ışık tutması mümkün mü 
     TAX, erken dönem tedavisinde çok önemli sonuçlar verdi. Amaç, tüm kanser türlerinde aynı başarıyı elde edebilmek. Özellikle, mevcut tedavi yöntemleri ile karşılaştırdığımızda, çok daha önemli bir çalışma olduğunu görüyoruz. 
     
Bazı meslektaşlarınız, kesin sonuçları görmeden bir karar veremeyeceğini söyleyerek, eleştiride bulundu... 
     Elimizdeki sonuçlar, üç yıllık bir araştırmanın ve 1500 kişilik bir vaka iyileşmesinin sonucu. Ayrıca, bu matematik değil. Standart rejim halini alması tabii ki zaman alır. Sonuçlar, son derece açık ve net. Bugünden başlayarak, meme kanseri tedavisinde yepyeni bir dönem başlıyor. 
     
Yan etkileri var mı 
     Diğer ilaçlarda olduğu gibi, kemik iliği elemanlarını azaltıyor. Bu nedenle kan sayımlarını çok dikkatli yapmak gerekiyor. Ancak hayati sorun etkisi yok. Zaten, yan etkilerini ilk bir hafta içerisinde gösteriyor. 
     
Uzun yaşama süresi ve tekrarlama riskinde eski tedavi yöntemleriyle farkı nedir 
     Genel olarak başarı oranımız yüzde 82. Şu an yılda bir milyon kadın meme kanserine yakalanıyor. Bu yöntem, uygulanan tedaviye oranla artı yüzde 8’ini daha hayata döndürüyor. Ve tekrarlama riskini de yüzde 32 oranla azaltıyor. Bunlar azımsanacak oranlar değil. 
     
Alternatif tıp, bu çalışmaları destekliyor mu, yoksa etkisi var mı 
     Diğer tedavi yöntemlerine kesinlikle karşı çıkıyorum diyemem ama her doktor, hastasını takip etmeli. Tek başına hiçbir alternatif tedavinin başarıya ulaşması mümkün değildir. 
     
     YARIN 

</TEXT>
</DOC>
