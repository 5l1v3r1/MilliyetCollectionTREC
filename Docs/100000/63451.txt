<DOC>
<DOCNO> 63451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/21/son/sontur02.html </URL>
<DATE> 2002/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den 14 adet Seahawk helikopteri alıyoruz... 
</HEADLINE>
<TEXT>

     Türk deniz kuvvetlerinin ihtiyacı için ABD'den 14 adet Seahawk tipi askeri deniz helikopterinin alımında, ABD İhracat ve İthalat Bankası Eximbank'ın 324 milyon dolarlık kredisi kullanılacak. 
     Sikorsky Aircraft şirketinin imal ettiği bu helikopterlerin alımı için ABD Eximbank kredisinin yeniden işlerlik kazandırılarak kullandırılmasına, Başbakan Bülent Ecevit'in, Washington'a geçen hafta yaptığı ziyaret sırasında karar verildi. 
     Konuya ilişkin gelişmeler ise şöyle meydana geldi 
     Türk Silahlı Kuvvetleri'nin, yaklaşık 3 yıl önce ABD'den almaya karar verdiği 50 adet S-70 Black Hawk tipi askeri nakliye ve genel maksat helikopterlerinin satışına destek için ABD Eximbank, 1.3 milyar dolarlık kredi açtı. 
     Bu kredinin yaklaşık 1 milyar dolarlık bölümü, ''Kara Şahin'' olarak bilinen Black Hawk helikopterlerinin finansmanı için kullanılırken, geriye kalan 324 milyon dolarlık kısmı, o sıralarda değerlendirilemedi. 
     Daha sonra, Türk deniz kuvvetlerinin yine Sikorsky Aircraft firmasından almayı düşündüğü 14 adet Seahawk deniz helikopteri için kredinin geriye kalan bölümünün kullanılması olanakları araştırılmaya başlandı ve konu, son aylarda ağırlık kazandı. 
     Başkan George W. Bush yönetiminin incelemesi sonucu, kredinin hala Eximbank listesinde yer aldığı belirlendi ve Eximbank, bu krediyi sağlayabileceğini belirtti. ABD Savunma Bakanlığı Pentagon ve Dışişleri Bakanlığı da buna destek verdi. 
     Böylece ABD yönetimi, Başbakan Ecevit'in Washington ziyareti sırasında, 324 milyon dolarlık Eximbank kredisinin ''Deniz Şahini'' anlamına gelen Seahawk helikopterlerinin alımında kullanılabileceğini, Türk tarafına iletti. 
     Bu konu da Başbakan Ecevit'in Washington gezisinin somut sonuçları arasında yerini aldı. 
     Eximbank kredisine yeniden işlerlik kazandırılması işleminin, ABD Kongresi tarafından gelecek haftalarda onaylanması gerekiyor. 
     Uzmanlar, bu konunun önünde bir sorun bulunmadığını belirtiyor. 
     






</TEXT>
</DOC>
