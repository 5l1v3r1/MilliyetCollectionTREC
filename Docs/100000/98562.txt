<DOC>
<DOCNO> 98562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/29/dunya/adun.html </URL>
<DATE> 2002/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine o helikopterler 
</HEADLINE>
<TEXT>

New York Times, Türkiye’den gizlice kalkan işaretsiz helikopterlerle Kuzey Irak’a giden Amerikalı ve İngiliz ajanların Kürtlerle Saddam’ı devirme pazarlığı yaptığını yazdı 
     SEMA EMİROĞLU New York 

     ABD’nin önde gelen gazetelerinden New York Times, son aylarda ABD ve İngiltere’den istihbarat ajanları, askeri danışmanlar ve hükümet yetkililerinin Türkiye’den gizlice kalkan ve üzerinde işaret bulunmayan helikopterlerle Kuzey Irak’a uçtuklarını ve gizli noktalarda Kürt liderlerle buluşup, Irak lideri Saddam Hüseyin’in devrilmesi için yapacakları katkı karşılığında Kürtlere verilecek destek konularını görüştüklerini yazdı. 
     Haberde, ABD Savunma Bakan Yardımcısı Paul Wolfowitz’in Türkiye ziyareti sırasında Kuzey Irak’ta bir Kürt devleti kurulmayacağı yolunda güvence de verdiğine dikkat çekildi. 
     New York Times, Kürtlerin "önemli" Amerikalı ve İngiliz yetkililerle görüşüyor olmalarına rağmen, operasyonun gelecek yıldan önce olmayacağı dışında bir bilgiye sahip olmadıklarını da kaydetti. 
     Gazetenin haberi, son günlerde yeniden gündeme getirilen "özellikle 90’lı yılların başında Türkiye’den gizlice kalkıp Irak’la olan sınır bölgeleri ve kuzey Irak’ta teşhis edilemeyen faaliyetlerde bulunan Amerikan helikopterleri" konusunu akıllara getirdi. 
     
Kürtler kaygılı      Kürtlerin, Saddam’dan sonraki Irak yöneticisinin de kendisi gibi Sünni Arap azınlığından geleceğine ve bugün sahip oldukları özerkliğe destek vermesinin hiçbir şekilde kesin olmadığına inandıklarını belirten New York Times şunları yazdı "Kürtler saldırıya destek vermek konusunda o kadar kaygılılar ki, partiler arasındaki bazı rekabet konularını bile ortadan kaldırıp, Bush yönetimine çok açık bir mesaj ilettiler Gelecekteki Irak’ta özgürlüğümüzü garanti et, yoksa bize güvenme". 
     Kürtlerin, İran, Türkiye ve Suriye’deki diğer Kürt azınlıklarla birlikte kendi devletlerini kurma rüyalarının, bu devletlerin sıkı muhalefetleri ve Amerikan vetosu nedeniyle gerçekleşmeyeceğini bildiklerini de kaydeden gazete, o nedenle şu anda özerkliği korumaya büyük önem verdiklerini bildirdi. 
     



 DÜNYA 











</TEXT>
</DOC>
