<DOC>
<DOCNO> 91565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/23/son/sondun02.html </URL>
<DATE> 2002/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bin Ladin sözcüsü ''Ladin hayatta ve yeni saldırıya hazırız'' 
</HEADLINE>
<TEXT>

     Usame Bin Ladin'in sözcüsü Süleyman Ebu Geyt, Bin Ladin'in hayatta olduğunu ve El Kaide örgütünün, ABD hedeflerine yönelik yeni saldırılar düzenlemeye hazır olduğunu söyledi. 
     Ebu Geyt, Katar televizyonu Al Cezire'de bugün yayınlanan kasete kaydedilmiş sesli mesajda, ''Nisan ayında Tunus'un Cerba adasındaki bir Yahudi sinagogunda çıkan ve 10'u Alman olmak üzere 15 kişinin ölümüyle sonuçlanan yangının sorumluluğunu üstlendiklerini ve Bin Ladin'in yakında Müslüman dünyasına görüntülü bir seslenişte bulunacağını'' belirtti. 
     ''Bütün Müslümanları temin etmek isterim ki, Şeyh Usame Bin Ladin'in sağlık durumu ve Tora Bora'da yaralandığı ya da hasta olduğu hakkındaki söylentilerin gerçeklerle ilgisi yok'' diyen Ebu Geyt, El Kaide'nin, halen Amerika'yı tehdit edebilecek ve bu tehditleri yerine getirebilecek imkanlara sahip olduğunu ileri sürdü. 
     Ebu Geyt, ''Önümüzdeki birkaç gün ve ay içinde İnşallah, tüm dünyaya sözümüzün doğru olduğunu kanıtlayacağız'' diye konuştu. 
     ABD'deki 11 Eylül saldırılarını ''Amerikalılar'ın belini kıran büyük bir zafer'' olarak niteleyen Ebu Geyt, Tanzanya ve Kenya'daki ABD büyükelçiliklerinin bombalanması ve Yemen'deki USS Cole adlı Amerikan destroyerine düzenlenen saldırılardan ise ''Amerikalılar'a karşı elde edilmiş, geçmiş zaferler'' olarak söz etti. 
     Tunus'un Cerba adasındaki saldırının da yine El Kaide örgütü tarafından düzenlendiğini anlatan Geyt ''Bu operasyon, Filistin'de öldürülen, kanları akıtılan ve şerefleri ayaklar altına alınan Filistinli kardeşlerini göremeyen ve etrafında baktığında Cerba adasında kendi dinlerini istedikleri gibi yaşayan ve ibadet eden Yahudileri gören, El Kaide örgütünden bir kişi tarafından düzenlendi'' dedi. 
     Bin Ladin'in ikinci adamı olarak bilinen Ayman El Zawahri'nin Afganistan'daki dağlık Tora Bora kentinde yaralandığı yolundaki haberleri de yalanlayan Ebu Geyt ''El Kaide yönetiminin yüzde 98'inin güvenlikte ve mükemmelen işlerinin başında olduklarını söyleyebilirim'' diye konuştu. 
     El Kaide'nin şimdi, ''eskiden izlediği Amerikan hedeflerinden farklı Amerikan hedeflerini izlediğini, belirlediğini ve gözlemlediğini'' belirten Ebu Geyt, bu hedefleri ''uzun olmayan bir süre içinde'' vuracaklarını iddia etti. 
     El Cezire televizyonunun sunucusu, Ebu Geyt'in, kasetteki açıklamasında, ''Taliban lideri Molla Ömer'in de hayatta olduğunu, El Kaide'nin, ABD saldırısına hazırlıklı bulunduğunu ve El Kaide'nin askeri, güvenlik, ekonomik ve medya çalışma ağlarının Amerikan saldırılarından etkilenmediğini ileri sürdüğünü'' duyurdu. 
     Beyrut ve Lübnan'da dinlenen ve yeni kaydedilmiş olduğu izlenimini veren açıklamanın bulunduğu kasetin, El Cezire'nin eline nasıl geçtiği ise henüz açıklık kazanmadı. 
     





</TEXT>
</DOC>
