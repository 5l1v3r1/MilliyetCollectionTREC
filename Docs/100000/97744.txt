<DOC>
<DOCNO> 97744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/son/sonspo02.html </URL>
<DATE> 2002/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbol Federasyonu "Digitürk ile anlaşmamız devam ediyor" 
</HEADLINE>
<TEXT>

     Futbol Federasyonu, Birinci Süper Futbol Ligi'nde 2002-2003 sezonunun başlamasına az bir süre kala, maçların TV'den naklen yayını konusunda son günlerde yapılan spekülasyonlarla ilgili açıklamada bulundu. 
     Federasyonun yazılı açıklamasında, yapılan spekülasyonlara değer verilmemesi istendi ve yayıncı kuruluş Digitürk ile aralarındaki anlaşmanın, sözleşme ile kararlaştırılan yükümlülüklerin yerine getirildiği sürece devam edeceği bildirildi. 
     Futbol Federasyonu ile yayıncı kuruluş Digitürk arasında görüşmelerin sürdüğü vurgulanan açıklamada, şöyle denildi 
     ''Digitürk, 2001 Şubat ayından itibaren sahip olduğu Türkiye Profesyonel Birinci Süper Lig yayın haklarının 2005'e kadar devamı konusunda kararlılığını sürdürmektedir. 
     Bu paralelde, kulüplerin yeni sezona girmeden daha rahat çalışabilmesi açısından yayıncı kuruluş Digitürk, zaten fazla miktarda olan teminatın bir bölümü ile ödeme yapma sürecini başlatmıştır. 
     Bu nedenle, ortaya çıkan spekülasyonlara değer verilmemesi ve yayıncı kuruluş Digitürk ile federasyonumuz arasındaki aktin, Türk futbolunun menfaatleri de göz önünde bulundurularak, sözleşme ile kararlaştırılan yükümlülükler yerine getirildiği sürece devam edeceğini kamuoyunun bilgilerine arz ederiz.'' 
     





</TEXT>
</DOC>
