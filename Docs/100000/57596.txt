<DOC>
<DOCNO> 57596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/17/yazar/sazak.html </URL>
<DATE> 2001/12/17/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Laeken'de Türkiye fotoğrafı 
</HEADLINE>
<TEXT>

     Brüksel yakınlarındaki Laeken Şatosu'nda gerçekleşen AB zirvesinden sonra çekilen "genişletilmiş aile fotoğrafı"nda yer alan Başbakan Ecevit, Türkiye ile müzakerelerin başlatılması için takvim istediklerini açıkladı. 
     Laeken sonuç bildirisinde, Ankara'nın siyasi kriterlerin gereğini yerine getirmek üzere attığı adımların "katılım müzakerelerine başlama perspektifini yakınlaştırdığı"nın ifade edilmiş olması önemlidir. 
     Milliyet'in Brüksel temsilcisi Güven Özalp, Laeken'i son yıllarda Türkiye açısından "en sorunsuz" zirve olarak tanımlamış. 
     Başbakan Ecevit ve Dışişleri Bakanı İsmail Cem de başkente AB üyelik müzakerelerine başlama takviminin 2002'de ilan edileceği umuduyla döndüler. 
     Laeken'de kurulan Avrupa Konvansiyonu'na ortak anayasayı, güç dağılımını belirleyecek platform Türkiye'den üye istenmesi de müzakere sürecinin "yakınlaştığının" bir başka göstergesi oldu. 
     Ankara'nın 2002'de Kopenhag ölçütlerine uygunluk açısından tam bir siyasi seferberlik başlatması, parlamentoyu ve sivil toplum örgütlerini harekete geçirerek, demokratikleşmeyi tamamlaması gerekiyor. 
     Türkiye'nin adaylığının tanındığı 2000 başındaki Helsinki zirvesi gibi, ekonomik felaketlerle geçen bir yılın ardından erken gelen "Laeken baharı" 2002 umutlarını artırıyor. 
     Kuşkusuz bu süreçte 11 Eylül ve ABD en büyük etken. 
     Kıbrıs, Avrupa ordusu ve Türkiye'nin AB üyeliği aynı pakette çözümlenmeye çalışılıyor. 
     Başbakan Ecevit'in Brüksel'de olduğu sırada ABD Başkanı Bush'un 14 - 15 Ocak günlerinde Beyaz Saray'a yaptığı davet açıklandı. 
     ABD Savunma Bakan Yardımcısı Paul Wolfowitz de haftaya Ankara'ya geliyor. Bunlar, Afganistan'dan sonra baharda Irak'a yönelebilecek operasyonların ayak sesleri olabilir. 
     Washington ile Ankara arasında 11 Eylül ertesi canlanan "stratejik işbirliği" Türkiye ekonomisini IMF'den sağlanan ek mali yardımın ötesinde AB hedefine bir adım daha yaklaştırdı. Bu etkileşim sonuçta hiç de yadırgatıcı değil, çünkü 11 Eylül sonrası "hiçbir şeyin eskisi gibi olmayacağını" Batı da kabul ediyor. 
     Dünkü Radikal'de alıntı yapılan Dirk Schümer adlı Alman yorumcu, Varşova Paktı'nın 1989 Berlin Duvarı'nın yıkılmasında başına geldiği gibi 11 Eylül'de İkiz Kuleler'in vurulmasıyla birlikte NATO'nun fiilen dağıldığını, buna karşılık ABD'nin İngiltere - Almanya - Fransa mihveri oluşturarak dünyaya yön verdiğini savunuyor. Alman yorumcuya göre Brüksel de öteki küçük ülkelerin ekonomik finansörü olmaya çalışan "bürokratik devlet metropolü"ne dönüşmüş durumda. Avrupa'yı bir süper devlet haline getirmeyi amaçlayan Avrupa Parlamentosu projesini de "11 Eylül'ün bitirdiği" öne sürülüyor. 
     Yeni bir dünya kuruluyor. 
     Türkiye AB yolunda ilerliyor. 
     
     







Türkiye ve Japonya 


Sessiz darbe... 


Arafat'ın son demleri 


Bayram ekonomisi 


Babasız çocukların bayram sabahı 


Bir "baget"in hatırlattıkları... 


Laeken'de Türkiye fotoğrafı 


Hem yazdım, hem oynadım 


Amerika'nın öpücüğü ne kadar önemli 


Bayramda yurtdışına 20 bin kişi gitti 


</TEXT>
</DOC>
