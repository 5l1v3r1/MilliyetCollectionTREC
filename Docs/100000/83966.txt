<DOC>
<DOCNO> 83966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/14/son/sonspo18.html </URL>
<DATE> 2002/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni transfer talimatı Resmi Gazete'de yayınlandı 
</HEADLINE>
<TEXT>

     Futbol Federasyonu tarafından, 2002-2003 futbol sezonunda uygulanmak ve transfer ayından itibaren geçerli olmak üzere hazırlanan yeni Profesyonel Futbol ve Transfer Talimatı, Resmi Gazete'nin bugünkü sayısında yayınlanarak yürürlüğe girdi. 
     FIFA ve UEFA'nın daha önce almış olduğu kararlar doğrultusunda, Profesyonel Futbol ve Transfer Talimatı'nda yapılan değişiklikle, 23 yaşını dolduran ve bağlı bulundukları kulüplerle sözleşmeleri sona eren futbolcuların, bedelsiz olarak bir başka kulübe transfer olabilmelerine olanak sağlandı. 
     Yeni talimat ayrıca, 23 yaşını doldurmamış futbolcuların transferinde ise, kendisini yetiştiren kulübe, ''yetiştirme tazminatı'' ödenmesi kuralını getiriyor. 
     Futbolcunun eğitimi ve yetiştirilmesinin 12-23 yaşları arasında gerçekleştiği kabul edilirken, eğitimin 12 yaşından sonra başlaması durumunda, fiili başlama tarihinden itibaren hesaplama yapılacağı hükmü getirildi. 
     Yetiştirme masraflarına ait tazminatın hesaplanmasında, kulüpler futbolcuların yetiştirilmesindeki yatırımlarına göre 4 ayrı kategoriye ayrılıyorlar. Futbol Federasyonu her yıl birinci transfer döneminden önce, kulüplerin dahil olduğu kategorileri ve bu kategorilerin yıllık yetiştirme tazminatı miktarlarını belirleyerek ilan edecek. 
     Yetiştirme tazminatı, futbolcunun 23 yaşını tamamlamasına dek profesyonel statüsünü koruyarak yapacağı her kulüp değiştirmesinde ödenecek. 
     





</TEXT>
</DOC>
