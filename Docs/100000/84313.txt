<DOC>
<DOCNO> 84313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/16/son/sondun03.html </URL>
<DATE> 2002/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, uçak kaçırılacağından haberdardı 
</HEADLINE>
<TEXT>

     ABD Başkanı George W. Bush'un, istihbarat birimleri tarafından, 11 Eylül'den aylar önce, terörist Usame bin Ladin'in adamlarının ABD'de yolcu uçakları kaçırma planlarından haberdar edildiği ortaya çıktı. 
     Beyaz Saray sözcüsü Ari Fleischer tarafından ilk kez açıklanan bu gerçeğin, neden bu kadar uzun süre gizli tutulduğu sorusu yanıtsız kaldı. Ancak Fleischer, Başkan Bush ve diğer üst düzey yönetim yetkililerinin, kaçırılan uçakların 11 Eylül'deki gibi "füze olarak kullanılacağından" haberdar olmadıklarını söyledi. 
     Bu açıklama, New York Times gazetesinde çıkan bir haberin ardından geldi. Gazete, Arizona'daki bir Federal Soruşturma Bürosu FBI yetkilisinin, Bin Ladin'in ABD'deki uçuş okullarına öğrenci gönderdiğine dair, 11 Eylül'den önce üstlerini uyardığını yazdı. 
     Fleischer, gazetecilere açıklamasında, "İstihbarat camiası, uzun süre bu durumdan haberdardı. Bin Ladin'in, geleneksel anlamda uçak kaçıracağı bilgisi Başkan Bush ile de paylaşıldı. Başkan'a gelen bilgi, geleneksel anlamdaydı. Uçakların intihar bombaları olarak, füze olarak kullanılacağına ilişkin bir istihbarat yoktu" dedi. 
     Ari Fleischer, bu bilginin Bush'a geçen yaz verildiğini ve gelen istihbaratın ardından yönetimin, yerel güvenlik birimlerini 11 Eylül'den birkaç ay önce alarma geçirdiğini de söyledi. Bu durumun kamuya açıklanmaması konusunda da yönetimi savunan Fleischer, "Alarm durumunu kamuya duyurmamız halinde, uçak kaçıranların taktiklerini değiştireceğinden endişe ettik" dedi. 
     Beyaz Saray sözcüsü, ilgili bütün birimlerin yönetimde alarma geçilmesi yüzünden, 11 Eylül saldırılarını düzenleyen teröristlerin, Amerikan güvenlik sistemine yakalanmamak için plastik bıçaklar ve kutu kesme aletleri kullandığını savundu. 
     ABD'yi sarsan 11 Eylül saldırılarına ilişkin istihbaratın gerektiği gibi değerlendirilememesi, kamuoyunun var olan tehditlerden haberdar edilmemesi ve terörist saldırıların ardından geçen bunca zamana kadar bu bilgilerin gizlenmesi, Bush yönetiminin tutumuna ilişkin soru işaretleri oluşturdu. Bu haberlerin, Başkan Bush'a yönelik kamu desteğini azaltabileceği belirtiliyor. 
     





</TEXT>
</DOC>
