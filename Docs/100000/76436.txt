<DOC>
<DOCNO> 76436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/son/sonspo09.html </URL>
<DATE> 2002/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Malatyaspor karşısında moral arıyor 
</HEADLINE>
<TEXT>

     Türkiye Kupası finalinde Kocaelispor'a 4-0 yenilerek taraftarlarını şok eden Beşiktaş'ta, moraller bozuk. 
     Gece sabaha karşı İstanbul'a gelen siyah-beyazlılar, Malatyaspor ile 7 Nisan Pazar günü yapacakları lig maçı hazırlıklarına ara vermeden başladı. Teknik direktör Christoph Daum, Fulya Tesisleri'nde gerçekletirilen antrenmanı medyaya kapattı. 
     Antrenmanda, Kocaelispor maçında ilk 11'de oynayan futbolcuların koşunun ardından çalışmayı bıraktığı, diğerlerinin ise çift kale maç yaptıkları öğrenildi. 
     İdmana, izinli olan İbrahim ile hafif sakatlıkları bulunan Ahmet Yıldırım, Baya ve Bayram'ın katılmadıkları bildirildi. 
     Siyah-beyazlıların çalışmasını çok az sayıda seyirci tesislerdeki tribünden sessizce izledi. 
     Beşiktaş, Malatyaspor maçının hazırlıklarını yarın basına kapalı olarak yapacağı idmanla sürdürecek. 
     
     Daum'dan terapi 
     Beşiktaş'ın bugünkü çalışmasına katılmayan teknik direktör Christoph Daum, idman öncesinde futbolcularıyla tesislerde bir toplantı yaptı. 
     Yaklaşık 20 dakika süren toplantıda Alman teknik adamın, futbolcularını, Kocaelispor maçının etkisinden kurtularak lig maçlarına motive olmaları için uyardığı öğrenildi. 
     
     Kadroda zoraki revizyon 
     Türkiye Kupası'nı Kocaelispor'a kaptıran ve Galatasaray'ın erteleme maçında Trabzonspor'u yenmesiyle Birinci Süper Futbol Ligi'nde liderle arasındaki puan farkı 5'e yükselen Beşiktaş'ta, Malatyaspor ile yapılacak maç öncesi kadroda zorunlu revizyon yapılacak. 
     Sarı-kart cezalısı İlhan Mansız'ın yanı sıra kupa finalinde kırmızı kart gören İbrahim de Malatyaspor maçında oynayamayacak. 
     Daum'un, Malatya'da savunmada Erman'ın yerine yeniden Ali Eren'e, İbrahim'in yerine de orta alanın solunda Bayram'a şans vermesi beklenirken, İlhan Mansız'ın yokluğunda forvette Ahmet Dursun'un yanında Sertan'ı oynatması bekleniyor. 
     






</TEXT>
</DOC>
