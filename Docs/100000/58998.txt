<DOC>
<DOCNO> 58998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/26/ekonomi/eko02.html </URL>
<DATE> 2001/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretim üyesine yeni yıl zammı 
</HEADLINE>
<TEXT>

Kamuda ücret iyileştirmesine öğretim üyelerinden başlanacak. Gerekli kaynak kamu arazileri satışı, imar düzenlemeleri ve yurtdışı harçlarından sağlanacak 
     SERPİL ÇEVİKCAN Ankara 

     Kamuda ücret iyileştirmesine öğretim üyelerinden başlama olasılığı üzerinde duruluyor. Kaynaklar "hakim ve savcılardan" başlayacağı yorumlarının doğru olmadığını belirtti. 
     Maliye Bakanlığı’nın ücret iyileştirmeleri için kaynak çalışması da başladı. "Eşit işe eşit ücret" ilkesini yaşama geçirmek üzere kamuda iş tanımlarını yenilemeye yönelen Maliye Bakanlığı ücret iyileştirmesi için "harçları" ve kamu arazilerinin satışından elde edilecek geliri kullanacak. 
     Maliye Bakanı Sümer Oral, imar düzeltmesinden elde edilecek gelirin yanı sıra orman alanı içinde olup orman vasfını kaybetmiş arazilerin satışından doğacak gelirlerin de memurların maaş ayarlamasında kullanılacağını açıkladı. 
     Oral, kamu arazi ve binalarının satışlarının sürdüğünü ve bu gelirlerin belli bir kalemde toplandığını kaydetti. İmar düzenlemesiyle ilgili yasa çıktığında gelir kaleminin çok büyümesini beklediklerini söyleyen Oral, Ocak 2002’den başlamak üzere çıkarılacak olan kararnamelerle ücret dengelemesi çalışmasının uygulamaya gireceğini vurguladı. 
     Eşit işe eşit ücret uygulamasının finans kaynaklarından birini de yurtdışı çıkışlarda alınan 50 dolarlık harç oluşturacak. 
     
Özel hizmet tazminatı      Memur maaşları arasındaki dengesizliğin giderilmesi kademeli olarak ödeme kalemlerindeki ayarlamalarla yapılacak. Kamu görevlerinin, "devlet için arzettiği önem" ölçü alınarak ek gösterge, iş riski, iş güçlüğü, özel hizmet tazminatı gibi yan ödeme unsurları yeniden puanlanacak. Puanlama sıralamasına göre aynı nitelikte ve devlet için aynı önemde işi yapan memurların aynı maaşı almaları sağlanacak. 
     



 EKONOMİ 














</TEXT>
</DOC>
