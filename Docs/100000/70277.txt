<DOC>
<DOCNO> 70277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/01/son/sontur06.html </URL>
<DATE> 2002/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Susurluk Davası'nda hapis cezası alan eski MİT'çi Eken teslim oldu 
</HEADLINE>
<TEXT>

     "Susurluk Davası" kapsamında aldığı 6 yıllık ağır hapis cezası kesinleşen MİT eski görevlisi Mehmet Korkut Eken, polise teslim oldu. 
     Eken, teslim olmadan önce, Çankaya'daki evinden ayrılırken gazetecilere yaptığı açıklamada, suçsuz olduğunu savunarak, "Hiçbir zaman kanunsuz iş yapmadım, yolsuzluk yapmadım, kesin söylüyorum bunu. Suçsuz olduğuma inanıyorum. Bir insan suçunu bilir" dedi. 
     "Susurluk kazasının siyasi bir hesaplaşmanın, çekişmenin sonucu" olduğunu kaydeden Eken, "Ben ve arkadaşlarım neden hedef seçildik, bunlara cevap verebilecek durumda değilim. Terörle mücadele eden insanlara kötü örnek olmayayım diyorum. Benim düştüğüm bu durum zannediyorum, terörle mücadele eden arkadaşlarımı daha çok kamçılayacaktır. Buna inanıyorum" diye konuştu. 
     Eken, evinden ailesi, eski mesai arkadaşları ve bir grup vatandaş tarafından uğurlandı. Eken'in açıklaması sırasında uğurlamaya katılanlar Türk Bayrağı açarak, "Türkiye Seninle Gurur Duyuyor" diye slogan attı. 
     
     Cezaevine konuldu 

     Korkut Eken, daha sonra Asayiş Şube Müdürlüğü İnfaz Bürosu ekipleri tarafından cezaevine getirildi. 
     Cezaevinin önünde bulunan Eken'in ailesi ve mesai arkadaşlarının, aracın içeri girişi sırasında alkış tuttukları görüldü. 
     Korkut Eken, 12 Şubat 2001'de İstanbul 6 No'lu DGM'de karara bağlanan davada, "cürüm işlemek amacıyla teşekkül oluşturmak ve bu teşekkülü yönetmek" suçundan 6 yıl ağır hapis cezasına mahkum edilmişti. 
     2 yıl 4 ay 29 gün cezaevinde kalacak olan Eken, 28 Temmuz 2004 tarihinde tahliye olacak. 
     






</TEXT>
</DOC>
