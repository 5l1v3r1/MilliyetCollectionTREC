<DOC>
<DOCNO> 74979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/dunya/adun.html </URL>
<DATE> 2002/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
ARAP FİYASKOSU 
</HEADLINE>
<TEXT>

Irak’a müdahale kapıda bekler ve Filistinliler kan gölü içinde boğulurken, Araplar en fazla dayanışma göstermeleri gereken günde bir araya gelmeyi bile beceremedi 
     DIŞ HABERLER SERVİSİ 

     İsrail ve Filistinlilerin son aylarda hızla yükselen kan gölünün ortasında boğulduğu sırada sorunun çözümü için yeni bir umut gözüyle bakılan Beyrut’taki Arap Birliği Zirvesi, üye ülkelerin "birlikten" ziyade "dağınıklık" göstermesi nedeniyle tam bir Arap fiyaskosuna dönüştü. Arap liderler, Irak’a muhtemel bir Amerikan müdahalesinin iyice gündeme geldiği ve Filistin’deki savaşın iyice çığrından çıktığı bir sırada, değil Filistin ve Irak’la dayanışma göstermeyi, iki günlüğüne bir araya gelmeyi bile beceremedi. Lübnan’ın başkenti Beyrut’ta dün başlayan zirveye Körfez ülkeleri liderlerinden sadece Bahreyn Kralı Hamad Bin İsa El Halife, "o da zirve gelecek yıl kendi ülkesinde yapılacağı için mecburen" katılırken, Ortadoğu barışının anahtar isimleri olan Filistin lideri Yaser Arafat ile Mısır Cumhurbaşkanı Hüsnü Mübarek ve Ürdün Kralı Abdullah, Beyrut’a bile gelmedi. Her ülkenin en üst düzey temsilcilerinin katılması beklendiği için "zirve" adı verilen toplantıya bir tek ev sahibi Lübnan ile Suriye’nin devlet başkanları katıldı. 
     Fiyasko bununla da sınırlı kalmadı. Zirve başladıktan kısa bir süre sonra ev sahibi Lübnan, Arafat’ın uydu telefonla salona bağlanmasına izin vermedi. Filistin için düzenlenen zirvede, bizzat Filistin’in lideri konuşturulmadı. Bu olay üstüne de Filistin ve Suudi Arabistan heyetleri toplantıyı terk etti. Toplantı da kala kala, üye ülkelerin alt düzey temsilcilerine kaldı. 
     Zirvenin ilk günündeki son terslik de, Suudi heyetinin ikinci adamı durumundaki İstihbarat Servis Şefi Prens Navaf’ın felç geçirmesi oldu. Navaf, geçirdiği beyin kanaması nedeniyle hastaneye kaldırıldı. 
     Toplantıya katılmayanlardan da sadece Arafat ile Hüsnü Mübarek gerekçe gösterdi. Arafat, İsrail’in, saldırıların devamı halinde geri dönmesine izin vermeyebileceği açıklaması nedeniyle Beyrut’a gelmezken, Mübarek de Arafat’a destek için katılmayacağını açıkladı. Diğerleri ise mazeret bile göstermedi. 
     Zirvede atılabilen tek somut adım, Suudi Veliaht Prensi Abdullah’ın "Suudi barış planını" sunması oldu. Abdullah, başkenti Kudüs olan Filistin devletinin tanınması ve mültecilerin haklarının geri verilmesi karşılığında İsrail ile ilişkilerin normalleştirilmesini önerdi. 
     



 DÜNYA 












</TEXT>
</DOC>
