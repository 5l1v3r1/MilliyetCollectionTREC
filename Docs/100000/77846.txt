<DOC>
<DOCNO> 77846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/11/son/sontur19.html </URL>
<DATE> 2002/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da asılsız banka soygunu ihbarı heyecan yarattı... 
</HEADLINE>
<TEXT>

     Eyüp'te bankaların bulunduğu caddede, oto hırsızı kovalarken silah çeken sivil ekibi banka soyguncusu sanan vatandaşların ihbarı, polisi alarma geçirdi. 
     ''155'' numaralı ''polis imdat'' telefonuna saat 13.55'te Eyüp Kışla Caddesi'ndeki bir banka şubesinin soyulduğu yolunda ihbarda bulunuldu. 
     Bunun üzerine alarma geçen polis ekipleri, bir yandan soyulan banka şubesini tespit etmeye çalışırken, bir yandan da olay yerinden ayrıldığı ve içinde 3 kişinin bulunduğu belirtilen 34 V 7473 plakalı özel otomobili durdurmak için çevrede uygulama başlattı. 
     Yürütülen çalışmalar sonucu söz konusu otomobili Bayrampaşa Tuna Caddesi üzerinde durduran polisler, içindeki 3 kişinin de Asayiş Şube Müdürlüğü Oto Hırsızlık Büro Amirliği'ne bağlı sivil kıyafetli polis memurları olduğunu tespit etti. 
     Kışla Caddesi'ndeki bankaların kontrolü sonucu da, soyulan herhangi bir banka bulunmadığı anlaşıldı. 
     Konuyla ilgili yapılan araştırmalarda, bir otomobil hırsızlık olayına ilişkin Kışla Caddesi üzerinde çalışma yapan sivil polis ekibinin, kaçmaya çalışan kişileri durdurmak için silah çektiği, vatandaşların da bunu görerek polisleri banka soyguncusu sandıkları belirlendi. 
     





</TEXT>
</DOC>
