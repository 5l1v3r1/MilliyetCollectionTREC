<DOC>
<DOCNO> 99984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/04/son/sontur08.html </URL>
<DATE> 2002/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
HADEP "İttifaklara açığız" 
</HEADLINE>
<TEXT>

     Halkın Demokrasi Partisi HADEP Genel Başkanı Murat Bozlak, ''Seçime bağımsız aday şeklinde girmeyeceğiz, ittifaklara açığız'' dedi. 
     Bozlak, Batman Esentepe Belediye Sosyal Tesisleri'nde yaptığı açıklamada, iktidarda bulunan üç partinin yanı sıra DYP ve SP'nin de seçimde yüzde 10 barajının aşılması konusunda ciddi sıkıntılar yaşadıklarını ileri sürerek, ''Partilerin genelinde ittifak arayışı var. Bizim şu ana kadar öyle bir girişimimiz olmadı. Seçime bağımsız aday şeklinde girmeyeceğiz, ittifaklara açığız'' diye konuştu. 
     Murat Bozlak, idam cezasının kaldırılması konusunda MHP'nin tavrının, AK Parti'nin tavrından daha iyi olduğunu savunarak, şöyle konuştu 
     ''MHP'nin öncelikle komisyondaki tavrı olumludur. Buna karşı buralara geldiklerinde idam cezasına karşı olduklarını belirten AK Partililer ikiyüzlü davranmışlardır. Bu politikayla bir yere varılmaz. 
     Bölgede yaşayan insanlar ekmekten önce huzur istiyor. Herkes barış diye bağırıyor. Geçimini yapamayan insanlar var ama her şeyden önce huzurun olması gerekir. Huzur ortamı olmadan boğazdan geçen lokmanın tadı olmaz. Umuyorum ki, bölgedeki huzur ve güven ortamı kalıcı olur.'' Bozlak, ABD'nin Irak konusunda kararlı olduğunu, Saddam yönetiminin tasvip edici yönünün bulunmadığı inancında olduklarını bildirerek, ''ABD müdahalede bulunacaktır. Eğer müdahale kaçınılmaz olursa, Türkiye mevcut anlaşmaların dışında yeni bir yükümlülük altına girmemelidir. Irak'a özellikle asker göndermemelidir'' dedi. 
     





</TEXT>
</DOC>
