<DOC>
<DOCNO> 81124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/30/dunya/adun.html </URL>
<DATE> 2002/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat’a Bush affı 
</HEADLINE>
<TEXT>

Bush bastırınca Şaron, Arafat’ı şartlı olarak’ bırakmaya razı oldu. Arafat, Lübnan kuşatmasından 20 yıl sonra yine Şaron’un elinden kurtulmak üzere... 
     DIŞ HABERLER SERVİSİ 

     Ramallah’taki kararg hında 2 Nisan’dan beri İsrail askerlerince kuşatma altında tutulan Filistin lideri Yaser Arafat, özgürlüğüne gün sayıyor. ABD Başkanı George W. Bush’un bizzat devreye girerek İsrail Başbakanı Ariel Şaron’a geri adım attırması sonucunda Arafat’ın bugün yarın serbest kalması bekleniyor. 
     İsrail Başbakanı Ariel Şaron, meclis görüşmeleri sırasında aşırı sağ muhalefetin, "Avucundaki Arafat’ı bırakma" yolundaki telkinlerine, "Bunu yapamam. Bizzat Bush aradı ve kişisel bir ricası olduğunu söyledi. Onu kıramam" karşılığını verdi. Böylelikle "Zeevi’nin katillerini bırakmaktansa erken seçime giderim" diyen Şaron, Bush’un bastırmasıyla çark etmek zorunda kaldı. 
     Hem Arafat, hem de Şaron tarafından kabul edilen Bush’un planına göre, Arafat "şartlı tahliye edilecek." Plan kapsamında, geçen ekimde öldürülen Turizm Bakanı Rehavam Zeevi’nin katili olarak İsrail tarafından aranan ve Arafat’la birlikte kararg hta bulunan 6 Filistinli, Amerikan ve İngiliz gardiyanlardan oluşan bir heyete teslim edilecek. 6 Filistinli daha sonra Batı Şeria’nın Filistin kontrolündeki Eriha kentinde bulunan bir Filistin cezaevine götürülerek İngiliz ve Amerikalı gardiyanlar nezaretinde cezalarını çekecek. 
     Söz konusu Filistinlilerden 4’ü geçen hafta yapılan özel bir oturumda Filistin mahkemesi tarafından 18 yıla kadar hapis cezasına çarptırılmıştı. 2 Filistinlinin ise sorgulanmaları sürüyor. 
     Buna karşılık Filistin lideri Yaser Arafat, gerek Filistin’de, gerekse Filistin dışına rahatça seyahat edebilecek, istediği yere özgürce gidip ülkesine dönebilecek. Nitekim dün yapılan açıklamalara göre, Arafat özgür kalınca ilk iş olarak bazı Arap ülkeleriyle Avrupa’ya gidecek. 
     
İsrail, El Halil’e girdi 9 ölü      İsrail, Batı Şeria’daki "Sur Operasyonu" sırasında dokunmadığı Filistin kenti El Halil’e de dün girdi. Çok sayıda tank desteğinde El Halil’e giren İsrail askerleriyle Filistinliler arasında çıkan çatışmada 9 Filistinli öldü, 20 kişi yaralandı. Görgü tanıkları, El Halil’e giren İsrail güçlerinin, özellikle iki bölgede yoğunlaştıklarını ve tutukladıkları 200 kadar kişiyi sorguladıklarını bildirdiler. İsrail ordusunca yapılan açıklamada da, operasyonun El Halil yakınındaki Adora Yahudi yerleşkesine Filistinlilerce düzenlenen ve biri 5 yaşında kız çocuğu olmak üzere, 4 kişinin ölümüyle sonuçlanan saldırının sorumlularını tutuklamak için yapıldığı belirtildi. 
     



 DÜNYA 










</TEXT>
</DOC>
