<DOC>
<DOCNO> 96462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/18/siyaset/siy05a.html </URL>
<DATE> 2002/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, sonuna kadar adaylıkta diretecek 
</HEADLINE>
<TEXT>

AKP liderine resmen ret çıkarsa, Başbakan adayı olarak Gül ve Arınç’ın ismi öne çıkıyor 
     ABDULLAH KARAKUŞ Ankara 

     AKP Genel Başkanı Recep Tayyip Erdoğan, Anayasa Mahkemesi kararına ve YSK Başkanı Tufan Algan’ın "milletvekili olamaz" mesajına karşın milletvekili adaylığında sonuna kadar diretecek. 
     AKP’nin hukukçularından Genel Sekreter Ertuğrul Yalçınbayır, YSK’nın "Erdoğan’ın milletvekili olamayacağına" karar vermesi halinde hukuk ihlali yapacağını savundu. AKP’nin Erdoğan’la ilgili hiçbir şüphesi ve tereddütü olmadığını belirten Yalçınbayır, YSK’nın daha başvuru önüne gelmeden bir açıklama yapmasını da eleştirerek, "YSK şimdiden böyle olur şöyle olur’ diyemez. Derse tarafsızlığına gölge düşer. Daha dosyayı görmeden karar açıklayamaz. Hiçbir dosyayla ilgili görüş bildiremez" dedi. 
     TCK’nın 312. maddesinin değişmesinin ardından Erdoğan’ın söylediklerinin suç olmaktan çıktığını savunan Yalçınbayır, şöyle devam etti 
     "Tayyip Bey’in o sözlerini şimdi biri söylese suç değil. Bu yüzden ceza infaz edilemez. Tayyip Bey’in bir siyasi yasağı yoktur. Bu nedenle milletvekili seçilebilir." 
     Erdoğan’ın adaylığının "resmen" de reddedilmesi halinde Genel Başkanlık’tan ayrılmayacağını belirten Yalçınbayır, "Milletvekili adaylığı reddedilse dahi Tayyip Bey genel başkanlıkta kalır diye düşünüyorum. Ama bu o dönemde daha ayrıntılı değerlendirilir" diye konuştu. 
     AKP kulislerinde, Erdoğan’ın milletvekili olamaması halinde Başbakan da olamayacağından dolayı "partinin Başbakan adayı" olarak Grup Başkanı Bülent Arınç ve Genel Başkan Yardımcısı Abdullah Gül’ün adı geçiyor. 
     



 SİYASET 


















</TEXT>
</DOC>
