<DOC>
<DOCNO> 70534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/03/yazar/tamer.html </URL>
<DATE> 2002/03/03/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Derviş’in Akdenizlilik vizyonu 
</HEADLINE>
<TEXT>

     Dünkü yazımda size bugün, a gelişmiş ülkelerin son 20 yılda zenginliklerini nasıl katladıklarını, b yoksulların nasıl yerinde sayıp hatta gerilediklerini ve c aradan sıyrılmayı başarabilen ülkelerin performansını gösteren çarpıcı bir tablo yayınlamayı vaat etmiştim. Ama Devlet Bakanı Kemal Derviş’i TÜSİAD’ın ev sahipliğindeki 5. Avrupa - Akdeniz Özel Sektör Zirvesi’nin açılışında dinleyince, bu vaadimi bir sonraki yazıya ertelemeyi uygun buldum. 
     Derviş’in konuşması, aslında dün en geniş ve can alıcı noktalarıyla bizim ekonomi sayfalarında yer aldı. Ama benim yine de tekrara düşmeden sizlerle paylaşmak istediklerim var. 
     Derviş’i uzunca bir aradan sonra son 1 ay içinde 2 kez dinleme olanağını buldum. İlki İhracatçı Birlikleri’nin Yeni Bosna’daki yeni binasının açılışındaydı ve hatta konuşmasının ardından ihracatçılardan aldığı alkış tufanı karşısında duyduğum şaşkınlığı bu köşede sizlerle paylaşmıştım. 
     Önceki gün de Derviş, zirve için Fas’tan İspanya’ya, Tunus’tan İtalya’ya, Mısır’dan Yunanistan’a, Lübnan ve Ürdün’den Malta’ya Akdeniz’in her 2 yakasından İstanbul’a gelen iş dünyası temsilcilerini tek kelimeyle büyüledi. Derviş’in konuşması bittiğinde salonda kopan alkış yine müthişti. Ve Derviş de o alkışı hak edecek vizyon ve derinlikte bir konuşma yapmıştı. Arkamdaki sırada oturan Yunanlı, heyecan içinde beni sırtımdan dürtüp, "Bu bakan hangi partiden " diye sordu. Yanımda oturan Cezayirli, öbür yanındaki İtalyan’a "Tek kelimeyle mükemmeldi" diyerek duygularını belirtiyor ve "Hakikaten öyleydi" yanıtını alıyordu. 
     Salondan çıkarken AB nezdindeki eski büyükelçimiz Cem Duna’yı gördüm. "Yıllanmış şarap gibiydi. Nasıl sindirmiş. Lütfen benden bir cümle koy yazına. Acaba Derviş’i klonlayamaz mıyız " dedi. Derviş’i soluksuz dinleyen yabancıların çoğunluğunun görüşü, "Bundan önce 4 zirve yapıldığı halde Akdenizliliğin önemi ilk kez bu zirvede Derviş’in vizyonuyla ortaya konmuştu. Bir anlamda bugüne dek yapılan zirveler yok varsayılıp, gerçek Avrupa - Akdeniz Zirvesi’nin Derviş’in konuşmasıyla başladığı söylenebilirdi." 
     
     Derviş ne dedi 
     Derviş özetle dedi ki 
     "Dünyada önümüzdeki 10 yılın en önemli bölgesi Akdeniz’dir. Avrupa ekonomilerini durgunluktan çıkaracak itici güç de, Akdeniz’le akılcı bir işbirliğinde yatmaktadır. 
     Avrupa ekonomileri son 10 yıldır tıkanıklığı bir türlü aşıp da büyümeye geçemiyor. Çünkü kısmen Japonya’da da olduğu gibi Avrupa’da da, ekonomik olarak aktif nüfusun toplam nüfusa oranı düşük. Avrupa’nın bugün en önemli sorunu, demografik yapısı. Yaşlanan nüfus, refah devletinin önünde çok büyük bir yük. 
     Evet, Avrupa zengin. 
     Evet, Avrupa istikrarlı. 
     Evet, Avrupa demokratik. 
     Ama aynı zamanda da yaşlı ve dinamizmden yoksun. Yeni ekonominin Avrupa’da hız kazanamamasının önemli nedenlerinden biri de, yaşlı nüfusun bu tür yeniliklere soğuk bakmasıdır. 
     Güney Akdeniz ise İsrail hariç çok yoksul, üstelik özgür de değil. Ama genç ve dinamizm dolu. Güney Akdeniz’in yoksul genç nüfusu her türlü yeniliğe adapte olmaya istekli. 
     Avrupa yeniden büyümeye geçmek istiyorsa, Güney Akdeniz’den bir miktar kontrollü göçe kapılarını açmak zorunda. Ama bu işin yarısı. Geri kalan yarısı ise zengin Avrupa’nın doğrudan sermaye yatırımlarından bir bölümünün Güney Akdeniz’e yönlendirilmesidir. Burada da o ülkelerin demokratikleşme yönünde atacakları adımlar önem taşıyor. 
     Berlin Duvarı yıkıldıktan sonra Doğu Avrupa ile yakınlaştılar. Ama bu yakınlık, Avrupa’ya dinazim kazandırmaz, resesyondan çıkmalarını sağlamaz. Zira eğer genç işgücünü oralardan sağlamaya kalkarlarsa, bu kez o ülkeler çöker. Oralarda Avrupa’nın bütününe yetecek genç nüfus yok. 
     Dolayısıyla onlar isteseler de istemeseler de 2010’da çok daha fazla sayıda Müslüman Avrupa’da yaşayacak ve o Müslümanların da Avrupa’da bugün yaşayan Hıristiyan ve Musevilerden farklı olmadıklarını Avrupalı görecek." 
     
     







Rakı sohbeti 


AB'ye girelim de... 


İnsanın hayale yoğunlaştığı anlar... 


Bir daha terket 


Bahar gelme üstüme .. 


Marmara'da neler oluyor 


İçmişim başım dönüyor, dönüyor 


Hicivlere sığınarak... 


Kaz Dağları, Cunda, Öngen'de bahar 


Derviş’in Akdenizlilik vizyonu 


Yüreğinin götürdüğü yerlere gitmeler 


Eşit haklara sahipsiniz 


İyi ki öğretmiyoruz 


"Örnek ülke" Türkiye’de bıçak kemiğe dayanmış 


Şehir merkezine "para ödenerek" girilecek 


Denize girdim çıkamıyorum 


</TEXT>
</DOC>
