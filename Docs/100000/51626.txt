<DOC>
<DOCNO> 51626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/10/son/sontur05.html </URL>
<DATE> 2001/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük Önder Atatürk'ü anıyoruz... 
</HEADLINE>
<TEXT>

     Türkiye Cumhuriyeti'nin kurucusu Mustafa Kemal Atatürk, ölümünün 63. yılında tüm yurtta, dış temsilciliklerde ve KKTC'de düzenlenen törenlerle anıldı. 
     Anıtkabir'deki devlet töreni saat 08.55'de Cumhurbaşkanı Ahmet Necdet Sezer başkanlığındaki devlet erkanının Aslanlı Yol'dan yürüyüşüyle başladı. 
     Heyet Atatürk'ün kabrine ulaştıktan sonra Sezer, ''Cumhurbaşkanı'' yazılı kırmızı ve beyaz karanfillerden oluşan çelengi kabrin üzerine koydu. 
     Daha sonra, Atatürk'ün ölüm saati olan 09.05'te ''ti'' sesi ve sirenler eşliğinde iki dakikalık saygı duruşunda bulunuldu, ardından Cumhurbaşkanlığı Muhafız Alayı Bandosu eşliğinde topluca İstiklal Marşı okundu. 
     Aynı saatte, bütün yurtta da Ata'ya saygının ifadesi olarak iki dakika sirenler ve motorlu araçlar klaksonlarını çaldı, sokaklarda, okullarda ve işyerlerinde 2 dakika süreyle saygı duruşunda bulunuldu. 
     Anıtkabir'deki törende, Cumhurbaşkanı Sezer ve protokolde yer alan devlet erkanı, daha sonra Misak-ı Milli Kulesi'ne geçtiler. Bu sırada Anıtkabir içindeki yayında Atatürk'ün 10. yıl nutku kendi sesinden verildi. Cumhurbaşkanı Sezer, Anıtkabir Özel Defteri'ne şunları yazdı 
     ''Yüce Atatürk, aramızdan ayrılışınızın 63. yıldönümünde sevgilerimizi, saygılarımızı ilke ve devrimlerinize olan bağlılığımızı, yinelemek için huzurunuzdayız. Size gönülden sevgi ve saygıyla bağlı olan Türk ulusu bugün ülkenin her köşesinde Yüce Ata'sını özlemle ve minnetle anmaktadır. Bizlere en büyük armağanın olan ve ulusumuza çağdaş uygarlığının kapılarını açan Cumhuriyet yönetiminin sağladığı kazanımların bilincindeyiz. Cumhuriyeti, ışığından güç alarak sonsuza kadar yaşatacağız. Ülküleriniz, ilkeleriniz ve devrimleriniz bu çabalarımızda her zaman olduğu gibi yolumuzu aydınlatacaktır. Sizin ilkelerinizle yetişen Cumhuriyet kuşakları gösterdiğiniz çağdaş uygarlık yolunda Cumhuriyetimizi daha da yüceltmek için tüm gücüyle çalışacaktır. Sonsuza kadar sizin izinizde yürüyecek olan Türk ulusunun gönlündeki unutulmaz yeriniz hiçbir zaman değişmeyecektir. Büyük Türk ulusu olarak yüksek anınızın önünde saygıyla eğiliyor ve size şükranlarımızı sunuyoruz.'' Sezer, deftere yazdığı ifadeleri yüksek sesle de okudu. 
     Törene Cumhurbaşkanı Ahmet Necdet Sezer'in yanısıra, TBMM Başkanı Ömer İzgi, Başbakan Bülent Ecevit, Genelkurmay Başkanı Orgeneral Hüseyin Kıvrıkoğlu, Anamuhalefet Partisi DYP'nin Genel Başkanı Tansu Çiller, Anayasa Mahkemesi Başkanı Mustafa Bumin, 7. Cumhurbaşkanı Kenan Evren, Danıştay Başkanı Nuri Alan, MHP Genel Başkanı, Devlet Bakanı ve Başbakan Yardımcısı Devlet Bahçeli, ANAP Genel Başkanı, Devlet Bakanı ve Başbakan Yardımcısı Mesut Yılmaz, Bakanlar Kurulu üyeleri, kuvvet komutanları, Yargıtay Cumhuriyet Başsavcısı Sabih Kanadoğlu, AK Parti Genel Başkanı Recep Tayyip Erdoğan, SP Genel Başkanı Recai Kutan, CHP Genel Başkanı Deniz Baykal, BBP Genel Başkanı Muhsin Yazıcıoğlu, milletvekilleri ve bürokratlar, parti temsilcileri, subaylar, astsubaylar, kurul ve kuruluş temsilcileri ile öğrenciler katıldı. 
     
     Sıkı güvenlik önlemleri 
     Tören dolayısıyla Anıtkabir'de Garnizon Komutanlığı ve İl Emniyet Müdürlüğü sıkı güvenlik önlemleri aldı. 
     Tören boyunca, Anıtkabir üzerinde uçuş yasağı uygulandı, Akdeniz ve Gençlik caddeleri trafiğe kapatıldı. Bir helikopter tören öncesinde ve tören sırasında Anıtkabir çevresinde uçarak havadan denetim yaptı. 
     Törenden sonra, dünden beri kapalı olan Anıtkabir halkın ziyaretine açıldı. 
     Protokole dahil olup, kortejde yer alan ve bu konuda kendilerine davet yapılan devlet erkanı dışında Anıtkabir Bayrak Meydanı'nda yer alan müsteşar seviyesinden şef seviyesine kadar ki devlet erkanı Anıtkabir'e Akdeniz Caddesi yönündeki 2 numaralı kapıdan yaya olarak ve kimlik kontrolü ile giriş yaptılar. 
     Anıtkabir'e girişler saat 08.30'a kadar tamamlandı ve bu saatten sonra kapılar girişe kapatıldı. 
     Anıtkabir'deki törende topluluğun beklediği Havuz alanında çok sayıda kurum ve kuruluşun çelengi dikkati çekti. 
     Törene katılan Kara Harp Okulu öğrencilerinin yakalarına Atatürk portresi taktıkları gözlendi. 
     Töreni çok sayıda televizyon naklen yayınladı. 
     






</TEXT>
</DOC>
