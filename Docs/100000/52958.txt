<DOC>
<DOCNO> 52958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/18/son/sontur07.html </URL>
<DATE> 2001/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
"Erken seçimin sözünün bile edilmemesi gerektiğini düşünüyorum" 
</HEADLINE>
<TEXT>

     Başbakan Bülent Ecevit, "Böyle bir zor ekonomik programı üstlendiğiniz, bunu uygulamaya çalıştığınız bir aşamada erken seçimin sözünün bile edilmemesi, seçimlerle ilgili bir girişimin şu sırada yapılmaması gerektiğini düşünüyorum" dedi. 
     Başbakan Ecevit, NTV'de canlı yayına katılarak Ankara Temsilcisi Murat Akgün'ün sorularını yanıtladı. Ecevit, dünyada ciddi ekonomik kriz sürerken, Türkiye'de son günlerde "iyimserlik beyanlarının"' geldiğini, bir canlanmanın görüldüğünü dile getirerek, "Tabii, ihtiyatla konuşuyorum. Dünya o kadar değişken oldu ki, 11 Eylül olayı gibi, herhangi bir olay çıkmazsa, ben ekonomide önümüzdeki yıl darboğazdan kurtulma yolunda ciddi adımlar atılacağı kanısındayım" dedi. 
     Tasarruf tedbirleriyle ilgili olarak Ecevit, "Öncelikle bölge müdürlükleri kapatılacak. Çünkü bunlara gerek yok. Tasarruf tedbirleri her zaman üzücü olur can sıkıcı olur. Tedbirleri alanlar için de son derece üzücü olur ama bunları almaya mecburuz" dedi. 
     Kabinedeki bakan sayının azaltılmasının güçlükleri olduğun söyleyen Ecevit,"Bakan sayısının azaltılması artık önümüzdeki seçimlerden sonra olacaktır. Aslında kaynak yaratma bakımından ciddi bir katkıda bulunacak bir önlem değildir" dedi. 
     ANAP Genel Başkan Yardımcısı Erkan Mumcu'nun eleştirilerine yönelik olarak Ecevit "Tabii olumlu etkilemez koalisyonu, ama bu konuda polemiğe girmek istemiyorum. Son derece ciddiyetten uzak bir demeçti bu. Mumcu bu Köykent kavramını aşağılarken, Dünya Bankası buna sahip çıktı. Dünya Bankası destekleyeceği müjdesini verdi bu ifadeler yeterli" dedi. 
     Ecevit, Afganistan konusunda umutlu olduğunu, ancak bazı kaygılarının da bulunduğunu söyledi. Beklenenin ötesinde "Taliban" denen çağdışı topluluğun ciddi bir gerileme dönemine girdiğini anlatan Ecevit, "Ancak maalesef Afganistan'da bir alternatif yönetim, devlet yok. Taliban da devlet sayılamaz ama o iyi kötü bir otorite uyguluyordu kendi kontrol ettiği bölgede.Fakat, Kuzey İttifakı güçleri birbirleri ile ciddi tartışma ve çekişme halindeler. Onun için süratle Afganistan'da, Afgan halkının gerçekleştireceği, sorumluluğunu taşıyacak bir yönetim oluşturulması gerekiyor" değerlindirmesinde bulundu. 
     






</TEXT>
</DOC>
