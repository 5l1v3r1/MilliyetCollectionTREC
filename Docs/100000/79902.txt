<DOC>
<DOCNO> 79902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/23/spor/spo01.html </URL>
<DATE> 2002/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Asper’le devam 
</HEADLINE>
<TEXT>

Bilgili, iki yıl daha kalması için R.Sociedad’a teklif götürdü. Myhre’ye ise yol göründü 
     MEHMET ÇİFTÇİ 

     BEŞİKTAŞ Başkanı Serdar Bilgili, kaleci Asper’in iki yıl daha kalması için harekete geçti. Real Sociedad’ı telefonla arayan Bilgili, İsveçli kalecinin iki sezon daha kalması için yönetime teklif götürdü. Başkan’ın önerisine olumlu bakan Real Sociedadlı yöneticiler, "Başka kulüplerden de teklif var. Ancak kararı kendisi verecek" dediler. 
     REAL Sociedad’ı arayan Asper’in, Siyah - Beyazlı yönetimle her konuda anlaştığını bildirdiği öğrenilirken, Myhre’ye yol verileceğini ileri sürüldü. İsveçli file bekçisi Asper, "Beşiktaş’taki arkadaşlık ve yardımlaşma mükemmel. Tek sıkıntım yedek kalmaktı, ancak bunu da hiçbir zaman sorun yaratmadım, zaten yaratmam da" diye konuştu. 
     SİYAH - Beyazlı ekipte oynadığı maçlardaki kurtarışlarıyla yeteneğini kanıtlayan Asper’i, Alman Birinci Ligi’nden W.Bremen’in de transfer listesine aldığı kaydedildi. Yıldız kaleci, birçok teklif geldiğini belirtti, "Beşiktaş’a çabuk uyum sağladım. İyi bir ekibiz. Bana güvenenleri mahçup etmeyeceğim" ifadelerini kullandı. 
     
DAUM tehlikesi      ALMAN hocanın dün Almanya’nın Koblenz kentinde devam edilen kokain davasından yine sonuç çıkmadı. Daum sinirli bir tavırla mahkemenin daha haftalarca devam edebileceğini belirterek, "Kızgınlığım ve umutsuzluğum artıyor. Onurum söz konusu" dedi. Bu gelişme uzun süredir Daum’un gönderilmesi için yöneticilerden yoğun baskı gören Başkan Serdar Bilgili’yi de köşeye sıkıştırdı. 
     BİLGİLİ, davanın uzayacağından haberleri olduğunu ve Daum’a yeni sözleşme yapmak için bir iki hafta daha süre tanıyacaklarını belirtti. Ancak, Siyah - Beyazlı kulübün Gaziantep Teknik Direktörü Samet Aybaba ile pazarlıklarını sıklaştırdığı iddia edildi. Daum’un da transfer teklifi aldığı Parma ile temasta olduğu ve İtalyan yöneticilerle el sıkıştığı öğrenildi. 
     
Veysel’e takip      BEŞİKTAŞ yönetim kurulu iç transfer için düğmeye bastı. İlk etapta Daum sorununu çözümleyecek yönetim, ardından iç transferde sözleşmesi biten futbolcularla pazarlık masasına oturacak. Bu arada İstanbulspor’lu Murat’la anlaştıklarını açıklayan Menajer Sinan Engin, Denizlisporlu Veysel temasa geçti. 
     
Başkent çıkarması      BEŞİKTAŞ Başkanı Serdar Bilgili ile yönetim kurulu yarın Ankara’ya gidecek ve Cumhurbaşkanı Ahmet Necdet Sezer ve Başbakan Bülent Ecevit’i ziyaret edecek. Bilgili ile yöneticiler Ecevit’in yanı sıra Genel Kurmay Başkanı Hüseyin Kıvrıkoğlu’nu da makamında ziyaret edecekler. Siyah - Beyazlı yönetim daha sonra İstanbul’a dönerek Teknik Direktör Christoph Daum ile iç transferi masaya yatıracak. 
     
Çok özel maç      BEŞİKTAŞLI futbolcular, atv’nin kampanyasına katılan 11 yardımseverle dün özel bir gösteri maçı yaptı. Metin Akpınar’ın sunduğu "Yarınlar Umut Olsun" programına yardımda bulunan 11 kişi, İlhan Mansız, Ahmet Dursun, Tümer, Tunç, Asper, İbrahim, Tamer, Ali Cansun ve Yasin Yıldız’ın yanı sıra Menajer Sinan Engin’in oğlu Oğulcan ile karşılıklı futbol oynadı. 
     



 SPOR 





























</TEXT>
</DOC>
