<DOC>
<DOCNO> 85898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/son/sondun44.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Roma'da NATO Rusya zirvesi yüzünden çıplaklar kampı kapatıldı 
</HEADLINE>
<TEXT>

     İtalya'nın başkenti Roma'da 28 Mayıs tarihinde yapılacak NATO-Rusya Ortaklık Konseyi Sözleşmesi imza töreni için alınan azami güvenlik önlemleri en çok havayolunu etkiliyor. 
     NATO üyesi 19 ülke ile Rusya'nın devlet başkanlarının katılacağı toplantının yapılacağı gün, Roma'nın doğusundaki Pratica di Mare askeri üssünün 60 kilometre çevresinde tüm uçuşlar yasaklanırken, Roma Fiumicino Havaalanı'ndaki uçuşlara da kısıtlama getirildiği açıklandı. 
     Yetkililere göre, 28 Mayıs tarihinde Fiumicino Havaalanı'ndan yerel saat ile 06.00-09.00 arasında saat başına 30 iniş ve 25 kalkışa, 09.00-17.00 arasında saat başına sadece 10 iniş ve 10 kalkışa izin 
     verilecek. Gün boyunca iniş ve kalkışlar için ise sadece bir pist açık tutulacak. Bu arada hafta içinde İtalyan İçişleri Bakanlığı tarafından önerilen uçaklara silahlı sivil polis yerleştirme fikrinin uygulanmayacağı bildirildi. 
     
     CUMHURBAŞKANI SEZER DE KATILIYOR 
     Olası bir terör saldırısına karşı 14 bin güvenlik görevlisinin görev yapacağı Roma'da, heyetlerin askeri üsteki güvenliği için de 500 özel askeri tim bulundurulacak. 20 ülkeden cumhurbaşkanı, başbakan ve dışişleri bakanı, birçok üst düzey devlet adamının katılacağı toplantıda Türkiye'yi Cumhurbaşkanı Ahmet Necdet Sezer ve Dışişleri Bakanı İsmail Cem temsil edecek. 
     İtalyan Dışişleri Bakanlığı'nın, toplantıya gelecek yabancı heyetlere toplantının olacağı 28 Mayıs tarihinde gelip aynı gün ayrılmalarının güvenlik açısından önemli olacağını bildirdiği öğrenildi. Ancak saat farkı yüzünden aralarında Türkiye'nin de bulunduğu bazı ülkelerden heyetler 27 Mayıs'ta Roma'ya gelecek. 
     
     ÇIPLAKLAR KAMPI 
     NATO-Rusya zirvesi dolayısıyla İtalya'daki küreselleşme karşıtı örgütler, 27 ve 28 Mayıs tarihlerinde gösteri düzenleyeceklerini açıkladı. 
     Ancak küreselleşme karşıtlarının zirvenin olacağı Pratica di Mare'ye yaklaştırılmayacağı, Roma içinde gösteri düzenleneceği kaydedildi. 
     Toplantının yapılacağı Pratica di Mare'de kapalı tutulacağı açıklanan 60 kilometrelik çap içine giren Capocotta çıplaklar kampının da kapalı olması ise İtalyan Çıplaklar Birliği'nden tepkiyle karşılandı. Birlik sözcüsü Paolo Guerra'nın, İtalya Başbakanı Silvio Berlusconi'ye yolladığı mesajda ''Çıplak bir adam veya bir kadın neresine silah saklayabilir Capocotta çığlaklar kampının açık bırakılması talep ediyoruz'' denildi. 
     
     NATO-RUSYA PULU 
     Son olarak İtalyan Bakanlar Kurulu bugün aldığı kararla NATO-Rusya Ortaklık Konseyi Sözleşmesi vesilesiyle hatıra pulu bastırılacağını duyurdu. 
     İletişim Bakanı Maurizio Gasparri, ''Dünyada barışı kuvvetlendirmeye yardımcı olmak amacıyla bu tarihi olayda pul bastırılacaktır'' dedi. 
     





</TEXT>
</DOC>
