<DOC>
<DOCNO> 97609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/guncel/gun09.html </URL>
<DATE> 2002/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yayıncıya ceza ABD basınında 
</HEADLINE>
<TEXT>

Washington Post eski muhabiri Randal’ın kitabını yayımlayan Avesta Yayınevi sahibi Keskin’e DGM’nin açtığı dava ABD basınında haber oldu 
     Kuruldukları günden bu yana sürekli tartışma konusu olan Devlet Güvenlik Mahkemeleri DGM , ABD’nin önemli gazeteleri New York Times ve International Herald Tribune’de haber oldu. 
     Washington Post eski muhabiri Jonathan Randal’ın kitabını yayınlayan Avesta Yayınevi sahibi Abdullah Keskin hakkında İstanbul 5 No’lu DGM’de 3 yıla kadar hapis istemiyle yargılanmasını sayfalarına taşıyan 2 gazete, yayıncıların cezaevine konulmasını ifade özgürlüğü kapsamında ele aldı. 
     2 gazetede yayımlanan "Amerikalının Kürtler Hakkındaki Kitabı Nedeniyle Türk Yayıncı Yargılanıyor" başlıklı haberde, Türkiye’deki ifade özgürlüğü ve DGM’lerin konuya yaklaşımı irdelendi. Haberde, Keskin’in yayımladığı tarihi ve akademik kitaplar nedeniyle 1999’da 5, 2001’de de 2 kez yargılanması nedeniyle "Kürtlerin ayrı bir millet olduğunu söylemenin tehlikesini çok iyi bildiği" belirtildi. Keskin’in, Randal’ın 1997’de yayımladığı "Bunca Bilgiden Sonra Ne Bağışlaması Kürdistan İzlenimlerim" isimli kitabının Türkçe yayımlanmasından birkaç gün sonra kitabın yasaklandığını belirten gazete, "ayrılıkçı propaganda" yaptığı gerekçesiyle Keskin hakkında İstanbul 5 No’lu DGM’de dava açıldığını kaydetti. Gazeteye demeç veren ve halen Paris’te bulunan Keskin, Randal’ın kitabında ağırlığın Türkiye’ye verilmediğini, aynı zamanda Kürt örgütlerinin de çok eleştirel biçimde ele alındığını söyledi. 
     



 GÜNCEL 





















</TEXT>
</DOC>
