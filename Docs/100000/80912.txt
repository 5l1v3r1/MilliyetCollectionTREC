<DOC>
<DOCNO> 80912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/son/sontur07.html </URL>
<DATE> 2002/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis vatandaşları mafyaya karşı uyarıyor 
</HEADLINE>
<TEXT>

     Emniyet Genel Müdürlüğü, vatandaşları organize suç gruplarına karşı boyun eğmemesi konusunda uyararak, bu tür suçlara maruz kalanların polise güvenmesini istedi. 
     Emniyet Genel Müdürlüğü, ''Polisle İlişkilerde Rehberiniz'' adlı bir kitapçık hazırlattı. 
     Kitapçıkta, trafikten hırsızlığa, dolandırıcılıktan sahteciliğe kadar çeşitli suçlara karşı vatandaşların alabileceği önlemler sıralanırken, sürücü belgesi, pasaport, silah ruhsatı çıkarmak isteyenlerin ne gibi işlemler yapması gerektiği anlatılıyor. 
     Kitapçıkta son yıllarda artan organize suç olaylarına karşı da çeşitli uyarılar yapılıyor. Emniyet Genel Müdürlüğü Kaçakçılık ve Organize Suçlarla Mücadele Dairesi'nin ''Bize güvenin'' başlığıyla yaptığı uyarıda vatandaşlara, alınteriyle kazandıklarını başkalarıyla bölüşmek zorunda olmadıkları hatırlatılıyor. Kendilerine ''mafya'' diyenlere boğun eğilmemesini isteyen uzmanlar, ''Kazandıklarınızı vermek ve psikolojik olarak aşağılanmak kaderiniz değildir'' diyor. 
     -''KUZU OLMAYIN'' Haracın bir kez ödenmesi durumunda devamının artarak geleceğine dikkat çeken uzmanlar, ''Kuzu olmanız merhametsizler cephesinde gedik açmaz'' denildi. Bu tür olayların suça maruz kalanla polisin işbirliğiyle çözülebileceği, çete ve mafya tipi örgütlenmeye karşı Emniyet Genel Müdürlüğü'ne bağlı illerde Kaçakçılık ve Organize Suçlar Şubelerinin hizmet verdiğini hatırlatan uzmanlar, ''Eğer haraç vermek zorunda kalmak istemiyorsanız, eğer bu tür suçlarla ilgili olarak bilgi ve görgünüz olursa hiç düşünmeden polise başvurun'' uyarısında bulunuyorlar. 
     Bu tür suçlara karşı karşıya kalan vatandaşların ikametgahları ile işyeri ve çevrelerinde şüpheli bir paket veya anormallik görmeleri durumunda derhal polisle irtibat kurmaları istenerek şöyle deniliyor 
     ''Milletin ortak malını görevini kötüye kullanmak suretiyle zimmetine geçirenleri, devletin gelirlerini sömüren çete ve şahısların eylemlerini polise bildirerek sizin de hakkınız olan kazanımları başkalarının haksız elde edişine engel olmak en büyük vatandaşlık görevinizdir.'' 
     





</TEXT>
</DOC>
