<DOC>
<DOCNO> 98422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/28/guncel/gun01.html </URL>
<DATE> 2002/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan, Kelkit’teki yüksekokulun temelini attıktan sonra Gümüşhane’deki spor tesisini açtı 
</HEADLINE>
<TEXT>
Yeni Hidayet’ler yetişecek 
Aydın Doğan, iki yılda tamamlanan 4 katlı spor tesisinin açılışında "Burada yeni İbo’lar, Hidayet’ler yetişecek" dedi 
     Gümüşhane Okullar Mevkii’ndeki Aydın Doğan Spor Tesisleri’nin açılışını eşi Sema Doğan, Başbakan Yardımcısı Devlet Bahçeli ve Spordan Sorumlu Devlet Bakanı Fikret Ünlü ile birlikte yapan Aydın Doğan, "Bu sene spor, hepimizi ortak bir sevinç etrafında birleştirdi. Dünya Kupası’nda üçüncülüğü kazanan Milli Takımımız, Türk gençlerinin neleri başalabileceğini herkese gösterdi. 12 Dev Adamımız önümüzdeki ayın sonunda basketbolde de aynı başarıyı tekrarlamak için ter dökecek. Daha 4 - 5 yıl önce uluslararası alanlarda, spor sahalarında esamemiz okunmuyordu. Bugün milli takımlarımızın başarılarıyla seviniyorsak bunun gerisinde bu gençlere kendini geliştirme olanakları sağlayan tesisler yatıyor" dedi. 
     Bu tesise gözünüz gibi bakın 
     Tesisin Türk sporunun yükselmesi yolunda önemli bir kilometre taşı olacağını vurgulayan Doğan, tesisin iki yılda tamamlandığını kaydederek, şöyle devam etti "Bundan sonrası artık Gümüşhanemizin değerli yöneticilerine düşüyor. Bir spor salonu günün 24 saati faal tutalabilir. Bu tesisin herkesin yararlanabileceği şekilde işletilmesi gerekli. Bunun için güzel bir program hazırlamaları ve bunu herkese duyurmaları yetecektir. Bu tesise gözünüz gibi bakmalısınız." 
     
Avrupa standardında bir spor salonu açıldı      Açılışı yapılan Gümüşhane Aydın Doğan Spor Tesisi, 1575 metrekare oyun alanına sahip. Hakem ve soyunma odaları da bulunan tesis dört katlı. Tesisin zemin katında 10 büro, bir arşiv odası, tuvaletler ile dört adet sporcu kamp odası ve ısıtma üniteleri bulunuyor. Birinci katta yine 10 büro, banyolu çift yataklı sporcu kamp odaları yer alıyor. 
     
     Her ihtiyaç düşünülmüş 
     İkinci katta antrenman salonu, kondisyon merkezi, 4 antrenör, hakem, il spor temsilcisi ve idare odası ile sporcu dinlenme TV salonu var. Duşlu soyunma odaları, sauna ve temiz hava odası, eğitim salonu, sporcu ısınma koridoru da mevcut. Üçüncü kat, nizami spor salonu, 600 kişilik tribün, seyirci giriş holü ve büfelerden oluşuyor. Dördüncü katta da girişler ve büfeler yer alıyor. 
     
Kelkit Aydın Doğan Meslek Yüksekokulu 500 öğrenciye eğitim verecek      Temeli dün atılan Atatürk Üniversitesi Kelkit Aydın Doğan Meslek Yüksekokulu, Organik Tarım ve Hayvancılık dallarında da eğitim verecek. Toplam 500 öğrencinin öğrenim göreceği okulda, bilgisayar programcılığı bölümü de yer alacak. 
     Atatürk Üniversitesi’ne bağlı olacak Yüksekokul’da ayrıca Üniversite Senatosu’nun belirleyeceği üç dalda daha eğitim verilmesi için çalışmalar yapılıyor. En kısa sürede tamamlanması planlanan Yüksekokul, başlangıçta 160 öğrenci kabul edecek. 
     
     İngilizce ön eğitim 
     İngilizce ön eğitim veren hazırlık sınıfı da olacak okulda, analiz labaratuvarı, internet kafe, seminer ve konferans salonları da yer alacak. Okulun en önemli özelliklerinden biri de aynı yerde 325 kişilik erkek ve 175 kişilik de kız öğrenci yurdunun olması. 
     
Daha önce de 5 okul yaptırdı      ÖNDER YILMAZ Kelkit 


</TEXT>
</DOC>
