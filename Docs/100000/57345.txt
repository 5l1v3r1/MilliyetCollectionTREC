<DOC>
<DOCNO> 57345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/15/son/sondun06.html </URL>
<DATE> 2001/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu da Fransız Taliban 
</HEADLINE>
<TEXT>

     Terörist Usame Bin Ladin'in El Kaide örgütüyle birlikte savaşan bir Fransız vatandaşının, bugün Pakistan'a geçtikten sonra gözaltına alındığı ve hastaneye kaldırıldığı bildirildi. 
     İstihbarat kaynakları, Pakistan'a bugün geçen 21 yaşındaki Abdurrahman adlı Fransız vatandaşının, Torkham sınır kapısında gözaltına alındığını ve yakındaki Peşaver kentinde bulunan hastaneye kaldırıldığını belirttiler. 
     Amerikan bombardımanı sırasında yaralanan ve hastanede yoğun güvenlik önlemleri altında tedavi edilen Abdurrahman'ın 6 ay önce bir El Kaide kampında askeri eğitim gördüğü ve soruşturma görevlilerine, Afganistan'da 80 ila 100 Fransız vatandaşının daha mahsur kaldığını söylediği kaydedildi. 
     İngilizce, Arapça ve Fransızca bilen Abdurrahman ile birlikte sınırı geçen 5 Arap'ın da gözaltına alındığı ve bunlardan üçünün, Lady Reading adlı aynı hastaneye kaldırıldığı açıklandı. 
     İstihbarat kaynakları, hayati tehlikelerinin bulunmadığı açıklanan savaşçıların Afganistan'da Taliban karşıtı güçler tarafından tutuklandığını, tedavi ve sorguları için Pakistan'a gönderildiğini söylediler. 
     






</TEXT>
</DOC>
