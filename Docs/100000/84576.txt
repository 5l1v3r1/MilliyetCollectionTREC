<DOC>
<DOCNO> 84576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/son/soneko19.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya sermaye piyasalarının İstanbul zirvesi... 
</HEADLINE>
<TEXT>

     Uluslararası Menkul Kıymetler Komisyonları Örgütü'nün IOSCO 27. yıllık konferansı, Sermaye Piyasası Kurulu'nun SPK ev sahipliğinde, yarın İstanbul'da başlayacak. 
     Lütfi Kırdar Uluslararası Kongre ve Sergi Sarayı'nda 24 Mayıs'a kadar sürecek konferansta, 22 Mayıs tarihine kadar sadece IOSCO üyelerinin katılacağı, basına kapalı çalışma grupları ve özel toplantı etkinlikleri gerçekleşecek. 
     88 ülkeden sermaye piyasası kurulu başkanları, borsa başkanları ile finans çevrelerinin temsilcilerinden oluşan 423 delegenin katılacağı konferansın açılış töreni ise 22 Mayıs Çarşamba günü yapılacak. 
     Konferansla ilgili olarak bilgi veren SPK Başkanı Doğan Cansızlar, etkinliğin, Türkiye'nin tanıtılması ve ekonomideki olumlu gelişmeleri anlatmak açısından önemli bir platform olacağını vurguladı. 
     Küreselleşmenin yaşandığı, piyasalar ve ülkeler arasındaki sermaye haretlerinin çok yoğun, kolay ve kısa sürede gerçekleştiği bir ortamda, yatırımcıların haklarının korunması ile bu alandaki yaptırım konularının öne çıktığına işaret eden Cansızlar, şunları söyledi 
     ''Bütün dünya bunu tartışıyor, sermaye piyasalarındaki son gelişmeler bu nokta etrafında yoğunlaşıyor. Konferansta bu konulara çözüm getirecek tartışmalar yapılacak. Tartışma neticesinde bir deklarasyon yayınlanacak Bu arada yatırımcı haklarının korunması ile ilgili bilgi alışverişini geliştirici standartlar zaten oluşmuştu, bunlara mutabakat zaptı diyorduk. Şimdiye kadar 10 ülke ile imzaladık. Bu çerçeve metin tartışılacak ve neticelendirilme aşamasına gelecek. Yani her ülkenin imzalayabileceği prototip bir mutabakat zaptı oluşturulacak. 
     Ayrıca bu toplantıda yine kurumsal yönetim ilkeleri, özel sektör şirketleri, borsa şirketleri açısından neler olması gerekir, o konular da ele alınacak.'' Cansızlar, Türkiye'nin son bir yılda önemli bir ekonomik krizden geçtiğini, alınan tedbirler neticesinde ekonomik göstergelerdeki olumlu gelişmelerin ve iyileşmelerin ortaya çıktığını da kaydederek, ''Ülkede uygulanan ekonomik tedbirlerin olumlu meyvelerinin yavaş yavaş alınmaya başlandığı bir ortamda, finans çevrelerinden 88 ülkeden 423 katılımcının biraraya gelmesi önemli bir platform oluşturacak. 
     Türkiye'nin tanıtılması ve ekonomideki olumlu gelişmeleri anlatmak açısından önemli bir platform olacak'' dedi. 
     Devlet Bakanı Kemal Derviş, Devlet Bakanı Recep Önal ve Maliye Bakanı Sümer Oral'ın katılmaları beklenen açılış töreninde, SPK Başkanı Doğan Cansızlar, IOSCO Genel Sekreteri Philippe Richard, IOSCO Yürütme Komitesi Başkanı ve Portekiz Menkul Kıymetler Komisyonu Başkanı Fernando Teixeira dos Santos, IOSCO Teknik Komite Başkanı ve Ontorio Menkul Kıymetler Komisyonu Başkanı David Brown ile IOSCO Gelişmekte Olan Piyasalar Başkan Vekili ve Tayland Menkul Kıymetler Komisyonu Başkanı Prasarn Trairatvorakul da birer konuşma yapacak. 
     Aynı gün yapılacak ilk panelde ''Global Finans Ortamında Düzenleme ve Denetim'' konusu ele alınacak. 23 Mayıs Perşembe günü düzenlenecek diğer oturumlarda, ''Sınırötesi İşlemlerde Usulsüz Uygulamalar-Denetim Açısından Karşılaşılan Zorluklar'', ''Global Portföy Yatırımları-Gelişmekte Olan Piyasalardaki Fırsatlar ve Engeller'', ''Menkul Kıymet Analistleri'' konuları tartışılacak. 
     Konferansın son günü olan 24 Mayıs Cuma günü düzenlenecek panelde ise ''Kurumsal Yönetim'' konusu ele alınacak. 
     Ülkenin tanıtımı, yabancı yatırımcıların bilgilendirilmesi ve geniş kapsamlı bir görüşme platformu sağlaması açısından büyük önem taşıyan konferansa ev sahipliği yapacak Türkiye, diğer adaylar Almanya, Avusturya, Çin Halk Cumhuriyeti, Çek Cumhuriyeti ve Ürdün sermaye piyasaları otoritelerini geride bırakarak seçildi. 
     IOSCO, sermaye piyasalarındaki düzenleyici ve denetleyici otoritelerin, ilgili alanlarda koordinasyonu ile işbirliğini sağlamak, sermaye piyasalarının yasal ve kurumsal yapısına ilişkin ortak uluslararası standartlar oluşturmak ve üyeler arasında bilgi alışverişine imkan tanımak amacıyla kuruldu. 
     Mali piyasalarla ilgili uluslararası kuruluşlarla işbirliği yaparak faaliyetlerini sürdüren IOSCO, sermaye piyasaları alanındaki en etkin uluslararası kuruluş olma özelliğini taşıyor. 
     Türkiye, 18 Nisan 1983'de kurulan ve halen 103 ülkeden 172 üyesi bulunan IOSCO'ya 1988 yılında üye oldu. 
     





</TEXT>
</DOC>
