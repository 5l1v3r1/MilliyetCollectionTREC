<DOC>
<DOCNO> 78325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/14/son/sondun16.html </URL>
<DATE> 2002/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman TV'sinde Türkiye tartışıldı 
</HEADLINE>
<TEXT>

     Almanya'nın Bayerischer Rundfunk BR 
     televizyonunda yayınlanan bir programda, Türk ve Alman katılımcılar, Türkiye'nin Avrupa için önemini tartıştı. Almanya'nın önde gelen turizm seyahat şirketlerinden Öger Tours'un Yönetim Kurulu Başkanı Vural Öger, ''Avrupa'nın Türkiye'ye ihtiyacı olduğunu'' belirtti. Türkiye'nin laik sistemin işlediği tek Müslüman ülke olduğunu, Arap ülkelerine de örnek oluşturabileceğini kaydeden Öger, Türkiye'nin AB üyeliğiyle ilgili olarak, Almanya'da farklı görüşlerin mevcut olduğuna işaret etti. Öger, ''Bazı Almanlar, 'Biz buradaki Türklerin uyumunu sağlayamadık, 65 milyonun uyumunu nasıl sağlarız' diye düşünüyor. Diğerleri ise daha ılımlı, ancak Türkiye'yi tanımıyor. Bu konuda turizm çok önemli rol oynayabilir'' diye konuştu. Programa katılanlardan yazar Gönül Kıvılcım, Avrupalıların Türkiye'ye farklı baktıklarını, bazılarının Türkiye'yi ''dinci'', bazılarının ''modern'' olarak gördüklerini söyledi. Kıvılcım, Türkiye'de kadınların bazı örf ve adetlerden kaynaklanan sorunları olmasına karşın, kadın-erkek eşitliğinde ilerleme sağlandığını belirtti. Cumhuriyet gazetesi yazarı Aydın Engin ise ''Türkiye'nin iki yüzü var. Bir Batı, bir de Doğu yüzü. Kemalizm daha çok ülkenin batısında yerleşti ve kökleşti. Türkiye, bir İran ya da Cezayir'e dönüşmez, çünkü Batı kökü çok derin'' şeklinde görüş belirtti. Engin, AB üyeliğinin de Türkiye'nin sorunu olduğunu vurgulayarak, ''Türkiye'de güçlerini kaybetmekten korkan bazı çevreler ülkemizin AB'ye girmesini istemiyor'' diye konuştu. Programa katılan eski İstanbul Belediye Başkan Yardımcısı Mete Tapan da, ''Türkiye'deki demokratikleşme sürecinde daha yapılacak çok şey var. Ancak AB üyeliği için de çok şey yapıldı, bu yolda büyük ilerleme sağlandı. Ayrıca şunu söylemek isterim ki, Avrupa kültürü olmadan kendimi fakir hissederdim'' dedi. Alman 1. televizyon kanalı ARD'nin Türkiye muhabiri Dieter Sauter ise Türkiye'deki demokratik hareketlerin ve sendikal faaliyetlerin yetersiz olduğunu savunarak, ''Yine de Türkiye AB üyeliği yolunda büyük ilerleme sağladı. Ancak Türklerin büyük bölümü Avrupa'daki birçok ülkeyi dost olarak görmüyor'' şeklinde görüş belirtti. 
     





</TEXT>
</DOC>
