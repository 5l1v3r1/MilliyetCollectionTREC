<DOC>
<DOCNO> 70692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/04/son/sondun15.html </URL>
<DATE> 2002/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş Türk işadamlarını KKTC'ye yatırıma davet etti 
</HEADLINE>
<TEXT>

     KKTC Cumhurbaşkanı Rauf Denktaş, devlet olmanın huzur ve gururu içinde olduklarını ifade ederek, bu devleti yaşatmanın, boyunlarının borcu olduğunu söyledi. 
     Denktaş, ''KKTC Ekonomisinin Üretime Dayalı Büyüme Sürecine Geçişi için Kredilendirme Süreci ve İlkeleri'' konulu toplantıda yaptığı konuşmada, işadamlarının, ''KKTC'ye yapılacak yatırımların, herhangi bir anlaşmadan sonra şu veya bu nedenle değersiz hale geleceğini'' düşünmemelerini istedi ve böyle şeyin olmayacağını vurguladı. 
     Denktaş, ''Yapılacak her anlaşmanın temelinde şimdiden, bu kabul edilmiş bir esastır. İki ayrı devletin bunca yıl yaptıkları karşılıklı olarak kabul edilecektir. Yeter ki birinin aldığı karar, diğerini tamamen yok eden karar olmasın. Gönül huzuru içinde burası kendi toprağımız olarak hareket edebilirsiniz'' dedi. 
     Anavatana güvendikleri için verilen kurtuluş mücadelesini kazandıklarını ifade eden Denktaş, Devlet Bakanı Şükrü Sina Gürel tarafından açıklanan plan 1974 sonrasında hemen yapılmış olsaydı ve anavatan-yavruvatan işbirliğini o zamanlar görmüş olsaydı, Rumların, ''Türk askeri adadan gidince ada yeniden benim'' mücadelesi yapamayacağını söyledi. 
     Türk-Yunan dengesinin bölgede bozulması halinde istikarar olmayacağının ve bölgede devamlı huzursuzluk olacağının altını çizen Denktaş, 1960 anlaşmasının içteki dengesinin, iki eşit halkın ortaklığı ve eşitliğinin, dıştaki dengeyle mümkün olduğunu belirtti. 
     Rumların bu dengeyi bozmaya çalıştığını, kendilerinin de Türkiye ile işbirliği yaparak bunu engellemeye çalıştığını anlatan Denktaş, Türk işadamlarının, KKTC'ye yapacakları yatırımla da barışa hizmet edeceğini söyledi. 
     Denktaş, İskenderun Körfezi'ne gelecek petrol boru hattı ve Doğu Akdeniz'de tespit edilen petrol yataklarıyla Kıbrıs'ın jeostratejik öneminin daha da artacağına işaret etti. 
     






</TEXT>
</DOC>
