<DOC>
<DOCNO> 91085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/ekonomi/eko06.html </URL>
<DATE> 2002/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Geciken kargoya kalır 
</HEADLINE>
<TEXT>

Avrupa Kimya Federasyonu Başkanı Alman sendikacı Schmoldt, "AB trenini beklerseniz, en berbat olan kargo vagonuna binersiniz" dedi 
     ATİLLA ÖZSEVER 

     Alman sendikacılar, Türkiye’nin Avrupa Birliği’ne AB üyeliği ile ilgili olarak Türk sendikacılarla görüştü. Alman Büyükelçiliği’nin Tarabya’daki Yazlık Residansı’nda önceki gün yapılan toplantıya Avrupa Maden, Kimya ve Enerji İşçileri Federasyonu EMCEF Başkanı Alman sendikacı Hubertus Schmoldt ve yardımcılarıya birlikte DİSK Başkanı Süleyman Çelebi, KESK Başkanı Sami Evren, Türk - İş Marmara Bölge Başkanı Faruk Büyükkucak ve diğer sendikacılar katıldı. Toplantıyı Friedrich Ebert Vakfı düzenledi. 
     EMCEF Başkanı Schmoldt, Türkiye’nin Avrupa trenini beklemesi halinde en berbat kargo vagonuna kalabileceğini söyledi. Alman sendikacı Schmoldt, Türk - İş temsilcisi Faruk Büyükkucak’ın "Biz AB’ye karşı değiliz. Türkiye AB’ye üye olmalıdır. Aslında AB treni kaçmadı, rötar yaptı" deyince şu yanıtı verdi 
     "Tren sizi beklemiyor. AB trenini beklerseniz, sendikalar bu süreci hızlandırmazlarsa son vagona kalabilirsiniz. Son vagon da en berbat vagon olan kargo vagonudur." 
     
     Türkiye’ye AB normu 
     AB’nin Türkiye açısından istihdam, gelir güvencesi, sosyal sigorta konularında katkı yapabileceğini belirten Schmoldt, "Aday ülkelerin de korkularını ciddiye alıyoruz. Avrupa sendikaları olarak Türkiye’nin AB’ye üye olmasını destekliyoruz" dedi. Alman sendikacı, şöyle konuştu 
     "Yatırımlar istihdam olanakları yaratacaktır. Sosyal politika, çalışma piyasası, çevre gibi konularda ortak normların saptanması gerekir. IMF, liberal piyasa modelinin sosyal boyutunu dikkate almadan uyguluyor. Sosyal boyuta dikkat edilmelidir. Türkiye, AB’nin arka bahçesi olacak, Avrupa’nın fukarası olacak’ söylemi, sizi AB’den vazgeçirmeye çalışan bir söylemdir. Biz, emeğin Avrupa’sını yaratmaya çalışıyoruz." 
     
DİSK, Sosyal Avrupa’yı savundu      Alman sendikacılarla yapılan toplantıda bir konuşma yapan DİSK Genel Başkanı Süleyman Çelebi, Türkiye’nin ister istemez AB süreci içerisinde olduğunu belirtti. Çelebi, "Türk sendikaları olarak bu sürece seyirci kalamayız. Seyirci kalmak yerine müdahil olmak zorundayız. Tercihimiz, AB’nin emek lehine gelişme sağlamasıdır. Sosyal Avrupa’yı savunuyoruz. Avrupa sendikaları, AB’ye üye olma konusunda bize bir dayatma içersinde değillerdir" dedi. KESK Başkanı Sami Evren de, Avrupa emek hareketi ile birlikte Sosyal Avrupa modelini savunduklarını söyledi. 
     



 EKONOMİ 






















</TEXT>
</DOC>
