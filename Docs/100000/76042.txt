<DOC>
<DOCNO> 76042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/02/son/sontur05.html </URL>
<DATE> 2002/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Aşı ol, kokaini bırak.. 
</HEADLINE>
<TEXT>

     İngiltere'de Xenova adlı biyoteknoloji şirketinin Slough'daki laboratuvarlarında yapılan araştırmalarda, kokain bağımlılığına karşı kullanılabilecek bir aşının geliştirilmesi konusunda büyük yol alındığı açıklandı. 
     Aşının klinik deneylerinde ikinci aşamaya geçildiğini belirten biyoteknoloji firması Xenova, şu ana kadar bu alanda denenen ilk aşının TA-CD kod adıyla anıldığını bildirdi. 
     Kokain bağımlılığının aşılmasında önemli bir devrim niteliğinde olacağı belirtilen aşının klinik denemelerinin ilk safhasının başarıyla tamamlandığı ve aşının güvenli olduğunu kanıtladığı belirtiliyor. Aşının, kokainin kişiye ''uçma hissi'' veren etkisini, kokainin beyne ulaşımını önleyerek engellediğini kaydeden bilim adamları, kokainin son derece küçük moleküllere sahip olması nedeniyle beynin bütün kendini koruma sistemlerini aşıp, sinir hücrelerinden sızmayı başardığına dikkat çekiyor. 
     Kokainin moleküllerinin vücudun bağışıklık sistemi tarafından tanımlanmak ve engellenmek için çok küçük olduklarını belirten bilim adamları, TA-CD adlı aşının ise bu bağışıklık sistemini harekete geçirerek, kokainin tanınmasını sağladığını ve antikorları hereketlendirip kokainin moleküllerinin büyütülmesine yol açtığını kaydediyor. Böylece kokainin beyindeki kan bariyerini aşıp geçmesinin imkansız hale geldiği ifade ediliyor. 
     Sonuçta bağımlıların kokainden bekledikleri hazzı bulamamalarının sağlandığına işaret eden Xenova firması, ilacın klinik denemelerinde ikinci safhaya geldiklerini, bu safhada aşının etkinliğinin deneneceğini belirtiyor. 
     Xenova'nın nikotin bağımlılığına karşı bir ilaç geliştirmek için de çalışmalara başladığı, bu ilacın ilk klinik denemelerinin de geçtiğimiz Eylül ayında başladığı ve gelecek sonbaharda tamamlanmasının beklendiği belirtiliyor. 
     






</TEXT>
</DOC>
