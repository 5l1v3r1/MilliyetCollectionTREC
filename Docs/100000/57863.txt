<DOC>
<DOCNO> 57863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/19/siyaset/siy07.html </URL>
<DATE> 2001/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Dr.Sürmeli için 15 bin imza toplandı 
</HEADLINE>
<TEXT>

     EZELHAN ÜSTÜNKAYA Ankara 

     ANAP Denizli il teşkilatının "istenmeyen adam" ilan ettiği eski Denizli SSK Hastanesi Başhekimi Dr. Sürmeli, iki yıldır devam eden hukuk mücadelesini Avrupa İnsan Hakları Mahkemesi’ne AİHM taşımaya hazırlanıyor. Başhekimlik görevinden alınarak Ağrı’ya tayin edilen Sürmeli, 1999’dan bugüne kadar yedi müfettiş soruşturması geçirdi ve altı dava kazandı. Denizli halkı ve SSK işçileri, Sürmeli’ye destek vermek için 15 bin imza topladı. 
     Sürmeli hakkında son müfettiş soruşturması kayınpederi olan opera sanatçısı Naci Pekcan’ın Cumhurbaşkanı Ahmet Necdet Sezer’e yazdığı mektup nedeniyle açıldı. Müfettiş raporunda, Dr. Sürmeli, kayınpederini Sezer’e mektup yazdırmaya "azmettirmekle" suçlandı. Olayla ilgili Sürmeli şunları söyledi 
     "Denizli’ye geldiğimde, SSK hastanesi taşra hastanesi görünümündeydi. Hastanenin görüntülerini yayınladık. İnsanlar çifter çifter yatıyordu, çarşaflar 10 günde bir değiştiriliyordu. Doktorların part - time çalışmasına savaş açtık. Koroner, cerrahi bakım, kan bankası, yeni doğum ünitesi kurduk. Dışarı sevkleri durdurduk. Birkaç doktoru rüşvet alırken suç üstü yakaladık. 18 Nisan seçimlerinden sonra da etnik ayrılık gündeme getirildi. 'Alevi’yi defedelim’ dediler. Beş kez gerekçesiz görevden alındım." 
     



 SİYASET 













</TEXT>
</DOC>
