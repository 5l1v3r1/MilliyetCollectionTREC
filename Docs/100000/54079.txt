<DOC>
<DOCNO> 54079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/26/dunya/adun.html </URL>
<DATE> 2001/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kunduz sonunda düştü 
</HEADLINE>
<TEXT>

General Dostum komutasındaki Özbek birlikleri Kunduz’a girdi. Tacikler de kente doğudan giriyor 
     DIŞ HABERLER SERVİSİ 

     Afganistan’da Taliban’a karşı savaşan Kuzey İttifakı güçleri, dün Taliban’ın kuzeydeki son kalesi Kunduz’a girmeyi başardı. 
     Özbek General Raşid Dostum’un komutanlarından Mir Alam’ın kente batıdan savaşmadan girdiği öğrenilirken, Dostum ile doğudan Kunduz’u zorlayan Tacik komutan Muhammed Davud arasında kentten büyük payı kapmak için rekabet başladı. 
     Tacik komutanlarından Üstad Attah ise Muhammed Davud’un askerlerinin kente doğudan gireceğini, Kunduz’un tamamıyla ellerine geçmesinin bu sabaha kadar sağlanacağını sanmadığını söyledi. 
     
     Binlercesi teslim 
     Dağlık kesimlerdeyse hala küçük direniş bölgeleri bulunduğu öğrenildi. Kenti savunan yaklaşık 15 bin Taliban militanından binlercesi 10 gün süren Kuzey İttifakı kuşatmasında teslim olmuştu. 
     Kunduz’un tamamıyla Taliban’dan temizlenmesinin ardından, ABD uçakları ve Kuzey İttifakı birlikleri tüm dikkatlerini Taliban’ın elinde kalan son kent olan Kandahar üzerinde yoğunlaştıracak. 
     
     Hanabad da alındı 
     Kuzey İttifakı’nın Tacik güçleri, Kunduz yakınlarındaki Hanabad’ı da Taliban’dan savaşmadan aldı. Kuzey İttifakı’nın bu cephedeki güçlerine komuta eden Tacik komutan Sadreddin, kuzeydeki Kunduz’un 20 kilometre kadar doğusundaki Hanabad bölgesine 4 cepheden girdiklerini ve hiçbir direnişle karşılaşmadıklarını, Taliban’ın teslim olduğunu belirtti. 
     



 DÜNYA 












</TEXT>
</DOC>
