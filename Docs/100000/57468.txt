<DOC>
<DOCNO> 57468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/16/yazar/cemal.html </URL>
<DATE> 2001/12/16/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Tutsak akıllarla bir yere gidemeyiz 
</HEADLINE>
<TEXT>

     Bayramınız kutlu olsun 
     Bizim meslekte geleneksel yazılardan söz edilebilir. Belirli zaman ve vesilelerle tekrarlanan köşe yazıları. Üslup belki değişir ama içerikleri genellikle aynı kalır. 
     Bayram yazıları öyledir. 
     Akla hemen barışma gelir. 
     Büyükle küçük arasında sevgi, saygı gelir. Dostlukların tazelenmesiydi, kırgınlıkların geçmişte bırakılmasıydı derken hoşgörüyle devam böylesi yazılar... 
     Bayramlık düşünceler yani. 
     Olabilir. 
     Barış, dostluk, hoşgörü, sevgi... 
     Bütün bu sözcüklerin bayramdan bayrama da olsa vurgulanmaları kötü mü 
     Değil. 
     Zira toplum olarak, devlet olarak yaşantımızda hoyratlığın, sevgisizliğin örnekleri fazlasıyla mevcut. 
     Şiddet kültürü ağır basıyor. 
     Okul içi, aile içi şiddetten, kadın ve çocukların erkek despotluğundan çektikleri acılarından başlayarak siyaset ve devlete kadar hoyratlığın izleri hala çok derin bizde. 
     Ne yazık ki öyle. 
     Uzlaşma ve diyalogun mumla arandığı ortamlar çok yaygın. Gerçeğin bir değil bin yüzü olduğunu genellikle unutuyoruz. 
     Doğrular hep kendi tekelimizde. 
     Tartışmalarda son noktayı koymaya bayılıyoruz. İliklerimize işlemiş dediğim dedikçilik illeti. 
     Fikir hala suç 
     Hatta 'terör eylemi' sayılmaya devam ediyor bazı yasalarımızda. 
     İşkence ayıbından kurtulamadık. 
     Korku kaynağı olmaya devam edebiliyor çok renklilik. Ürkütüyor çok seslilik. Tabularla, önyargılarla hayatı kendimize zehir edebiliyoruz. 
     En demokrat geçinen çevrelerde bile üstü örtülü ırkçılık birden hortlayabiliyor. 
     Tolerans kültürü yeşeremiyor. 
     Farklılık hala 'çatlak ses ' 
     Aykırılığa tahammül yok 
     Eric Fromm, Jung ve Freud'dan sonra psikoloji ve psikanalizin bu önemli temsilcisi bir zamanlar şöyle yazmış 
     "Başka türlü düşünen, farklı değer yargılarına sahip ve değişik biçimlerde davranan insanlar, toplumla kendi aralarında bir sürtüşmenin çıkmasına neden olabilirler. 
     Toplumsal barış ve uyum uğruna, toplumun ve çevrenin dışına itilmek istemeyenler, gerçekle ilgili duygularını bastırmak ve engellemek yoluna gideceklerdir. Bu yüzden en çok bastırılan ve bilinç altına itilen şeyler, güncel hayat tarzına ters ve tehlikeli gelen gerçekle ilgili bilgilerdir. 
     Oysa, yalnızlıkları pahasına cesur olmayı beceren ve gerçeklere gözünü kapamayan, kendilerini ve giderek toplumlarını olumlu yönde geliştirmek isteyenler sayesinde dünyayı daha iyi, daha doğru ve insana yaraşır bir yöne doğru götürebileceklerdir." Matbuat, 10 Şubat '95, sayfa 22 
     Farklı düşünen insanlar... 
     Gerçekten eleştirel düşünebilenler... 
     Ve farklı, aykırı düşüncelerini yürekli biçimde savunabilen insanlar... Ya da da aklını sloganlara teslim etmeyen insanlar... 
     Bu insanlara ihtiyacımız var. 
     Sayıları çok değil bu insanların... 
     Ama bağımsız düşünebilen böylelerini de 'düşünce polisleri' öteden beri ürkütmeye çalışır. Onları kendi klişelerine, kendi sıradan ve basmakalıp düşüncelerine hapsetmek için gayret eder bu fikir zaptiyeleri... 
     'Tutsak akıllar'la bir yere gidemeyiz. 
     İyi bayramlar 
     Dip not 
     Karamsar bir yazı değildir bu. 
     
     İki günlük izin Bayram sonrası perşembe günü buluşmak üzere... 
     
     







Gol gol goool 


Bayram nerede 


Tutsak akıllarla bir yere gidemeyiz 


Dünyayı sarsan 1 gün 


Bayramların kokusu vardı eskiden... 


Mutlu bayramlar 


Suçlu kim 


La donna e mobile 


Bayramlık... 


İslam rönesansı, Mevlana 


Halalar değil, yabancılar 


Hiç bi’ kere hayat bayram olmadı 


Hakkınızı kaybetmeyin 


"Devletin Zirve"sinde 


Bir bayram gününde umutlanmak üzerine 


Şeker Bayramı 


"Parti" kahvesi kaynıyor 


</TEXT>
</DOC>
