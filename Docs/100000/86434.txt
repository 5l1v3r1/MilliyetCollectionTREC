<DOC>
<DOCNO> 86434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/27/son/sontur25.html </URL>
<DATE> 2002/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Hapşırırken felç olan genç kadın çocuğunu dünyaya getirdi 
</HEADLINE>
<TEXT>

     Bursa'da, hapşırığını tuttuğu için felç olan Aygün Varol Çokelliler, hamileliğini sona erdirmeyerek bebeği için verdiği mücadelede mutlu sona ulaştı. Çokelliler'in bir kız çocuğu oldu. 
     Uludağ Üniversitesi Tıp Fakültesi Hastanesi'nde, acil olarak sezaryenle doğum yapan genç anne, sağlıklı bir kız bebeği dünyaya getirdi. 
     Çokelliler, 17 Ocak günü, çalıştığı fabrikada, ağzını ve burnunu kapatarak hapşırığını tutmaya çalışırken, tıpta ender görülen bir şekilde felç oldu. Olayın meydana geldiği tarihte yaklaşık 4 aylık hamile olan Çokelliler, Uludağ Üniversitesi Tıp Fakültesi Hastanesi Reanimasyon Ünitesi'ne kaldırıldı. 
     İlk bebeğini 4 günlükken kaybeden Çokelliler, doktorların kendi tedavisinin yapılabilmesi için bebeğin alınması isteğini geri çevirdi. 
     Tedavisini geciktirerek, öncelikle bebeğinin dünyaya getirilmesini isteyen genç kadın, ''ölümü dahi göze alarak'' verdiği mücadelesinde bugün mutlu sona ulaştı. 
     Normal olarak 5 Haziran'da gerçekleşmesi gereken doğum, Çokelliler'in nefes alıp vermede iyice zorlanması, bebeğin sağlıklı doğmaması için hiçbir nedenin kalmaması üzerine bugün acil olarak yapıldı. Sezaryenle gerçekleşen doğumda, genç kadın 1 kilo 850 gram ağırlığında kız bebeği dünyaya getirdi. 
     Doktorlar, bebeğin sağlık durumunun iyi olduğunu, annenin ise yoğun bakıma alındığını belirttiler. Annenin bir süre yoğun bakımda tutulacağını belirten doktorlar, durumunun düzelmesiyle birlikte aylardır ertelenen felç tedavisine de başlanacağını bildirdiler. 
     Aylardan beri hastane ile işi arasında mekik dokuyan baba Hakan Çokelliler ise çok büyük mutluluk yaşadığını, eşinin de sağlığına kavuşmasıyla mutluluğunun iki kat artacağını söyledi. 
     Eşinin, çok büyük zorluklara göğüs gererek, sağlıklı bir bebek dünyaya getirdiğini belirten Çokelliler, ''Bebeğin sağlık durumu iyi, eşim de moral olarak çok iyi. Ancak solunumda zorluk çektiği için yoğun bakımda tedavi görüyor'' dedi. 
     Çokelliler, bebeğe daha önce eşi ile birlikte aldığı karar gereğince ''Buse'' adını vereceklerini söyledi. 
     





</TEXT>
</DOC>
