<DOC>
<DOCNO> 80843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/yazar/bila.html </URL>
<DATE> 2002/04/28/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Siyaset elini dinden çekmeli 
</HEADLINE>
<TEXT>

     Türkiye iki ağır ekonomik kriz geçirince şapkayı önüne koyup düşünmeye başladı. Vardığı sonuç şu oldu 
     "Siyaset ekonomiden elini çekmeli." 
     Bu Türkiye'nin krizden çıkabilmesinin önkoşulu olarak saptandı. İktidar ve muhalefet partileri bu saptamada birleştiler. 
     Siyasetin ekonomiden elini çekmesi, ekonominin gereklerini yerine getirmenin, oy kaygısı olmadan karar alabilmenin, ekonomik programın aksatılmadan uygulanabilmesinin "olmazsa olmaz" kuralı olarak benimsendi. Bunun yararları da görüldü. Siyasi partilerin arkasında kolayca durabilecekleri bir karar değildi. Alışılmış siyaset yapma biçimine aykırı düşen, oy avcılığına olanak tanımayan, aksine oy kaybı olasılığı yüksek olan bu kararlar alındı ve uygulamaya konuldu. 
     Ancak bundan sonradır ki, Türkiye kredi musluklarını yeniden açabildi, yitirilmiş güven yeniden yavaş yavaş da olsa oluşmaya başladı. Bu Türkiye için siyasi partilerin göstermesi gereken bir anlayış ve olgunluktu. 
     Ekonomi, herkesi ve her kesimi vurmaya başlayınca, "siyaset ekonomiden elini çeksin" talebi yerine getirildi. 
     Türkiye benzeri bir sorunu siyaset alanında da yaşıyor. 
     Ekonomide alışılagelmiş siyaset yapma, oy toplama biçimi gibi din ve dince kutsal sayılan simgelerle siyaset yapma, oy toplama da alışılmış bir politika yöntemi. 
     Türkiye'de artık siyaset, dinden de elini çekmelidir. Ülkede tansiyonu yükselten, vatandaşın gerçek sorunlarına çözüm bulmak yerine din duygularını istismar eden bu siyaset yapma biçimi de terk edilmelidir. 
     Siyasi partiler en kolay oy toplama yöntemi olan din istismarından vazgeçmedikçe çok ağır sorunları olan Türkiye'nin önünü açmaları zor görünüyor. 
     Özellikle sağdaki partiler dini kullanmaktan vazgeçmeye yanaşmıyorlar. Ülkenin, ulusal bütünlük dahil birçok ağır sorunu var. Ekonomik işleyiş, işsizlik, artık uçuruma dönüşmüş gelir dağılımı adaletsizliği, eğitim, sağlık, sosyal güvenlik... 
     Bu sorunlara, çözüm üreterek, proje geliştirerek, ekonomik ve programlarını ön plana çıkararak değil, din ve imanla uğraşarak oy toplamaya çalışıyorlar. 
     Bu politikalar karın doyurmuyor, iş, ev, aş, sosyal güvenlik sağlamıyorlar. 
     Siyaset artık vatandaşın din ve imanından elini çekmeli... 
     Allah'la kişi arasından çekilmeli... 
     
     







Dam üstünde saksağan, vur beline kazmayı... 


Muziplikler... 


Siyaset elini dinden çekmeli 


Düşünceni çok fazla ciddiye almak yerine... 


Işık izi 


Arafat'ın karargahında... 


Kentlilik bilinci için ciddi adımlar 


Ömer kendini affettirdi... Ya diğerleri 


Abdi İpekçi acaba ne der 


İpekçi'nin katiline af ödülü 


Pazar sabahı size zor bir soru sorsam... 


Baharı nasıl getirttim ama 


Teras ortak mahaldir 


Nerede o eski Fransız Seçimleri 


Ekonomiyi bekleyen tehlike tepkici siyaset 


Mensucat Santral’ın doğumu ve ölümü 


Akıp giden yalnızca ucuz mazot değil 


</TEXT>
</DOC>
