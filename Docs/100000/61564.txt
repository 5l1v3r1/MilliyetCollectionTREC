<DOC>
<DOCNO> 61564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/10/son/sondun08.html </URL>
<DATE> 2002/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz bilim adamlarından anne adaylarına uyarı... 
</HEADLINE>
<TEXT>

     İngiliz bilim adamları, anne adaylarını Amerikalı meslektaşlarının yaptığı araştırmaların sonuçları doğrultusunda uyardı ve trenlerde oluşan yüksek manyetik alanın, elektrik süpürgesi ve mikser gibi elektrikli ev aletleri tarafından da yaratıldığını ve düşüklere yol açabileceğini bildirdi. 
     Bu tür bir yüksek manyetik alanın anne adaylarının düşük yapma olasılıklarını 3 kat artırdığına işaret eden Ulusal Radyolojik Korunma Birliği, California'daki Kaiser Foundation Research Institute'ün konuyla ilgili araştırmasının doğrulanması halinde hamile kadınların bu konularda daha iyi korunabilmelerini sağlamak adına yeni önlemler gerekeceğini vurguladı. 
     Amerikalı bilim adamlarının bu sonuca ulaşmalarını sağlayan araştırmayı 1063 hamile kadın üzerinde yaptıklarını da belirten İngiliz Radyoloji Korunma Birliği, bu kadınların, hamileliklerinin ilk 10 haftasında özel bir cihaz taşıyarak, çevrelerindeki manyetik alanın 
     ölçülmesine yardımcı olduklarını bildirdi. 
     Araştırma sonuçlarının, bazı anne adaylarının düşüğe yol açan radyasyon seviyesinin iki katına kadar radyasyon alabildiklerini ve bu kişilerde düşük ihtimalinin de normalin üç katına çıktığını gösterdiği belirtiliyor. 
     Amerikalı bilim adamları ayrıca, düşüklerin artmasındaki en büyük sorumluluğun elektromanyetik alanlara bağlı olduğunun da kanıtlandığını düşünüyorlar. 
     Bilim adamlarının, en yüksek manyetik alana yol açan elektrikli ev aletleri üzerinde çok sağlıklı bir araştırma yapmadıkları, ancak motorları en güçlü olanların tehlikeli olma konusunda diğerlerini geride bıraktıklarından emin olunabileceğini söyledikleri de belirtiliyor. 
     Elektrikli süpürge ve matkap gibi aletlerin, diğerlerinden 12 kat daha fazla elektromanyetik alan yarattıklarına inanılıyor. 
     






</TEXT>
</DOC>
