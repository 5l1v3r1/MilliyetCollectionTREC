<DOC>
<DOCNO> 70631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/04/siyaset/siy01.html </URL>
<DATE> 2002/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
900 bin dolara Türk pasaportu 
</HEADLINE>
<TEXT>

İstihbarat birimleri, Ankara’yı karıştıracak bir olayı ortaya çıkardı. Dolar milyarderi Manisimov adlı Azeri yaklaşık 900 bin dolar rüşvet dağıtarak Türk vatandaşlığına geçti. Milletvekili ve bürokratlara daire ve araba aldı. Korunmasını bir albay üstlendi 
     Ankara'da bunlar konuşuluyor 
AYHAN AYDEMİR 

     İstihbarat birimlerinin üzerinde titizlikle çalıştığı bir olay Başkent’te birçok üst düzey ismi tedirgin ediyor. Anlatılanlara göre Azerbaycan’dan Rus mafyasından kaçarak Türkiye’ye gelen ve kara para akladığı iddia edilen Ruslan Manisimov yaklaşık 900 bin dolar rüşvet dağıtarak Türk vatandaşlığına geçti ve adını da Aslan Turancı olarak değiştirdi. 
     1 milyar 650 bin dolar "kara parası"nın olduğu ve bunu peyder pey Türkiye’ye getirerek akladığı belirtilen Aslan Turancı eşini ve çocuklarını Türk vatandaşlığına geçiremedi. 
     Aslan Turancı daha sonra İstanbul ve Ankara’da bir firma kurdu. Ankara’da Dikmen’de 9 daire ve bir dükk nı 675 milyara satın alarak tapuları kendi üzerine değil, şu anda milletvekili olan A.B.’nin bacanağı bankacı A.D.’nin üzerine yaptı. Bu dairelerin tapu değeri de 4 milyar olarak gösterildi. Kara parasını bu milletvekili ve bacanağı üzerinden aklamayı bir süre sürdüren Turancı, aynı semtte iki ev daha satın alıp bankacı A.D.’nin üzerine yaptı. Bankacı A.D. mütevazı bir yaşantı sürdürürken aniden trilyoner olup çıktı. Turancı, milletvekili A.B.’ye de 125 bin marka bir otomobil aldı. A.B. bu arabayla Meclis’e gidip gelmeye başladı. 
     
     Gizli servislerle ilişkiler 
     İstihbarat birimlerinin araştırmalarına göre, Turancı’nın Rus, İran, Irak ve Gürcistan istihbarat servisleri ile de arası oldukça iyi. Jandarma Genel Komutanlığı’ndaki önemli bir dairede görev yapan Albay A.Ö. ile sıkı ilişkiler içine giren Turancı’nın ofisinde bu asker sık sık göründü. Albay, kendisini Jitemcilere koruttuğunu söyleyip Turancı’dan menfaat sağladı. 
     Turancı’nın yaptıkları bununla da bitmedi. "Emmi" lakaplı N.H. Azerbaycan’da Emniyet Müdürlüğü yapmış bir kişi... Şu anda ise Türkiye’de yaşıyor. O da Turancı’nın Ülkü Ocakları ile bağlantısını kurup onu bu kişilerin koruduğu izlenimini çevreye yayma görevini üstlendi. Turancı, istihbarat birimlerine de el atarak burada A.K. ile ilişki kurup istihbaratçılara ulaşmaya çalıştı. 
     
     Valiye 150 bin dolar 
     Turancı, devletin önemli kademelerine sızdığı için siyasi baskı da yaptırmaya başladı. Sınırdaki bir ilimizden kaçak petrol taşımasına engel olan valiyi görevden aldırmak için bölgenin milletvekili A.A.’yı devreye soktu. İddiaya göre, Turancı, valinin görevden alınması için 150 bin dolar ödedi. Hatta bunu İstanbul Polat Oteli’nin lobisinde çevresine herkesin duyacağı bir şekilde anlattı. 
     Yine iddialara göre, Turancı’nın serüvenleri arasında ortak olduğu paşa ve emniyet müdürü ile olan iş ilişkisi de var. Savunma Sanayi ile iş yapan bir firmanın ortakları arasında olan Turancı, emekli paşa F.A. ve emekli emniyet müdürü M.A.B. ile anlaşmazlığa düşerek hisselerini şu anda milletvekili olan E.S.’ye satarak şirketten ayrıldı. 
     
     Yargıç ortaklar 
     İstihbarat birimlerinin araştırmalarına göre Turancı, Rusya’da karanlık işlere karıştı. 2 milyon dolarlık bir tahsilatta kullandığı Rus mafyasının Azerbaycan sorumlusu "Natık" bu yüzden onun peşine düştü. 
     Turancı’nın bir başka şirkette "ortaklarım" diye kullandığı isimler ise oldukça çarpıcı görünüyor. Turancı’nın "ortaklarım" dediği Hakim A.T. şu anda Yargıtay’da üye olarak görünürken, hakim Ü.T. ise Ankara Adliyesi’nde görev yapıyor. Ticaret Sicil Gazetesi’nin 19 Ocak 2001 tarih ve 5218 sayılı nüshası da bunları doğrular nitelikte görünüyor. 
     
Trafik polisine teşekkür      Emniyet Genel Müdürü Kemal Önal, geçen bayram olduğu gibi bu bayram da trafik ekiplerini denetlemek amacıyla karayolunu kullanarak İstanbul’a gitti. Önal, Ankara’ya döndükten sonra İstanbul’dan bir vatandaş kendisini aradı. Telefona yanıt veren Önal’ı karşısında bulan vatandaş, karlı ve sorunlu geçen bayram tatilinde trafik polislerinin yardımlarından dolayı teşekkür etti. Son dönemde kamuoyu anketlerinde rüşvet alan devlet görevlileri listesinde ön sıralarda görülen trafik polislerinden vatandaşın memmun olması Önal’ın da hoşuna gitti. 
     
Oylar Bakan Ünlü’ye      Devlet arazisinde yapılaşma, Devlet Bakanı Fikret Ünlü ile Çankaya Belediye Başkanı Haydar Yılmaz’ı karşı karşıya getirdi. Ahlatlıbel’de yapılan bir bina bakan ve başkanı karşı karşıya getirirken Yılmaz, yıkım kararında direndi. Bakan Ünlü, yıkımı engellemek için jandarmayı kullanırken, Haydar Yılmaz, çareyi belediyenin web sitesine taşımakta buldu ve oylama istedi. Ancak gelen oylar, Bakan Ünlü lehine çıkınca site iki gün sonra yok oluverdi. 
     



 SİYASET 











</TEXT>
</DOC>
