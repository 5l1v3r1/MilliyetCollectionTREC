<DOC>
<DOCNO> 59173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/26/son/sontur30.html </URL>
<DATE> 2001/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Cinayet davalarının duruşmalarında arbade çıktı 
</HEADLINE>
<TEXT>

     İstanbul Adalet Sarayı'nda görülen 2 ayrı cinayet davasında sanık ve maktül yakınları arasında çıkan kavga, güvenlik kuvvetlerince güçlükle engellendi. 
     Şişli'de 6 Ağustos 2001 tarihinde Ümit Savaşoğlu adlı kişinin çıkan kavgada bıçaklanarak öldürülmesine ilişkin İstanbul 2. Ağır Ceza Mahkemesi'nde görülen davaya, tutuklu sanık Ceyhan Karamük katıldı. 
     Duruşmada tanık olarak dinlenen kişilerin verdiği ifadelerin taraflı olduğunu savunan maktül Ümit Savaşoğlu'nun yakınları, duruşmanın ardından tanıklar ile sanık yakınlarına saldırdı. 
     Adliye koridorlarında bir süre devam eden arbedeye müdahale eden güvenlik kuvvetleri, tarafları yatıştırarak, adliyeden çıkışlarını sağladı. 
     Bu sırada, güvercinlerin birbirlerine karışmasından dolayı 23 Ekim 2001 tarihinde çıkan kavgada Ergün Çevik'i bıçakla öldürdüğü 
     iddiasıyla İstanbul 5. Ağır Ceza Mahkemesi'ne çıkartılan Yüksel Uzun'a da, ifade verdiği sırada maktül yakınları tarafından bir şemsiye fırlatıldı. Bunun üzerine salonda bulunan sanık ve maktül yakınları arasında arbede çıktı. Uzun'un jandarmalar nezaretinde salon dışına alınmasından sonra olaya müdahale eden polis, tarafları adliyeden çıkartmak istedi. Bir yandan birbirlerine saldırmak isteyen, diğer yandan da güvenlik kuvvetlerine direnmeye çalışan kişilerden bazıları, adliyenin kapılarını ve duvarlarını yumrukladılar. Güvenlik kuvvetleri, bir süre koridorlarda devam eden arbede sonucu tarafları birbirinden ayırarak, bu grubun da adliyeden uzaklaşmasını sağladı. 
     






</TEXT>
</DOC>
