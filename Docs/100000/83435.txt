<DOC>
<DOCNO> 83435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/11/son/sondun14.html </URL>
<DATE> 2002/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus dazlaklar Türk öğrenciyi dövdü 
</HEADLINE>
<TEXT>

     Moskova'da okuyan bir Türk üniversite öğrencisi, metroda Rus ırkçı dazlakların saldırısına uğradı. 
     Polisin bugün yaptığı açıklamaya göre, Bagratiyanovskaya metro istasyonunda Perşembe günü saldırıya uğrayan genç, beyin sarsıntısı geçirdi ve hastaneye kaldırıldı. 
     Türk gencinin, 15-16 yaşlarındaki iki kişinin saldırısına uğradığı ve saldırganların gözaltına alındığı, polisin, bu kişilerin ırkçı örgütlerle bağlantısını soruşturduğu kaydedildi. 
     Rusya'da özellikle başkent Moskova'da gençlerin yabancılara ırkçı saldırılarının yoğunlaşması ve bu gençlerin örgütlendiği grupların 20 Nisan'da Hitler'in doğum günü öncesinde başkentteki Büyükelçilikleri tehdit etmesi sonrasında polis yoğun önlemler almıştı. Devlet Başkanı Vladimir Putin de polise, daha etkili çalışması direktifi vermişti. Bu gençlere karşı hoşgörülü davranmakla suçlanan Moskova polisi de yoğun önlemler almış ve bu tür saldırıların bir daha olmaması için elinden geleni yapacağı sözünü vermişti. Bu saldırı, önlemlerin yoğunlaştırılmasının ardından meydana gelen ilk olay oldu. 
     





</TEXT>
</DOC>
