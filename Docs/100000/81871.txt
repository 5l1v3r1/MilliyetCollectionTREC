<DOC>
<DOCNO> 81871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/03/son/sondun38.html </URL>
<DATE> 2002/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da son anketlere göre Chirac Le Pen'in önünde 
</HEADLINE>
<TEXT>

     Fransa'da seçmenler, cumhurbaşkanlığı seçiminin ikinci turu için Pazar günü sandık başına gidecek. 
     Seçimin ilk turunda, yaklaşık 40 milyon seçmenin yüzde 28'i oy kullanmamıştı. Aşırı sağcı Jean-Marie Le Pen'in, ilk turda büyük bir sürpriz yaparak Sosyalist Başbakan Lionel Jospin'i yarış dışı bırakması, Fransa'da şok etkisi yaratmıştı. 
     Seçimin ilk turunu önde kapatan Cumhurbaşkanı Jacques Chirac ve ikinci sırada tamamlayan Jean Marie-Le Pen, ikinci tur öncesi yaptıkları kampanya konuşmalarını dün akşam tamamladı. 
     Chirac seçim öncesi son konuşmasını Paris yakınlarındaki Villepinte kasabasında, Jean-Marie Le Pen ise Marsilya'da yaptı. 
     
     SON ANKETLER 
     Fransa'da son yapılan anketler, Chirac'ın ikinci turda yüzde 75 ile 82 arasında oy alacağını gösteriyor. Le Pen'in ise yüzde 18 ile 25 arasında oy alması bekleniyor. 
     Le Pen, ikinci turda yüzde 30 civarında oy almasının kendisi için büyük başarı olacağını düşünüyor. 
     Seçimin ilk turunda hezimete uğrayan Jospin, ikinci turdan sonra siyaseti bırakacağını açıklamıştı. Jospin, sol seçmenlere, ikinci turda Le Pen'e karşı ezeli rakibi Chirac'a oy vermeleri için çağrıda bulunmuştu. 
     Sosyalist Parti ile birlikte, Yeşil ve Komünist Parti de yaptıkları açıklamalarda Chirac'a oy verilmesini istedi. 
     
     FRANSA'DA GÖSTERİLER 
     Le Pen'in sadece Fransa'yı değil, tüm Avrupa'yı sarsan seçim başarısından sonra, son bir hafta içinde ülke genelinde geniş katılımlı protesto gösterileri düzenlendi. 
     İşçi sendikaları, sol partiler, sivil toplum örgütleri ve öğrenciler, son bir hafta içinde başta başkent Paris olmak üzere, ülke genelinde hemen hemen her gün Le Pen karşıtı gösteriler düzenledi. 
     Son olarak 1 Mayıs'ta Paris'te 500 bin, taşra kentlerinde ise 800 bin kişi Fransa tarihinin en geniş katılımlı protesto gösterilerinde, Le Pen'e ve aşırı sağa karşı tepkilerini dile getirdi. 
     Fransa cumhurbaşkanlığı seçimini, Haziran ayında yine iki turlu yapılacak genel seçimlerin heyecanı izleyecek. 
     





</TEXT>
</DOC>
