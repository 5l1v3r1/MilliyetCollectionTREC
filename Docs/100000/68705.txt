<DOC>
<DOCNO> 68705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/20/son/sontur03.html </URL>
<DATE> 2002/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
AB, Fogg için ateş püskürüyor 
</HEADLINE>
<TEXT>

     AB Komisyonu Temsilcisi Büyükelçi Karen Fogg'un e-maillerinin el konulması ve yayınlanması olayı, Ankara'daki AB çevrelerinde "büyük bir mennuniyetsizlik" ve "ciddi bir kaygı" yarattı. Bu çevrelerde özellikle, diplomatik dokunulmazlığa ilişkin Viyana Sözleşmesi açısından "suç" olarak değerlendirilen bu eylemlere karşı Türk makamlarınca şimdiye kadar gereken yasal önlemlerin alınmadığı düşünülüyor. 
     AB çevrelerinde e-mailleri olayında çifte bir suç söz konusu olduğu savunularak Türk makamlarından e-maillerinin el konulmasının faillerinin ortaya çıkarılması ve haklarında yasal işlemlerin başlatılmasının yanısıra, e-maillerin yayınının da adli yollardan engellenmesi isteniyor. Bu iki konuda Türk makamlarınca gereken önlemlerin alınmadığı öne sürülüyor ve bundan "çok büyük bir memnuniyetsizlik" duyulduğu belirtiliyor. 
     Dışişleri Bakanı İsmail Cem'in olayını "çirkin ve suç" olarak nitelendirdiği konuşmayı olumlu karşılayan AB çevreleri, buna karşın Türk makamlarınca açıklama dışında pek bir şey yapılmadığını, olayın demeçlerle geçiştirilemeyecek kadar ciddi olduğunu düşünüyor. 
     Bu arada, Fogg olayının "ciddi bir sorun" olduğu konusunda AB Komisyonu ile üye ülkeler arasında tam bir görüş birliği bulunduğu da kaydediliyor. 
     Öte yandan, e-mailler olayına ilişkin olarak AB çevrelerinde en çok üzerinde durulan konulardan birini, bir siyasi partiye yakın bir gazetede Fogg ile ilgili olarak yapılan yayınlar oluşturuyor. AB çevreleri, Fogg ve AB Temsiciliği çalışanlarının tehdit edildiğini öne sürerken bu tehditlerin, Türkiye'nin AB üyeliğine ilişkin çalışmalarını değerlendirmekle görevli Fogg ve ekibinin özgürlüklerini kısalttırken güvenliklerini tehlikeye attığını savunuyor. 
     E-mail olayının AB'nin Türkiye ile ilişkileri olumsuz etkileyecek bir tepki vermesini sağlamak için düzenlendiği öne süren AB çevreleri, "olay bir provokasyon" yorumunu da yapıyor. 
     






</TEXT>
</DOC>
