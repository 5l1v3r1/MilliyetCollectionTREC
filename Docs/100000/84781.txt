<DOC>
<DOCNO> 84781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/son/sonspo10.html </URL>
<DATE> 2002/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Formula-1 pilotu Coulthard Türkiye'ye kızgın... 
</HEADLINE>
<TEXT>

     Dünya çapında tanınan İngiliz Formula-1 yarışçısı David Coulthard 31 , Türkiye'de yaptırmakta olduğu yatının tamamlanmamasına öfkelenerek, ''Türkiye'ye karşı duygularım şu sıralar pek de olumlu değil'' diye konuştu. 
     Focus dergisi, Coulthard'ın 2 yıl önce Türkiye'deki Legend Notica adlı tersaneye bir yıl önce toplam 3 milyon 500 bin dolara mal olacak 32 metre uzunluğunda jakuzili bir yat sipariş ettiğini, 2 milyon 400 bin dolar peşinat verdiğini ancak aradan 1 yıl 4 ay geçmesine rağmen yatının sadece yüzde 30'unun tamamlandığını yazdı. 
     Özel tersane yöneticilerinin paraları İsviçre'ye kaçırmalarından şüphe edildiği belirtilen haberde, Türk hukukçuların bu tür davalarla geçmişte de sık sık karşılaştıklarını söyledikleri ifade edildi. 
     Adı açıklanmayan bir Türk avukatın, ''Gerçekten de bu tersanenin 2 buçuk yılık geçmişinde hiç bir yat tamamlanmamış'' şeklindeki ifadesine yer verildi. 
     Coulthard'ın avukatlarının olayı üstlendiklerine işaret edilen haberde, Coulthard'ın başına gelenlerin Türkiye'deki diğer rakip tersane yöneticilerini de üzdüğü kaydedildi. 
     Antalya'da bulunan Peer Gynt adlı tersane yöneticisi Ingo Farmont, ''4 milyon yatın dünya çapında sadece 20 bin müşterisi var. Böyle bir olay olduğunda bu ciddi rakipler için yıkıcı bir durum'' dedi. 
     Coulthard'ın Legend Notica adlı tersane sahibi Orhan Çelikkol ve tersane ekibi ile birlikte çektirdiği bir fotoğrafın da yer aldığı haberde Coulthard'ın tamamlanmayan yatını satmak istediği de belirtildi. 
     





</TEXT>
</DOC>
