<DOC>
<DOCNO> 60245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/02/son/sontur20.html </URL>
<DATE> 2002/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılbaşı gecesi İstanbul eğlenceye 5 trilyon lira harcadı 
</HEADLINE>
<TEXT>

     İstanbul Defterdarı Kadir Boy, İstanbul'da yılbaşı gecesinde eğlence harcamalarının boyutunun 5 trilyon lira civarında gerçekleştiğini bildirdi. 
     Boy, yılbaşı gecesi bin kadar denetim elemanı ile ağırlıklı olarak Ulus, Etiler, Beşiktaş, Tarabya, Ortaköy, Beyoğlu, Yeşilköy ve İstanbul Boğazı'nın iki yakasında eğlenceye yönelik bin 207 işyerinde denetim yaptıklarını söyledi. 
     Hasılat kontrolleri ile yaygın ve yoğun vergi denetimi yaptıklarını anlatan Boy, 247 eğlence yerinde hasılat tespiti gerçekleştirdiklerini, buraların elde ettiği hasılatın 1.5 trilyon lira olarak belirlendiğini bildirdi. 
     Yaygın ve yoğun vergi denetimlerinin yapıldığı 450 işyeri hakkında tutanak yazılarak, 97 milyar liralık usulsüzlük cezası kesildiğini belirten Boy, ''97 milyar liralık cezanın 21 milyar liralık kısmı adisyon tanzim edilmemesinden kaynaklandı. Bu şekilde yapılan yoğun denetimler sonucunda da toplam 1 trilyon 300 milyar liralık bir hareketi kayıtlara geçirdik'' dedi. 
     Denetim yaptıkları bin 207 işyerinin yarısından fazlasında eksiklikler tespit ederken, diğerlerinin defter düzeni ve hasılat bilgilerinin doğru olduğunu belirten Boy, şunları söyledi 
     ''Eleştiri tanzim etmediğimiz yerleri de eklediğimizde, yılbaşı gecesi İstanbul'da eğlencenin boyutu 5 trilyon lira civarında diyebiliriz. 
     Yılbaşında eğlenceye ilişkin hasılat tespitlerimiz 2000 yılında 700 milyar lira ve 2001 yılında 1.6 trilyon lira olmuştu. Bu yılki 
     artış, vatandaşımızın artık günlük işlerine baktığının, eğlenceye bile vakit ayırırarak para harcadığının ve önümüzdeki günleri iyi görmeye başladığının göstergesi.'' 
     
     Sanatçıların tek tek ifadesi alındı 
     Yılbaşı gecesi sahneye çıkan sanatçıların kazançlarını da incelemeye aldıklarını söyleyen Boy, 120 tane sanatçının tek tek ifadelerine başvurulduğunu kaydetti. 
     Sanatçıların sahneye çıkış ücretlerinin 1 milyar ile 25 milyar lira arasında değiştiğini ifade eden Boy, ''Bazı yerlerde ifade alırken ikna olmadık. O yerin cirosuna, kalabalığına baktığımızda sanatçılara az para veriliyor gibi gördük. İkinci kez ifadelerini aldığımız bazı sanatçılar, daha fazla ücret aldık ifadesinde bulundular'' diye konuştu. 
     Geçen yıl 1.5 katrilyon lira civarında bir kayıt altına olma operasyonu gerçekleştirdiklerini bildiren Boy, bu yıl da kayıt dışıyla mücadelelerinin süreceğini vurguladı. 
     






</TEXT>
</DOC>
