<DOC>
<DOCNO> 57779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/18/son/sonspo05.html </URL>
<DATE> 2001/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Volkan Aydın basketbolu bırakıyor 
</HEADLINE>
<TEXT>

     Erkekler Birinci Basketbol Ligi'nde başarıyla forma giymiş oyunculardan Volkan Aydın, sessiz sedasız basketbola veda etti. 
     Uzun yıllar Efes Pilsen, Ülkerspor ve Beşiktaş formasıyla basketbola hizmet eden Volkan, basketbolu bırakma kararı aldı. 
     Volkan Aydın, yaptığı açıklamada, geçen sezon sakatlığı konusunda ciddi sıkıntılar yaşadığını belirterek, ''Sağlığımı riske etmek istemedim. Bu yüzden basketbolu bırakma kararı aldım'' dedi. 
     Aydın, geçen sezon Beşiktaş'ta başarıyla forma giydiğini hatırlatarak, ''Sezon sonunda Beşiktaş'tan ayrıldım. Siyah-beyazlı kulüp bana olan borcunu zaten ödememişti. Bunun yanı sıra ekonomik nedenlerden dolayı gençlerle çalışacaklarını söylemişlerdi. Aslında başka kulüpler bana teklifte bulunmuştu. Ama kafa ve beden olarak yorulmuştum. Artık bırakmanın zamanı geldiğini düşünüyordum. Ben de bu kararı aldım. Jübile yapmayı şu an düşünmüyorum. Ama ortam olursa yapabilirim'' diye konuştu. 
     Türkiye'de yaşanan ekonomik krizin basketbol kulüplerini olumsuz etkilediğini kaydeden Volkan Aydın, 32. Avrupa Şampiyonası'nda alınan ikinciliğin bu spora büyük kazançlar sağlayacağını, birkaç yıl sonra da basketbolda büyük patlama gerçekleşeceğine inandığını dile getirdi. 
     Efes Pilsen forması altında adını duyuran Volkan, bu kulüpten ayrılmasına da değinerek, ''Hiçbir oyuncu oynadığı kulübe demir atmaz. 
     Efes Pilsen'den sorunlu bir şekilde ayrılmadım. Kulüp yöneticileri revizyona gitmek istiyordu. Bu yüzden bizimle çalışmak istemediler. O dönemde Efes Pilsen'in antrenörü olan Aydın Örs'ün de bize büyük emekleri oldu'' diyerek sözlerini tamamladı. 
     






</TEXT>
</DOC>
