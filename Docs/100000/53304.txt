<DOC>
<DOCNO> 53304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/21/guncel/gun05.html </URL>
<DATE> 2001/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Evlat acısı 90’ında mülteci yaptı 
</HEADLINE>
<TEXT>

Üç oğlunu ve iki torununu savaşlarda kaybeden Afgan dedeyle eşinin İtalya’ya yaptığı umut yolculuğu, Bodrum’da sona erdi... 
     YAŞAR ANTER Bodrum DHA 

     Bodrum'dan Yunanistan'ın İstanköy adasına mülteci kaçırmak isteyen ve tekneyi kendisini balıkçı gibi tanıtan sivil giyimli jandarmadan temin eden 8 kişilik şebeke, 32 Afgan kaçakla birlikte ele geçirildi. 
     Bodrum'un Akyarlar beldesine 2 gün önce gelerek kiralık tekne aramaya başlayan çetenin 3 elemanı, durumdan şüphelenen balıkçılar tarafından jandarmaya haber verildi. Balıkçı rolüne giren sivil jandarma, insan tacirlerine 12 metre uzunluğunda bir balıkçı teknesi temin etti. 
     
     Jandarmadan yakın takip 
     İstanbul Zeytinburnu'ndan minibüs ve otomobillerle getirilen 6'sı çocuk, 5'i kadın 32 Afgan, Akyarlar'ın Aspat mevkiinde gece yarısı tekneye bindirildi. Tekneyi adım adım izleyen jandarma da, çetenin 8 elemanıyla kaçakları yakaladı. Kaçaklar arasında, 91 yaşındaki Mirzahan Rızai ile 86 yaşındaki eşi Hatice'nin de bulunması dikkati çekti. Mirzahan Rızai, "3 oğlumu, 2 torunumu, 30 yılda çeşitli savaşlarda kaybettim. Mezar-ı Şerif'teki evlerimiz de elimizden alınınca, İtalya'daki oğlumun yanına gitmek üzere yola çıktık" dedi. 
     Kaçaklardan kişi başı 300 - 500 dolar alan insan tacirleri de, İstanbul Zeytinburnu'nda kaçırılmayı bekleyen en az 4 bin Afgan bulunduğunu iddia etti. 
     
     



 GÜNCEL 





























</TEXT>
</DOC>
