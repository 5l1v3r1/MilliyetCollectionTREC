<DOC>
<DOCNO> 64858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/son/sontur20.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Liseli Ayşe'nin acı sonu.. 
</HEADLINE>
<TEXT>

     Kayseri'de, demiryolunu geçerken yolcu treninin çarpması sonucu hayatını kaybeden lise öğrencisinin, okuluna gitmek için her gün 45 dakika yürüdüğü ortaya çıktı. 
     Anadolu Otelcilik ve Turizm Meslek Lisesi hazırlık sınıfında okuyan Ayşe Taş 14 , İstasyon Mahallesi'ndeki evinden yaya olarak okuluna gitmek için demiryolundan geçmek isterken Abdullah Sümer yönetimindeki Güney Ekspresi'nin çarpması sonucu ağır şekilde yaralandı. 
     Ayşe Taş, kaldırıldığı Erciyes Üniversitesi Tıp Fakültesi Hastanesi'nde doktorların tüm çabasına rağmen kurtarılamadı. 
     Hastane morguna gelen Anadolu Otelcilik ve Turizm Meslek Lisesi öğrencileri, arkadaşları Ayşe Taş için uzun süre gözyaşı döktüler. 
     Ayşe Taş'ın yoksul, ancak çalışkan bir öğrenci olduğunu belirten arkadaşları, ''Ayşe sınıfımızın en başarılı öğrencisiydi. Kendisini çok sevdiğimiz için sınıf başkanı seçmiştik. Maddi durumları iyi olmadığı için evden okula her gün 45 dakika yürüyordu. Servis araçlarına binebilseydi, bu kaza olmazdı'' diye üzüntülerini dile getirdiler. 
     
     Okumak umudu 
     Kızını tren kazasında kaybeden dertli baba Ömer Taş, Kayseri'nin Develi İlçesi'nde kahvehanede ocakçı olarak çalıştığını, Ayşe'yi daha iyi şartlarda okuması için annesi Gülseren Taş ile birlikte Kayseri'ye gönderdiğini söyledi. 
     Taş, ''Kayseri'de uygun bir iş bulamadığım için ben Develi'de kalıyordum. Ayşe okumayı çok istediği için her gün evden okula 45 dakika yürüyerek gidiyordu ama hiç şikayet etmiyordu. Kiralık olarak tuttuğumuz ev okula yakın olsaydı bu kaza olmayacaktı'' diye konuştu. 
     Ayşe Taş'ın cenazesi, otopsinin ardından akadaşları tarafından bir süre taşındı ve toprağa verilmek üzere Develi İlçesi'ne gönderildi. 
     






</TEXT>
</DOC>
