<DOC>
<DOCNO> 56322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/09/son/soneko10.html </URL>
<DATE> 2001/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "IMF görüşmeleri Bayram öncesinde biter.." 
</HEADLINE>
<TEXT>

     Devlet Bakanı Kemal Derviş, Uluslararası Para Fonu IMF ile yapılan görüşmelerin bayram öncesinde biteceğini sandığını söyledi. 
     İsrail Merkez Bankası tarafından düzenlenen uluslararası bir ekonomik sempozyuma katılmak üzere İsrail'e gelen Kemal Derviş, Anadolu Ajansı muhabirine yaptığı açıklamada, IMF ile görüşmelerin yeni yıla sarkacağını düşünmediğini, ancak kesin birşey söylemenin de mümkün olmadığını kaydetti. Derviş, ''Yapılması gereken her şeyin yapılması ayrı bir konu. Ancak görüşmelerin bayramdan önce bitmesi olasılığı yüksek'' dedi. 
     Ekonomiden sorumlu Devlet Bakanı Derviş, ''Krizden çıktık diyebilir miyiz '' sorusuna, ''Reel ekonominin iyiye doğru ilk adımlarının somut işaretlerini görüyoruz. Ama tabi güçlükler devam ediyor. Özellikle dar gelirli vatandaşa olumlu gelişmelerin erişmesi büyümenin kuvvetlemesine bağlı. Büyümeye geçmek gerekiyor, onun için henüz kriz bitti diyemeyiz'' şeklinde yanıt verdi. 
     Devletin küçülmesi çerçevesinde ne kadar kişinin işini kaybedeceği konusundaki soruya karşılık da Bakan Derviş, ''Kesin rakam vermek yanlış olur'' diye yanıt verdi. 
     Bakan Derviş, şöyle devam etti 
     ''Ama Başbakanlık'ın genelgesine uygun olarak mümkün olduğu kadar gönüllülük ilkesine dayanarak çalışılıyor. Fabrikası kapanmış veya verimli çalışamayan ve kar edemeyen bir işyerinde devletin maaşları uzun süre devam ettirmesi mümkün değil. Bu tür durumlarda tabi bütün hakları verilerek, tazminatları verilerek o çalışanların daha verimli bir yöne gitmesinde yarar var. Fakat bir rakam vermek mümkün değil.'' 
     
     Ortadoğu yorumu... 
     Kemal Derviş, konuşmacı olarak katıldığı sempozyum öncesinde Türk gazetecilere yaptığı açıklamada da, İsrail'e çok yakın arkadaşı olan İsrail Merkez Bankası eski Başkanı Michael Bruno'nun anısına düzenlenen sempozyuma katılmak üzere geldiğini, ülkede hiçbir resmi temasta bulunmayacağını bildirdi. 
     Derviş, ''Ortadoğu'daki son durumu nasıl değerlendiriyorsunuz '' şeklindeki bir soruya, ''Durumdan çok üzgünüm. Dünya Bankası'ndayken bu bölgeden sorumluydum. Onun için hem İsrail'de, hem Arap ülkelerinde pek çok dostum var. Üzücü bir durum'' şeklinde yanıt verdi. 
     Bakan Derviş, İsrail Başbakanı Ariel Şaron ile Başbakan Bülent Ecevit tarafından son günlerde yapılan ve birbiriyle çelişen açıklamalar konusundaki bir soruya ise, ''Bu benim konum değil, buna girmek istemiyorum'' dedi. 
     IMF eski birinci başkan yardımcısı Stanley Fischer, Jacob Frenkel gibi bazı ünlü ekonomistlerin katıldığı sempozyumda Kemal Derviş, ''Mali Politika, Borç ve Banka Krizi'' konulu bir sunuşta bulunacak. 
     Derviş'in yarın İsrail işadamları ile yiyeceği yemek sonrasında Türkiye'ye dönmesi bekleniyor. 
     






</TEXT>
</DOC>
