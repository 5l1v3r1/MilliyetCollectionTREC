<DOC>
<DOCNO> 96408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/son/sontur33.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller, Demirel ile görüştü... 
</HEADLINE>
<TEXT>

     DYP Genel Başkanı Tansu Çiller, 276'nın altına düşmüş bir hükümetin, demokrasi ve meşruiyetle 
     sorununun bulunduğunu savunarak, ''derhal istifa etmesini'' istedi. 
     Çiller, 9. Cumhurbaşkanı Süleyman Demirel'i, Kuleli Sokak'taki çalışma ofisinde ziyaret ederek, yaklaşık yarım saat görüştü. 
     Görüşme sonrasında gazetecilerin sorularını yanıtlayan Çiller, Türkiye'nin hemen seçim kararı alması gerektiğini belirterek, ülkenin en önemli meselesinin belirsizliği ortadan kaldırmak olduğunu ifade etti. 
     Çiller, 22 Temmuz'da Meclis'in olağanüstü toplanması yönündeki tekliflerinin desteklenmesi çağrısını yineledi. 
     ''Yapılacak seçimde mutlaka güçlü bir istikrar çıkmalı'' diyen Çiller, bunun gerçekleşmemesi durumunda hiçbir şeyi halletmenin mümkün olmayacağını kaydetti. 
     İstikrar için Siyasi Partiler ve Seçim kanunlarının değiştirilmesi gerektiğini belirterek Çiller, ''AB uyum yasalarını da gündeme getirmek lazım'' dedi. 
     Tansu Çiller, şöyle devam etti 
     ''Bütün bunlar, bu hükümetle olabilir mi Bu hükümet, artık meşruiyetini yitirmiştir. 276'nın altına indiğinde meşruiyet sorunu olacağını Başbakan Ecevit ve Başbakan Yardımcısı Bahçeli, bizzat söylemişlerdi. Şimdi bu Meclis, bu hükümeti nasıl taşıyacak 276'nın altına inmiş bir hükümetin demokrasiyle ve meşruiyetle sorunu vardır. 
     Derhal hükümetin istifa etmesi gereği vardır. Aksi takdirde yaptığı hiçbir şeyin meşruiyet zemininde yeri olmayacaktır.'' Bir başka soru üzerine Çiller, ülkeyi ''hükümetsiz bırakmayacaklarını'' yineleyerek, ''Zaten anayasal süreç de ülkeyi hükümetsiz bırakmaz. Onun için hiç kimse endişelenmesin. Yeni kurulacak hükümetin bir çekici güç oluşturarak, seçim yasalarını ve AB yasalarını çıkarmasını beklemek lazım. Bu hükümetle bu iş olmayacak'' diye konuştu. 
     
     ''KÖKLÜ BİR PARTİYE YÖNELME OLACAK'' 
     Çiller, 22 Temmuz önerilerinin şu ana kadar diğer partiler tarafından desteklenmediğini de söyledi. 
     Demirel'in ''Seçimden sürpriz çıkacak'' sözlerinin anımsatılması üzerine de Çiller, ''Sayın Cumhurbaşkanımız, sağduyunun galip geleceğini, zaman zaman heyecanların olabileceğini, ama bu sürprizin çok köklü bir partiye yönelme şeklinde tecelli edeceğini bize iletti'' diye konuştu. 
     Tansu Çiller, ''Türkiye seçime yeni bir hükümetle gitmeli dediniz. 
     Böyle bir hükümette yer alır mısınız '' sorusuna ise ''Biz hükümetsiz bırakmayız. Bizim meselemiz hükümet değil. Bizim meselemiz, artık bu hükümetin tükendiğinin görülmesi. Hiçbir konuda bir istikrar unsuru olamıyorlar'' yanıtını verdi. 
     Çiller, ''Sayın Cumhurbaşkanı 'zaman zaman heyecanlar olur' sözüyle yeni oluşumu mu kastetti '' sorusu üzerine de ''Heyecanlardan daha çok, zaman zaman halk irrasyonel olabilir. Sonunda sağduyu galip gelir, şeklinde bir ifadede bulundu. Ben, kendisi adına konuşma yetkisine sahip değilim, ama çıkardığım algılama budur'' dedi. 
     Tansu Çiller, Demirel ile ''Türkiye'yi, milletin ihtiyaçları ve önümüzdeki günleri'' görüştüğünü kaydetti. 
     
     ''EN UFAK HAZIRLIK GÖRMÜYORUM'' 
     ''Hükümetin Irak'a operasyon konusunu götürüp götürmeyeceğinin'' sorulması üzerine de Çiller, şunları söyledi 
     ''Böyle bir hükümet, orayı da kucaklayamaz. Orada çok ciddi bir kararlılık ve siyasi irade lazım. Bu hükümetin tavrı, 'biz bu operasyonu istemiyoruz' şeklindedir. Hiç kimse bu operasyonu istemiyor. Ama deprem olsun da istemiyoruz. 'Deprem olmasın' demek farklı bir olay, ona hazırlanmamak farklı bir olay. Ben, bu hükümetin en ufak bir hazırlığı olduğuna inanmıyorum, görmüyorum. Bu konu, son derece hassas bir konudur. Orada yaşayan insanlar bizim kendi vatandaşlarımızın akrabalarıdır. Bir yandan iktisadi hazırlıksızlık, bir yandan böyle ortamda, bu meselenin yönlendirilmesi kararlılığı ve iradesi eksiktir'' ''MHP'li bir hükümette yer alır mısınız '' sorusu üzerine de Çiller, ''Hiç böyle bir şey gündemde değil. Biz sadece Türkiye'yi hükümetsiz bırakmayız. Zaten Türkiye anayasal süreç itibariyle de hükümetsiz kalmaz'' diye konuştu. 
     





</TEXT>
</DOC>
