<DOC>
<DOCNO> 82089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/04/son/sonspo03.html </URL>
<DATE> 2002/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayanlar Basketbol ligi'nde Fenerbahçe şampiyonluğa çok yakın 
</HEADLINE>
<TEXT>

     Bayanlar Birinci Basketbol Ligi'nde 2001-2002 sezonu şampiyonunun belli olması için geriye sayım başladı. 
     Play-off final serisinde yarın yapılacak 2. maçta Fenerbahçe, BOTAŞ Spor'u yenerse, 2001-2002 sezonunda şampiyonluğunu ilan edecek. 
     Seride 2-0 önde bulunan Fenerbahçe, Menderes Spor Salonu'nda yarın da rakibini mağlup etmesi halinde, bu sezonun şampiyon takımı olacak. 
     
     EN ÇOK GALATASARAY ŞAMPİYON OLDU 
     Ligde, 11 kez şampiyon olan Galatasaray, adeta Bayanlar Birinci Ligi'ne damgasını vurdu. 
     İlk şampiyonluğunu 1987-88 sezonunda yaşayan sarı-kırmızılılar, 1989-90 ile 1997-98 sezonları arasında üst üste 9 kez şampiyon olarak 
     rakiplerine büyük üstünlük kurdu. 
     Galatasaray, ligdeki son şampiyonluğunu ise 1999-2000 sezonunda yaşamıştı. 
     
     FENERBAHÇE VE BOTAŞ SPOR BİRER KEZ 
     Bu sezon final serisinde karşı karşıya gelen Fenerbahçe ile BOTAŞ Spor, ligde daha önce birer kez şampiyonluk sevinci yaşadı. 
     Son yıllarda bayan basketboluna büyük yatırım yapan Fenerbahçe, 1998-99 sezonunda ilk ve tek şampiyonluğunu yaşarken, BOTAŞ Spor ise 
     geçen sezon şampiyon olmuştu. 
     Bu arada BOTAŞ Spor, 2000-2001 sezonunda elde ettiği şampiyonlukla 13 sezon sonra kupayı İstanbul dışına çıkarma başarısı gösteren takım 
     oldu. 
     
     4 AYRI TAKIM DAHA ŞAMPİYONLUK YAŞADI 
     Bayanlar Birinci Basketbol Ligi'nde 4 takım daha şampiyonluk sevinci yaşadı. 
     ODTÜ, ligin ilk kurulduğu yıl olan 1980-81 sezonundan itibaren üst üste 3 kez şampiyon olurken, Beşiktaş ve MTA 2'şer ve İÜSBK da 1 kez şampiyonluğa ulaştı. 
     Beşiktaş, 1983-84 ve 1984-85 sezonlarında şampiyon olurken, tam 16 sezondur bu sevince hasret kaldı. 
     





</TEXT>
</DOC>
