<DOC>
<DOCNO> 80412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/25/son/sontur06.html </URL>
<DATE> 2002/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Mahkemesi Başkanı'ndan önemli mesajlar.. 
</HEADLINE>
<TEXT>

     Anayasa Mahkemesi Başkanı Mustafa Bumin, Anayasa Mahkemesi'nce verilen siyasi parti kapatma kararlarının, Türkiye'yi dış ülkeler nezdinde en çok eleştiriye uğratan kararların önemli bir bölümünü oluşturduğunu söyledi. Bumin, ''Türkiye'nin, toplumun değer yargılarıyla uyumlu olmasa bile, şiddete teşvik ya da tahrik niteliğinde olmadığı sürece düşünce ve ifadeyi siyasi partilerin kapatılma nedeni sayan yasa kurallarını zaman geçirmeksizin değiştirmesi gerekir'' dedi. 
     Anayasa Mahkemesi'nin 40. Kuruluş Yıldönümü nedeniyle, Yüksek Mahkeme Konferans Salonu'nda tören düzenlendi. 
     Törene, Cumhurbaşkanı Ahmet Necdet Sezer, TBMM Başkanı Ömer İzgi, Devlet Bakanı ve Başbakan Yardımcısı Hüsamettin Özkan, DYP Genel Başkanı Tansu Çiller, AK Parti Genel Başkanı Recep Tayyip Erdoğan, Danıştay Başkanı Nuri Alan, Yargıtay Cumhuriyet Başsavcısı Sabih Kanadoğlu, Ankara Büyükşehir Belediye Başkanı Melih Gökçek, askeri ve sivil yargının temsilcileri, Anayasa Mahkemesi'nin eski üyeleri ve diğer davetliler katıldı. 
     Anayasa Mahkemesi Başkanı Bumin ve Başkanvekili Haşim Kılıç konukları girişte karşıladılar. Tayyip Erdoğan ile Devlet Bakanı ve Başbakan Yardımcı Özkan, törende yan yana oturdular. 
     Tören, saygı duruşunda bulunulması, İstiklal Marşı'nın okunmasının ardından, Devlet Opera ve Balesi sanatçılarının konseriyle başladı. 
     Bu arada, programında olmasına rağmen Başbakan Bülent Ecevit, törene katılmadı. 
     Anayasa Mahkemesi Başkanı Mustafa Bumin, törende yaptığı konuşmada, mahkemenin kurulduğu 25 Nisan 1962 yılından bugüne kadar görevini yansız ve bağımsız biçimde yerine getirirken, devamlı Atatürk ilke ve devrimleriyle demokratik hukuk düzeninin göz önünde bulundurduğunu ve hukuk devletinin temel taşlarından biri olarak insan haklarının en üst düzeydeki koruyucusu olduğunu söyledi. 
     İnsan haklarına en başta ülkelerin kendi anayasalarında yer vermeleri gerektiğini belirten Bumin, devletlerin bu hakları tanımama veya güvenceye almama gibi bir tutuma girmeleri durumunda ise saygınlıklarının hatta varlıklarının dahi tartışma konusu olacağını ifade etti. 
     Avrupa İnsan Hakları Mahkemesi'nin AİHM verdiği kararlar doğrultusunda yargılamanın yenilenmesi konusunun, derhal hayata geçirilmesini isteyen Bumin, uluslararası anlaşmalara yasa üstü değer vermenin, egemenlik hakkının kısmen terk edilmesi veya sınırlandırılması anlamına geleceği yolundaki görüşlere katılmadığını kaydetti. 
     
     SİYASİ PARTİ KAPATMA DAVALARI 
     Başkan Bumin, Anayasa Mahkemesi'nce verilen siyasi parti kapatma kararlarının, Türkiye'yi dış ülkeler nezdinde en çok eleştiriye uğratan kararların önemli bir bölümünü oluşturduğunu belirterek, ''Türkiye'nin, toplumun değer yargılarıyla uyumlu olmasa bile, şiddete teşvik ya da tahrik niteliğinde olmadığı sürece düşünce ve ifadeyi siyasi partilerin kapatılma nedeni sayan yasa kurallarını zaman geçirmeksizin değiştirmesi gerekir'' dedi. 
     Anayasa'nın 68 ve 69. maddelerinde yapılan değişikliklere uyumlu hale getirmek üzere Siyasi Partiler Kanunu'nda köklü değişiklikler yapılmadan, sadece Anayasa'nın 101, 102 ve 103. maddelerindeki küçük düzeltmelerle sorunların halledilmiş sayılamayacağına işaret eden Bumin, şöyle konuştu 
     ''Siyasi partilerin kapatılmasının zorlaştırılması için AİHM kararlarındaki gerekçeler de göz önünde bulundurularak, sözleşmeye uygun düzenlemeler yapılması uygun ve yeterli olduğu halde Anayasa'nın 149. maddesinde yapılan değişiklikle, kapatmaya karar verilebilmesi 
     için 5'te 3 oy çokluğunun öngörülmesinde isabet bulunmamaktadır.'' 
     
     YARGILAMA SÜRECİNİ ETKİLEMEYE DÖNÜK GİRİŞİMLER 
     Bumin, konuşmasında, yargılama sürecini etkilemeye dönük girişimleri de eleştirdi. 
     Türkiye'nin laik ve demokratik bir hukuk devleti olarak kendi yargı organlarının özerkliğini tanımış olup, Anayasa Mahkemesi'nde görülmekte olan HADEP'in kapatılması istemiyle açılan davada, Avrupa Parlamentosu'nca yargılama sürecinin durdurulması istemiyle Türkiye'ye yapılan çağrının hoşgörü ile karşılanamayacağını belirten Bumin, ''Bu tür işlemler, Türkiye'nin, çağdaş bir ülke olma kararlılığını, Avrupa Birliği'ne AB girme yönündeki azmi ile uluslararası ilişkilerdeki barış ve karşılıklı işbirliğini geliştirme arayışını hiçbir şekilde etkileyemez'' diye konuştu. 
     Başkan Bumin, AB'ye giriş sürecinin hızlandırıldığı günümüzde yargıç ve savcıların maddi ve fiziki bakımdan Avrupa'daki meslektaşlarının seviyesine çıkarılmaması gerektiğine işaret etti. 
     Bumin, Adalet Bakanlığı'nın bütçeden aldığı payın da çok düşük olduğunu söyledi. 
     





</TEXT>
</DOC>
