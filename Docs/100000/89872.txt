<DOC>
<DOCNO> 89872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/14/son/sonspo04.html </URL>
<DATE> 2002/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz basını ''Türkiye 2. tura arka kapıdan sızdı..'' 
</HEADLINE>
<TEXT>

     Türk Milli Takımı'nın 17. Dünya Kupası finallerinde başarıyı yakalayıp 2. tura geçmesi, İngiliz basınında da yankı buldu. 
     The Times Gazetesi, gruptaki ilk 2 maçında şanssız sonuçlar alan ve yazarların ağır eleştirilerine uğrayan Türk Milli Takımı'nın, son maçında adeta gururunun şahlandığını ve böylece dünkü 3-0'lık sonucun ortaya çıktığını bildirdi. 
     Türkler'in bir yandan kendi maçlarını izlerken diğer yandan da ileşitim araçlarının her türlüsünü kullanarak Brezilya'nın Kosta Rika ile yaptığı maçı izlemek durumunda kaldıklarını belirten gazete, maçın sonucunda Türkiye'nin 1954 yılından bu yana ilk kez final yolunda ilerlediğini ve 2. turda büyük olasılıkla Japonya ile eşleşmesinin beklendiğini bildirdi. 
     Sonucun, büyük eleştirilere uğrayan Milli Takımlar Teknik Direktörü Şenol Güneş'i de rahatlattığını kaydeden The Times, Güneş'in hatalarının listesinin yapılmaya kalkışılması durumunda baş tarafa takımın disiplin eksikliğinin yazılması gerektiğini savundu. 
     The Independent Gazetesi de ''Mücadeleyi elden bırakmayan Türkler, 2. tura arka kapıdan da olsa sızmayı başardı'' başlığını kullandığı maç yorumunda, turu geçen Türk Milli Takımı'nın bundan sonraki rakibinin Çin kadar kolay olmayacağı tahmininde bulundu. Bu takımın Japonya ya da H Grubu'nda başı çeken bir başka takım olabileceğini hatırlatan gazete, teknik direktör Şenol Güneş'in her durumda iyimser göründüğünü hatırlattı. 
     The Guardian Gazetesi de daha önce 5 kez Dünya Kupası finallerinde yer almış çeşitli takımların teknik direktörlüğünü yapan Sırp futbol adamı Bora Milutinoviç'in bu kez erken elendiğini belirten bir başlık kullanırken, ''Türk Milli Takımı ise ilk kez final yolunda tur atlayarak küçük çaplı bir tarih yazdı'' dedi. 
     Türkiye'nin, bu sonuçla dünya futbolunun en başarılı 16 takımı arasında yer alma şansını yakaladığını da hatırlatan gazete, teknik direktör Güneş'in Türk ulusuna verdikleri sözü tutmuş olmaktan duyduğu mutluluğu dile getirişine de yer verdi. 
     Daily Telegraph Gazetesi ise, Çin'in, ünlü teknik direktörü Bora Milutinoviç'in yönetiminde kupadan ''sırıtarak'' elendiğini savundu. Yugoslav teknik direktörün yüzündeki değişmeyen ve hiç kaybolmayan tebessümü eleştiren gazete, ''Türkiye'nin attığı ilk 2 gol ve ardından takımın 10 kişi kalması karşısında o da faciayı engelleyemedi'' dedi. 
     Yugoslav teknik direktörün takımını ''genç bir ekip'' olarak tanımladığını da hatırlatan gazete, ''Milutinoviç, 48 yıllık bir çabanın sonucunda 2. tura geçmeyi başaran Türk takımına bakmadan bu sözü etmemeli'' yorumunda bulundu. 
     

     
</TEXT>
</DOC>
