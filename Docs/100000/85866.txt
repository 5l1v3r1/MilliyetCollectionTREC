<DOC>
<DOCNO> 85866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/son/sondun12.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İran ve Filistin internetten "intihar komandosu" topluyor iddiası 
</HEADLINE>
<TEXT>

     Simon Wiesenthal Merkezi, merkezi İran ve Gazze'de bulunan 2 kuruluşun, internet üzerinden ''intihar komandosu'' topladığını öne sürdü. 
     Nazileri bulmaya çalışan, merkezi Los Angeles'ta bulunan Simon Wiesenthal Merkezi'nin açıklamasında, intihar komandolarının ABD ve İsrail'e yönelik saldırılarda kullanılmak üzere arandığı kaydedildi. 
     Merkezin başkanı Abraham Cooper, ''Bu gelişme gerçekten şok edici'' yorumunda bulundu. Cooper, ''Bu siteler nefreti kalıcı hale getirmek ve teröristleri güçlendirmek amacını taşıyor. Tüm bunlar tüyler ürpertici'' diye devam etti. 
     Simon Wiesenthal Merkezi tarafından yayınlanan ''Nefret 2002'' adlı CD-ROM'da ise internette nefret, hoşgörüsüzlük ve terörizmi teşvik eden sitelerin ad ve adresleri yer alıyor. CD-ROM'un bir amacının da, adli mercilerin, sayıları giderek artan ve nefret duyguları aşılamak için interneti kullanan çevreler hakkında bilgi almalarına ve bunlarla mücadele etmelerine yardım etmek olduğu kaydediliyor. 
     
     İNTİHAR KOMANDOSU OYUNU 
     Merkezin saptadığı sitelerin bazılarında, küçük çocuklar için sanal ortamda intihar komandosu olmaya olanak sağlayan video oyunları da oynatılıyor. 
     Bu sitelere girenler, sanal ortamda intihar komandosu kılığına girerek çeşitli eylemlerde bulunuyorlar. Oyuncular, canlı bomba olabildikleri gibi etnik temizlik de yapabiliyorlar. 
     Nefret aşılayan sitelerin önemli bir kısmının yayın için ABD'de bulunan internet servis sağlayıcılarını kullandıkları da merkez tarafından belirtildi. 
     ABD'de anayasal hak olan ifade özgürlüğü sebebiyle yetkililer internet suçlarıyla mücadele etmekte zorlanıyor. 
     





</TEXT>
</DOC>
