<DOC>
<DOCNO> 85967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/son/sontur16.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP'li kadın milletvekili Cuma namazında... 
</HEADLINE>
<TEXT>

     DSP Amasya Milletvekili Gönül Saray Alphan, Meclis'te ''Kadın mescidi'' açılmasına tepki göstererek, erkeklerle birlikte Meclis Camii'nde cuma namazı kıldı. 
     İlk kez bir kadının namaz kılmasına sahne olan TBMM Camii'ne DSP'li Alphan, DSP Afyon Milletvekili Gaffar Yakın ile birlikte geldi. 
     Uzun siyah ceket ve siyah pantolon giyen Alphan, omuzlarına aldığı kırmızı oyalı siyah yazmayı camiye girerken başına taktı. Kadın milletvekilinin namaz kıldığı bölümün dış kapısında sivil ve resmi polisler namaz sona erene kadar beklediler. 
     Caminin en arka sırasında tabure ile ayrılan bölümde tek başına namaz kılan Alphan'ın en yakınındaki kişi iki üç metre kadar uzağında saf tutan DSP'li Gaffar Yakın oldu. Alphan, namazını kıldıktan sonra yine başörtüsünü omuzlarına koyarak Gaffar Yakın ile birlikte gazetecilere açıklama yapmadan arka taraftan Meclis'teki odasına geçti. DSP'li Gönül Saray Alphan, odasına gelişinde muhabirlerin soruları üzerine ''Bunda açıklanacak birşey yok. Herkes gibi ben de namazımı kıldım'' dedi. 
     
     DSP'LİNİN TEPKİSİ 

     DSP Hakkari Milletvekili Evliya Parlak, gazetecilerin soruları üzerine kadın milletvekilinin cuma namazı kılmasının doğal olduğunu, ancak bunun televizyonlara haber verilerek yapılmaması gerektiğini söyledi. 
     AK Parti Aksaray Milletvekili Ramazan Toprak, DSP'li Alphan'ın davranışının ''Dini siyasete alet etmek'' anlamına geldiğini ifade ederken, MHP Kilis Milletvekili Mehmet Nacar gazetecilere, ''Abdest almış mı '' diye sordu. 
     MHP'li İnsan Haklarını İnceleme Komisyonu Başkanı Hüseyin Akgül, ibadette ''Şov ve riyaya yer olmadığını'' ifade ederek tepki gösterdi ve ''Şov ibadeti bozar'' dedi. 
     
     ''NAMAZ KILMAYI SÜRDÜRSÜN'' 

     AK Parti Kahramanmaraş Milletvekili Avni Doğan, ''Namazın MHP milletvekillerine tepki için değil, Allah için kılınması'' gerektiğini belirterek, Alphan'ın samimiyetini bundan sonra da namaz kılmayı sürdürüp sürdürmemesinin göstereceğini söyledi. Doğan, Alphan'ı bugün kılınacak ikindi namazına beklediklerini kaydetti. AK Parti Manisa Milletvekili Necati Çetinkaya da namaz kılmayı sürdürmesi durumunda Alphan'a yönelik ''Şov'' eleştirilerinin ortadan kalkacağını söyledi. 
     
     ''GELENEĞİMİZDE VAR' 

     SP Grup Başkanvekili Ömer Vehbi Hatipoğlu, Mekke ve Medine'de kadınların erkeklerle birlikte namaz kıldığını ve bunun şaşılacak bir tarafı olmadığını söyledi. Buna karşın Alphan'ı ''Şov yapmakla'' suçlayan Hatipoğlu, ''Camilerin şov ve gösteri alanı yapıldığını iddia edenler, şimdi camileri şov ve gösteri alanı haline getiriyor'' dedi. 
     SP Erzurum Milletvekili Aslan Polat, kadınların erkeklerle birlikte namaz kılmasının Anadolu geleneğinde olduğunu, kendisinin de Erzurum'da kadınlarla birlikte aynı camii de namaz kıldığını söyledi. 
     Polat kadınların da camilerde kendilerine ayrılan yerlerde erkeklerle birlikte namaz kılmasının kendilerini sadece sevindireceğini ifade etti. 
     
     ''KADINLAR KOCALARI İÇİN SÜSLENİR'' 

     DYP Van Milletvekili Fethullah Gültepe ise diğer milletvekillerinden farklı bir yorumda bulunarak, bir kadının namaz kılarken ''Eğildiğinde ve secdeye vardığında vücut hatlarının görünmesinin çirkin bir hadise'' olduğunu söyledi. Gültepe, kadınların dışarıda süslenmelerini de eleştirerek, ''Kadınlar sadece kocaları için süslenip, püslenip, bezenirler'' dedi. 
     
     ''MEMNUNİYET VE TAKDİR...'' 

     MHP Aksaray Milletvekili Sadi Somuncuoğlu da ilim adamlarının ittifakla kadınların erkeklerle birlikte cuma namazı kılabileceğine karar verdiğini söyledi. Somuncuoğlu, ''Bir Müslüman olarak memnuniyet ve takdirlerimi iletiyorum'' dedi. 
     





</TEXT>
</DOC>
