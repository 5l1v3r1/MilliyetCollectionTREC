<DOC>
<DOCNO> 84773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/son/sonspo02.html </URL>
<DATE> 2002/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Kupası finalleri İngiliz holiganlara yasaklandı... 
</HEADLINE>
<TEXT>

     İngiltere'nin ve kendi kulüplerinin maçlarında olay çıkarma konusunda sabıkaları bulunan toplam bin 7 holiganın Dünya Kupası maçlarına gitmelerinin yasaklandığı açıklandı. 
     2000 yılından yapılan Avrupa Kupası maçlarına göre 10 kat daha fazla holiganın Dünya kupası maçlarına katılmalarının yasaklandığına ve bu yasağı çiğneyenlerin de altı aya kadar hapis cezasına çarptırılabileceğine dikkat çekiliyor. 
     Japonya ve Kore'ye seyahat etmeleri yasaklanan futbol fanatikleri arasında Cardiff City, Stoke City, Leeds United, Millwall, Birmingham City, Bristol City, Chelsea, Coventry City, Derby County, Hull City, Manchester City, Manchester United, Swansea City, Swindon Town ve Wigan Athletic gibi kulüplerin taraftarları bulunuyor. 
     Bin 7 taraftarın pasaportlarını polise teslim etmeleri istenirken ve polisin kupa maçları boyunca da sözkonusu kişileri uzaktan da olsa izlemeye alacağı ifade ediliyor. 
     Bu arada halihazırda 8 bin İngiliz taraftarın Dünya kupası maçları için seyahat etmeye hazırlandıkları, bunlardan 4 bininin İngiltere Futbol Federasyonu, 2 bininin de FİFA aracılığıyla biletlerini garanti altına aldıkları belirtiliyor. 
     Kalan 2 bin İngiliz izleyicinin ise, önceden hiçbir ayarlama yapmadan yolculuklarına başlayacakları, ancak gittikleri ülkelerde güvenlik önlemlerinin de çok yüksek olması nedeniyle güçlük çekmelerinin beklendiği ifade ediliyor. 
     Bu arada İngiliz polisinin de Kore ve Japonya'da özellikle havaalanları, terminaller gibi yerlerde bulundurulacağı ve bu iki ülkenin sokaklarında da devriye gezeceği belirtiliyor. 
     





</TEXT>
</DOC>
