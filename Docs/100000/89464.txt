<DOC>
<DOCNO> 89464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/12/son/sonspo08.html </URL>
<DATE> 2002/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş "Bir sınavdan geçiyoruz ama sınıfta kaldık" 
</HEADLINE>
<TEXT>

     Milli Takımlar Teknik Direktörü Şenol Güneş, 48 yıl aradan sonra katıldıkları Dünya Kupası'nda amaçlarının Japonya'ya gitmek olduğunu belirterek, ''2 maçta aldığımız 1 puan yarışta bizi geride bıraktı. 
     Ancak iddiamız var pes etmedik. Yarış devam ediyor'' dedi. 
     Şenol Güneş, milli takımın kamp yaptığı Seul Tower Otel'de bir basın toplantısı düzenledi. 
     Güneş, futbolun bir hata oyunu olduğunu ve futbolcularının ellerinden geleni yaptığını ifade ederek, şöyle konuştu 
     ''Oyuncularım, sonucun istediğimiz gibi olmadığı için üzüntü yaşadılar. Pes etmiyor, dersler çıkarıyorlar. Tecrübe kazandılar, onurlu ve saygın bir dönem yaşıyorlar. 
     Dünya Kupası bir şölen yeridir. Biz burada bir yarış yapıyoruz. Bu yarış içinde yarın Çin ile yapacağımız maçtaki hedefimiz galip gelmek. 
     Galibiyet bizi ülkemize de Japonya'ya da gönderebilir. Tek yüreğiz ve olumsuz havayı düzeltiyoruz.'' Güneş, kimseyi suçlamadıklarını ve çözüm aradıklarını belirterek, ''İşimizi yaptık, yapmaya da devam ediyoruz. Sabırlı ve inançlıyız. 
     Brezilya maçının sıkıntısı takıma yansıdı. Ama bunu ortadan kaldıracak bizleriz'' dedi. 
     Şenol Güneş, Çin takımının oyun disiplinine çok bağlı bir ekip olduğunu kaydederek, konuşmasını şöyle sürdürdü 
     ''Genelde 4-4-2 düzeninde oynuyorlar ama bazen de 4-5-1'e dönüşen bir ekip. Çok koşuyorlar. Onlar da Dünya Kupası'na ilk defa katıldılar. Zaman zaman iyi oynadılar ama yaptıkları hatalar oyunun sonucunu değiştirdi. Tecrübesizlik onları da etkiledi. Ama maçtan hiç kopmuyorlar. Gol yeseler bile oyun içinde disiplini bozmuyorlar.'' Güneş, Dünya Kupası'na katılan her ülkenin iyi bir takım olduğunu ama önemli olanın maç günü iyi oynayabilmek olduğunu belirterek, ''Dünyada en büyük ya da en küçük takım diye birşey yoktur. Bu sebeple, Çin de iddası olmamasına rağmen yarınki maçta kazanmak için oynayacaktır. Bizim de kazanmaktan başka çaremiz yok'' ifadelerini kullandı. 
     Şenol Güneş, Okan'ın sakatlığının sürdüğünü, Mustafa İzzet'in de dün yapılan idman sonrasında adelesinin yırtıldığını belirterek, ''Okan ve Mustafa, Çin karşısında forma giyemeyecekler. Hakan ve Rüştü'nün de hafif sakatlıkları var ama yarın oynuyorlar'' dedi. 
     Yarınki maçı Kolombiyalı hakemin yöneteceğini hatırlatan Güneş, ''Bu Dünya Kupası'nda hep ilkleri gördük. Türkiye, Avrupa'da çok maç oynadı ama diğer kıta ülkelerinin takımlarıyla maç yapmadığı için, Avrupa dışındaki hakemleri de tanımıyorlar. Bu nedenle alışık olmadığımız bir atmosferde oynayacağız. Bu da bizim için bir tecrübedir'' diye konuştu. 
     Güneş, Türkiye'nin bir üst tura çıkamaması durumunda felaket olmayacağını, buraya onurla geldiklerini ve onurla da döneceklerini kaydederek, ''Ülke olarak, medyasıyla, halkıyla ve takımıyla bir sınavdan geçiyoruz. Yarış devam ediyor. Biz işimizi yapıyoruz. Ama bu sınavda sınıfta kaldık. İşim bitince bugünlerin yorumlarını yaparız. 
     Bu Dünya Kupası'ndan dersler çıkarttık. Bunu geleceğe olumlu yansıtmaya çalışacağız'' diye konuştu. 
     Şenol Güneş, Dünya Kupası'na katılmanın bir onur olduğunu ve deneyim kazandıklarını hatırlatarak, ''Hak ettiğimiz puanın altında puan aldık. Hedefimize ulaşamazsak, geleceğe yatırım yapmaya devam edeceğiz'' dedi. 
     Türk Milli Takımı'nın, 48 yıl sonra Dünya Kupası'na kaldığını hatırlatan Şenol Güneş, basın mensuplarını kastederek sözlerini şöyle tamamladı 
     ''Bunu ben değil tarih söylüyor. Gruptan çıkamamamızı felaket olarak değil ama başarısızlık olarak gösterebiliriz. Dünya Kupası tecrübesini basın da, taraftarlar da biz de görmedik. Çok tecrübeli olan takımların da başarılı olamadıklarını görüyoruz. Biz ülke olarak iş bitmeden, işe bitmiş gibi bakıyoruz. Göreve geldiğim günden beri 'ışığı önümüze tutun' dedim ama gözümüze tuttunuz. Brezilya maçından sonrada birileri düğmeye bastı. Bunlar 2 yılın hesabıdır. Bunun cevabını Dünya Kupası'ndan sonra verecek, hesabını da soracağım. 
     Destek olmanız gerekirken köstek olursanız bu takımı çökertirsiniz.'' Güneş'in daha sonra son 2 soruya yanıt vermeyerek, toplantıyı sinirli ve gergin bir biçimde terk ettiği gözlendi. 
     





</TEXT>
</DOC>
