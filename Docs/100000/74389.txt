<DOC>
<DOCNO> 74389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/24/son/sontur10.html </URL>
<DATE> 2002/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "Değişmek için değil değiştirmek için yola çıktık" 
</HEADLINE>
<TEXT>

     SP Genel Başkanı Recai Kutan, ''TBMM'nin bir üyesi olarak utanarak ve üzülerek söylüyorum ki, TBMM yasama görevini yapmıyor. Ecevit, Yılmaz, Bahçeli bir araya geliyor. Bir yasaya karar veriyorlar. Meclis'e geliyor. Komisyonlarda müzakere imkanı bile yok'' diye konuştu. 
     Türkiye'nin tarihin en büyük bunalımlarını yaşadığını ve ekonomik sıkıntının her geçen gün arttığını savunan Kutan, bunun görmezden gelindiğini söyledi. 
     Devlet Bakanı Kemal Derviş'in ekonominin gidişi ile ilgili sözlerini de elleştiren Kutan, şöyle konuştu 
     ''Kemal Derviş geçenlerde ekonomi iyiye gidiyor dedi. Bir insanın ekonomi iyiye gidiyor demesi için için ya ekonomiden habersiz olması ya da çok pişkin olması gerekir. Ekonomik kriterler ortada. Geçen ay ilan edilen enflasyon rakamı halen yüzde 90'nın üzerinde. Onun için 3 koalisyon ortağına ve 4. ortak Derviş'e sesleniyorum Evet, işler iyiye gidiyor, doğrudur. Türkiye'de 500-600 aile var ki bunların işleri iyiye gidiyor. Ancak millet her geçen gün açlık sınırının altına düşüyor. Ama sizin hedefiniz o 500-600 ailedir. 
     Millet değil.'' 
     
     "Bozuk düzen değişecek" 
     SP ve milli görüşün, belediyelerin etkin çalışmaları sayesinde halk tarafından takdir edildiğini, ilk seçimde iktidara geleceklerini ileri süren Kutan, ''Milli görüş, Allah'ın izniyle yapılacak bir erken seçimde mutlaka iktidara gelecektir, gelmelidir. Bütün bu bozuk düzen değişecektir. Biz SP olarak değişmek için değil, bu yanlış sistemi değiştirmek için yola çıktık. Mutlaka değiştireceğiz'' diye konuştu. 
     Kutan, daha sonra SP'li belediye başkanları ile basına kapalı olarak gerçekleştirilen istişare toplantısına katıldı. 
     






</TEXT>
</DOC>
