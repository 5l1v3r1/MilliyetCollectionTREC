<DOC>
<DOCNO> 71877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/11/guncel/gun01.html </URL>
<DATE> 2002/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu da fobik havayolları’ 
</HEADLINE>
<TEXT>

Uçak fobim var’ diyen Trabzonlu Haluk Pekşen, THY’ye rakip Fly Air’i kurdu.. Pekşen, Uçmanın lüks olmadığını kanıtlayacağım’ diyecek kadar da iddialı.. 
     UTKU ÇAKIRÖZER Ankara 

     Yurtiçi ulaşımda Türk Hava Yolları THY ile rekabete girecek ikinci havacılık şirketi kuruldu. 
     Ulaştırma Bakanlığı, Ankara’lı avukat Haluk Pekşen’in kurduğu Fly Air’ adlı havacılık şirketine, yurtiçi ve yurtdışı yolcu taşıma izni verdi. Fly Air, uçuşlarının merkez üssü olarak İstanbul’un Anadolu yakasındaki Sabiha Gökçen Havalimanı’nı seçti. Çeşitli havayolları şirketlerine beş yıl danışmanlık yaptıktan sonra kendi şirketini kurmaya karar veren Pekşen, sloganını bile belirlemiş "Uçmak lüks değil.." 
     Uçak kullanmayı bilmediğini, hatta aslında uçak fobisi yani korkusu’ olduğunu itiraf eden çiçeği burnunda havayolları sahibi Trabzonlu Avukat Haluk Pekşen, Fly Air’le ilgili hedeflerini de, kendi ağzından Milliyet’e şöyle anlattı 
     HEDEF YILDA 5 MİLYON YOLCU Az gelişmiş ülkelerde uçakla ulaşım bir seremoni gibi yapılır. En büyük iddiamız ve hedefimiz, Türkiye’de uçak yolculuğunun bir lüks olmadığını ispat etmek. Herkes elini kolunu sallaya sallaya uçacak. 5 yıl sonra yılda 5 milyon kişi Fly Air’le uçar hale gelecek. 
     ANTEP DUBAİ’YE DÖNECEK Fly Air üç tip yolcuya hizmet verecek. Birincisi, 10 milyonluk nüfusu olan İstanbul - Anadolu yakasının Sabiha Gökçen Havalimanı ile birçok şehirle bağlantısını sağlayacağız. İkincisi, yurtdışından gelen turistlerin yurtiçi dağıtımını yapacağız. Son olarak da Bursa, Gaziantep gibi gelişmiş ticari merkezlerinin yurtdışı giriş - çıkış noktası olacağız. Antep’in Suriye ve İran’la, Bursa’nın da Bulgaristan, Yunanistan’la bağlantısı sağlanırsa, bu kentlerimizin Dubai olmaları işten bile değil. 
     BEN UCUZA UÇARIM Yüzde 15’mi olur, 25 mi olur, henüz kesin değil ama THY’den kesinlikle daha ucuza uçacağız. Yer hizmetlerinin daha ucuz olduğu Sabiha Gökçen’i ana üs olarak belirlememizin bunda büyük payı olacak. 
     ÜÇ BİN KİŞİYE EKMEK Haftaya uçakları alacağız. 120 - 130 kişilik üç uçakla Haziran ayında seferlere başlayıp, bir yıl içinde sayıyı 9’a çıkaracağız. Toplam 30 milyon dolar yatırım planlıyoruz. Sanırım, Fly Air sayesinde 2 bin 500 - 3 bin kişiye iş imkanı doğacak. 
     



 GÜNCEL 














</TEXT>
</DOC>
