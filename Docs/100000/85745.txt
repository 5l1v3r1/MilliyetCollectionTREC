<DOC>
<DOCNO> 85745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/23/son/sontur10.html </URL>
<DATE> 2002/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da canlı bomba alarmı... 
</HEADLINE>
<TEXT>

     İstanbul Emniyet Müdürü Hasan Özdemir, valilik ile emniyet binaları ve resmi kurumlarda tedbirlerin en üst düzeyde alınmasını istedi. 
     Özdemir, polise hitaben yayınladığı telsiz talimatında, ''canlı bomba'' gibi eylemler yapabilecek kişilere yönelik önlemlerin artırılması konusunda, uyarıda bulundu. 
     Başta valilik olmak üzere, emniyet ve resmi kurumlara ait binalarda tedbirlerin en üst düzeyde alınmasını isteyen Özdemir, yetkili amirlerin bu önlemleri gözden geçirmesi ve eksikliklerin giderilmesi talimatını verdi. 
     Bu tür binalar çevresinde sahipsiz paket ya da poşet gibi şüpheli unsurlar bulunması halinde uzman polis ekiplerinin çağrılması gerektiğini bildiren Özdemir, emniyete ait yerler çevresinde araç park ettirilmemesini istedi. 
     Hasan Özdemir, emniyet binalarına girişlerin tek kapıdan yaptırılması ve şüpheli şahısların binalara girmeden dışarıda kontrol edilmesi gerektiğini de kaydetti. 
     Özdemir, asker uğurlama konvoylarıyla ilgili olarak da taşkınlık yapanlar için tedbir alınması talimatını verdi. 
     





</TEXT>
</DOC>
