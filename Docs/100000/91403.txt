<DOC>
<DOCNO> 91403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/22/son/sondun18.html </URL>
<DATE> 2002/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Ortadoğu Konferansı'nın toplanmasını istedi 
</HEADLINE>
<TEXT>

     İspanya'nın Sevilla kentinde dün başlayan AB zirvesinin taslak sonuç bildirgesinde, Ortadoğu'da artan şiddetin boyutlarına dikkat çekilerek, acilen uluslararası konferans düzenlenmesi çağrısı yapılıyor. 
     ''Ortadoğu'daki kriz, dramatik bir dönüm noktasına ulaşmıştır'' denilen taslakta, konunun siyaset, ekonomi ve güvenlik boyutlarını ele alacak uluslararası nitelikli bir konferansın, acilen toplanması gerektiği belirtiliyor. 
     Taslakta, ''Konferans, sorunun siyasi çözümüne ilişkin parametreleri belirlemeli ve gerçekçi, iyi tanımlanmış bir takvim oluşturmalıdır'' deniyor. 
     Soruna, İsrail ve Filistin taraflarının kendi aralarında çözüm bulmalarının mümkün görünmediğine de değinilen taslakta, uluslararası toplumun acilen harekete geçmesi gerektiği kaydediliyor. 
     Taslakta sivil İsraillilere yönelik terörist saldırıları şiddetle kınayan AB liderleri, 1967 sınırlarını temel alan demokratik bir Filistin devletinin kurulması ve Filistin topraklarındaki işgalin sona ermesi çağrısında da bulundular. 
     





</TEXT>
</DOC>
