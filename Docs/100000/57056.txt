<DOC>
<DOCNO> 57056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/13/son/sontur04.html </URL>
<DATE> 2001/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK'ya ağır darbe... İç Anadolu sorumlusu yakalandı... 
</HEADLINE>
<TEXT>

     Ankara polisinin düzenlediği operasyon sonucu, terör örgütü PKK'nın sözde İç Anadolu sorumlusu ve 3 örgüt üyesi yakalandı. Yakalanan kişilerin, PKK'nın siyasallaşma faaliyeti doğrultusunda çalışma yaptıkları tespit edildi. 
     Ankara Emniyet Müdürlüğü İstihbarat Şube ve Terörle Mücadele Şube Müdürlüğü'nün ortaklaşa yaptığı çalışmalar sonucu, terör örgütünün sözde İç Anadolu sorumlusu ''Baran'' kod adlı Barış Cengiz, yakalanarak gözaltına alındı. Cengiz'e bağlı örgütsel faaliyet yürüttüğü bildirilen ''Zilan'' kod adlı Nagehan Akarsel Ankara'da, öğretmenlik yapan Mehmet Çoban da Konya'da yakalandı. Nagehan Akarsel'in üzerinde ''Sultan Çoban'' adına düzenlenen sahte bir kimlik de ele geçirildi. Operasyon kapsamında Akarsel'in yakın arkadaşı ve örgütle bağlantısı olduğu bildirilen Reyhan K. da gözaltına alındı. 
     
     Öcalan'ın öğrencisi 
     Terör örgütünün sözde sorumlusu Barış Cengiz, ifadesinde, HADEP'in 1996 yılında yapılan kongresinden sonra gözaltına alındığını, serbest 
     kaldıktan sonra yurtdışına kaçarak Yunanistan'a gittiğini söyledi. 
     Terör örgütünün Atina'da bulunan kampında uzun süre kaldığını, daha sonra Suriye'nin başkenti Şam'a geçtiğini kaydeden Cengiz, 1998 yılında Şam'da bulunan eğitim kampında terör örgütünün başı Abdullah Öcalan'dan kadro eğitimi aldığını bildirdi. 
     Terör örgütünün 7. kongresinde siyasallaşma süreciyle ilgili karar alındığını vurgulayan Cengiz, bu doğrultuda komşu bir başka ülkede bulunan bir kampta ''Türkiye Çalışma Grubu'' oluşturulduğunu ifade etti. Burada uzun süre görev aldığını ve terör örgütünün önemli isimlerinden Osman Öcalan tarafından İç Anadolu bölge sorumluluğu görevine getirildiğini belirten Cengiz, Osman Öcalan'ın ayrılmadan önce kendisine yakalanması durumunda, ''Sizler herhangi bir eylemde yer almadınız. Onun için konuşabilirsiniz'' dediğini sözlerine ekledi. 
     Cengiz, Türkiye'ye geldikten sonra terör örgütünün siyasallaşma süreciyle ilgili Nagehan Akarsel ve Mehmet Çoban'la birlikte yaptıkları çalışmaları da anlattı. 
     Poliste sorguları tamamlanan ''Baran'' kod adlı Barış Cengiz, ''Zilan'' kod adlı Nagehan Akarsel ve öğretmen Mehmet Çoban Ankara DGM tarafından tutuklandı. Reyhan K. ise serbest kaldı. 
     






</TEXT>
</DOC>
