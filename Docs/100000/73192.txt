<DOC>
<DOCNO> 73192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/18/spor/spo11.html </URL>
<DATE> 2002/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu 
</HEADLINE>
<TEXT>

     Hakan Şükür yine suskun 
     İTALYA Ligi’nde Parma, rakip sahada Perugia’ya da 2 - 1 yenilerek üç önemli puan daha kaybetti. Parma’da formsuzluğu nedeniyle yedek başlayan Hakan, 69. dakikada Micoud’nun yerine oyuna girdi. Inter ise Emre ve Okan’ın oynamadığı maçta Lecce’yi deplasmanda Recoba’nın iki golüyle 2 - 1 yendi. Milan da Ümit’in kadroda yer almadığı mücadelede Torino’yu 2 - 1 mağlup etti. 
     
     Tugay sakatlandı 
     İNGİLTERE Premier Ligi’nde düşme korkusu yaşayan Tugay ve Hakan Ünsal’ın takımı Blackburn, Leeds deplasmanında 3-1 mağlup olmaktan kurtulamadı. Sakatlığı nükseden Tugay, ikinci yarıda yerini Hughes’a bıraktı. Milli futbolcumuzun durumunun ciddi olmadığı öğrenildi. 90 dakika görev yapan Hakan ise gayretli bir oyun sergiledi. Leeds taraftarı, her iki temsilcimizi de zaman zaman yuhaladı. 
     
     Toshack gitti Sociedad kazandı 
     İSPANYA Ligi’nde hafta içinde teknik direktör John Toshack ile yollarını ayıran Real Sociedad, yeni hocası Oleba yönetiminde çıktığı ilk lig maçında sahasında Espanyol’u 1-0 mağlup etti. Düşme endişesi yaşayan Sociedad bu galibiyetle 16. sıraya yükselerek nefes alırken, Tayfun da 90 dakika forma giydi. Nihat ise yedekte kaldı. 
     
     Hakemlere saldırı 
     2. Lig A Kategorisi’nde Akçaabat Sebat - Ankaraspor maçının 55. dakikasında konuk ekibin ikinci golünün ardından bir taraftar sahaya atlayıp, yan hakem Aykut Uçarer’e yumruk attı. Uçarer hafif yaralanırken, fanatik taraftar göz altına alındı. 2.Lig 3.Grup’ta Kütahya’nın 89. dakikada galibiyete ulaştığı maçta ev sahibi Kırıkkaleli oyuncular hakeme saldırdı. Hakan Özkan santrayı yaptırmayıp, soyunma odasında maçı bitirdi. 
     
     Okçuluk sona erdi 
     8. Avrupa Salon Okçuluk Şampiyonası dün Türk sporcuların yer almadığı bireysel finaller ile sona erdi. Şampiyonada İtalya, 3 altın ve 2 gümüş madalya kazanarak takım halinde ilk sırada yer alırken, Ukrayna, 2 altın ve 1 bronz madalyayla 2., Fransa da 1 altın, 2 gümüş ve 1 bronz madalyayla 3. oldu. 
     
     



 SPOR 



























</TEXT>
</DOC>
