<DOC>
<DOCNO> 55454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/04/spor/yurundul.html </URL>
<DATE> 2001/12/04/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Sorun Daum'da 
</HEADLINE>
<TEXT>

     Kadıköy'deki Fenerbahçe derbisi Beşiktaş'ta kimsenin gerektiği gibi süzemediği gerçekleri iyice ortaya çıkardı. 
     Biz sezon başından beri vurguluyoruz. "Beşiktaş'ın eldeki kadrosu yetersiz değil. Bütün sorun Daum'da" diye. Alman hocanın kariyeri tartışılmaz. Ancak yaptığı büyük teknik adam yanlışları, takımın performansını olumsuz etkiledi. Son dört haftaya kadar sistemi oturtamadı. Taşlarla gereksiz yere sürekli oynadı. Takım tertibi, taktik anlayış ve oyuncu değişikliklerinde hatalar yaptı. Sonuçlar kötü olunca da hep kadro yetersizliğini, kaleci sıkıntısını, mali imkansızlık yüzünden istediği hiçbir transferin yapılamadığını gündeme getirerek günah çıkarmaya çalıştı. Bir de üstelik yönetimin sınırsız desteğine rağmen istifa tehditlerinde bulundu. 
     Aslında medyanın büyük bölümü de Daum gibi düşünüyor. Kadro yetersiz, defans oyuncuları zayıf. Bu yüzden rakiplere çok pozisyon veriliyor, çok gol yeniyor yorumları yapıldı. Şöyle bir eldeki defans oyuncularına göz atalım. Rus Milli Takımı'nın direkt adamı Khlestov, Ronaldo, Ahmet, Erman, Ümit, Ali Eren, ihtiyaç duyulduğunda da Tayfur. Eğer bu isimlerden uyumlu bir blok oluşmuyorsa sorumlusu Daum'dur. Bir örnek verelim. Ön libero Zeki, arkasında Saffet, Bekir'le İstanbulspor, seyirci dezavantajına, dokuz kişi kalıp Galatasaray karşısında farklı yenilmesine rağmen ligin en az gol yiyen takımı. Ayrıca günümüz futbolunda yanlızca defans değil, takım savunması var. 
     Kadıköy'de derbi öncesi genel görüşlerde netice üzerinde rol oynayacak üç isim vardı. Nihat, İlhan, Tümer. Nihat, sakatlıktan dolayı kadrodan çıkarıldı. İlhan, Mustafa Doğan'ın amansız markajından bu sezonun en verimsiz ve pasif futbolunu sergiledi. Son haftaların en formda isimlerinden önemli yetenek Tümer de ilk yarıda kırmızı kart gördü. Ama Beşiktaş, ikinci devrenin başında yenik duruma düşmesine rağmen maçı kazandı. Hem de Kadıköy'de... Çünkü motivasyon ve oyun disiplini mükemmeldi. Daum'un takım tertibi, oyun kurgusu, taktik planı ve de oyuncu değişiklikleri dört dörtlüktü. Demek ki Beşiktaş'ta bugüne kadarki istikrarsız grafiğin ve puan kayıplarının sebebi kadro yetersizliği değil. 
     



 SPOR 
























</TEXT>
</DOC>
