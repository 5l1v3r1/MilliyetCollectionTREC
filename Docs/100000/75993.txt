<DOC>
<DOCNO> 75993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/02/son/soneko11.html </URL>
<DATE> 2002/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tofaş, TV yayınına hazırlanıyor... 
</HEADLINE>
<TEXT>

     Tofaş'ta Doblo'nun üretimiyle başlayan, üretim-pazarlama şirketlerinin birleşmesiyle hız kazanan değişim çalışmaları, özel TV yayınıyla önemli bir aşamaya ulaştı. 
     İlk aşamada Tofaş bayilerinin izleyebileceği Tofaş TV, yayın hayatına 9 Nisan'da start verecek. Digiturk altyapısını kullanacak olan Tofaş TV'nin anlaşmalı servislere, Tofaş çalışanlarına ve yan sanayiye de ulaştırılması planlanıyor. 
     Tofaş E-Pazarlama Proje Koordinatörü Onur Bolel, ilk aşamada haftada 1 saatlik yayınında pazarlama, satış, satış sonrası bilgileri, ürün ve hizmet tanıtım filmleri, eğitim programlarının yer alacağını belirterek, digital yayının interaktif özelliklerinden bilgi paylaşımı amacıyla da yararlanılacağını söyledi. 
     Testleri tamamladıklarını ve 9 Nisan'da yayına başlayacaklarını bildiren Bolel, şunları söyledi 
     ''Yayının süresini zaman içinde çoğaltacağız. Bu gelişme bayilerle aramızdaki iletişimi ciddi bir şekilde artıracak. Örneğin bir otomobil parçasının tamirini bir tamimle anlatırken, TV ile bu gösterilerek açıklanacak. Böylece etkili bir öğrenme yolu açılıyor. 
     Tofaş'ın aktiviteleri ve yeni satış kampanyalarının daha detaylı ve etkili bir biçimde anlatılması, satışla ilgili faaliyetlerin ve performansların paylaşılması da büyük önem taşıyor. Ayrıca, yayın süresince izleyicilerimize sorulacak sorulara alınacak yanıtlarla çeşitli raporlamalar da yapılabiliyor.'' Yayına yaklaşık 80 Tofaş bayisi ile başlıyacaklarını duyuran Onur Bolel, yayını aşamalı olarak anlaşmalı servislere, Tofaş çalışanlarına ve yan sanayiye ulaştırmayı düşündüklerini, TV yayınının kendileri için yeni ve etkili bir yol olarak gözüktüğünü söyledi. 
     Bolel, yayın için prodüksiyon şirketlerinden destek aldıklarını, ayrıca, Tofaş'ta yayına malzeme sağlayacak ve yayının düzeninden sorumlu bir grup oluşturulduğunu da bildirdi. 
     






</TEXT>
</DOC>
