<DOC>
<DOCNO> 97805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/son/sontur40.html </URL>
<DATE> 2002/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık Bakanı, Formula 1'e itiraz etti... 
</HEADLINE>
<TEXT>

     Sağlık Bakanı Osman Durmuş'tan Formula-1 yarışlarının Türkiye'de düzenlenmesine sigara reklamlarına yer verilmesi nedeniyle itiraz geldi. 
     Edinilen bilgilere göre, Bakanlar Kurulu'na Formula-1 yarışları hakkında brifing sunan Türkiye Otomobil ve Motor Sporları Konfederasyonu Heyeti, Sağlık Bakanı Osman Durmuş'un itirazıyla karşılaştı. Bakan Durmuş, Formula-1 yarışmaları tanıtımlarında sigara reklamlarına yer verildiğini belirterek bu yarışmanın Türkiye'de düzenlenmemesi gerektiğini söyledi. Durmuş'un bu itirazı üzerine söz alan Turizm Bakanı Mustafa Taşar ise sigara reklamlarına yer verilmeden de Formula-1 yarışlarının yapılabildiğine dikkat çekerek, sigara reklamsız Formula yarışlarıyla ilgili bir broşürü Bakanlar Kurulu üyelerine dağıttı. Tartışmaların sonunda Bakanlar Kurulu, yarışların Türkiye'de düzenlenmesini benimsedi. 
     





</TEXT>
</DOC>
