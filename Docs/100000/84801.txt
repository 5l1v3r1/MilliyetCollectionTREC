<DOC>
<DOCNO> 84801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/son/sontur16.html </URL>
<DATE> 2002/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulaştırma Bakanlığı'ndan terörist eylem ihbarı için açıklama... 
</HEADLINE>
<TEXT>

     Ulaştırma Bakanlığı, Türkiye'de sivil havacılığı içeren muhtemel bir terörist saldırı yapılacağına ilişkin bazı basın organlarında yer alan dış kaynaklı haberler üzerine, Bakanlığın çeşitli kaynaklardan kendisine intikal eden her türlü istihbaratı değerlendirdiğini bildirdi. 
     Bakanlık'tan yapılan yazılı açıklamada, bu konudaki dış kaynaklı açıklamaların, yabancı basın-yayın organları ile birlikte Türk basınında da yer aldığı kaydedildi. 
     Ulaştırma Bakanlığı'nın çeşitli kaynaklardan kendisine intikal ettirilen her türlü istihbaratı titizlikle değerlendirdiği vurgulanan açıklamada, şöyle denildi 
     ''Türkiye, 11 Eylül 2001 tarihinde ABD'de meydana gelen terör olayı sonrası tüm havacılık güvenliğini gözden geçirmiş ve yapılan denetimler sonucu ülkemizdeki güvenlik sisteminin dünya standartlarının üzerinde olduğu tespit edilmiştir. Türk sivil havacılık yetkilileri, yetkililer ile sık sık biraraya gelerek 11 Eylül sonrası olası gelişmeleri müştereken değerlendirmiştir. 
     15-19 Nisan 2002 tarihleri arasında Avrupa Sivil Havacılık 
     Konferansı ECAC güvenlik uzmanları tarafından, Atatürk Havalimanı'nda yapılan denetimler sonucunda düzenlenen ön raporda da belirtildiği gibi, alınan güvenlik önlemleri uluslararası standartlardadır. 
     Turizm sezonunun başladığı bugünlerde havacılık ve turizm sektörlerinin olumsuz yönde etkilenmemesi için gereken tedbirler alınmıştır. Bu tür haberlerin yayınının hassasiyetle ele alınması gerektiği düşünülmektedir. 
     Sonuç olarak, yapılan uyarılar, sadece ülkemiz sivil havacılığı ile ilgili olmayıp, tüm dünya ülkeleri için geçerlidir. Ülkemiz, gerek hava seyrüsefer güvenliği, gerekse havaalanlarımızın güvenliği açısından uluslararası standartlardadır.'' 
     





</TEXT>
</DOC>
