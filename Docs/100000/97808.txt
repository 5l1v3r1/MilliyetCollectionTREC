<DOC>
<DOCNO> 97808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/son/sontur43.html </URL>
<DATE> 2002/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da orman yangını... Bazı evler boşaltılıyor... 
</HEADLINE>
<TEXT>

     Antalya'nın Tünektepe mevkiinde süren yangın nedeniyle, bölgeye yakın Yeşilgökdere Mahallesi'ndeki bazı evlerin önlem olarak boşaltılması için polis, mahalle halkına uyarılarda bulunuyor. 
     Yeşilgökdere Mahallesi'nde anız yakılması sırasında alevlerin rüzgarın etkisiyle Tünektepe mevkiindeki ormanlık alana sıçraması üzerine büyüyen yangının kontrol altına alınması çalışmaları sürüyor. 
     Orman Bölge Müdürlüğü'ne bağlı ekipler hava ve karadan yoğun çalışma sürdürürken, Antalya Büyükşehir Belediyesi İtfaiyesi de çalışmalara çok sayıda aracı ve ekibiyle katılıyor. 
     Bu arada, yangının dağınık alanda sürmesi nedeniyle, polis 20 haneli Yeşilgökdere Mahalesi'ndeki konut sahiplerine, evlerini kısa süreli boşaltmaları için uyarılarda bulunuyor. 
     Rüzgar nedeniyle kontrol altına alınmasında zorluk çekilen yangına, daha çok uçak ve helikopterle havadan su bırakılarak müdahale ediliyor. 
     





</TEXT>
</DOC>
