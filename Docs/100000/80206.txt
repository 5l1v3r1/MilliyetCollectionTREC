<DOC>
<DOCNO> 80206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/24/son/sontur17.html </URL>
<DATE> 2002/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "İki turlu seçim sistemini Türkiye'ye de getirelim" 
</HEADLINE>
<TEXT>

     DYP Genel Başkanı Tansu Çiller, merkez sağı ve merkez solu bütünleştirecek ve siyasi bölünmelere son vererek istikrarı sağlayacak iki turlu seçim sisteminin, Türkiye'de de uygulanmasını önerdi. 
     Çiller, DYP TBMM Grup Toplantısı'nda yaptığı konuşmada, Fransa tecrübesinin, hiç bir ülkenin birtakım marjinal akımlara kendini teslim etmediğini gösterdiğini belirterek, ''Bunda ciddi dirençler göstermekte ve bu direnci de sistematik hale getirebilmektedirler'' dedi. 
     Kamuoyuna ve TBMM'de grubu bulunan bütün partilere çağrıda bulunan Çiller, şöyle konuştu 
     ''Birtakım marjinal refleksler, her dönem, bir an için yanıp sönen ama etkin olabilen bir güce sahip olabilir. Ama hiç bir sağduyu, Türkiye gibi bir büyük devleti böyle akımlara teslim edemez. Bunun için yapılması gerekli olan şey, sistematik önlemlerin alınabilmesidir. Siyasi Partiler Yasası ve seçim sistemlerinde bunun önlemlerinin alınması zaruri hale gelmiştir. Yıllardır ifade ediyoruz. 
     Gelin yüzde 10 barajını muhafaza ederek, merkez sağı ve merkez solu bütünleştirecek ve siyasi bölünmelere son vererek istikrarı sağlayacak, iki turlu seçim sistemini Türkiye'ye de getirelim.'' Yüzde 10 barajı kaldırılmadan mümkün olduğu ölçüde daraltılmış bölge kapsamında bunun ele alınmasına yardımcısı olacaklarını ifade eden Çiller, şöyle devam etti 
     ''Israrla altını çizdiğimiz mesele şudur. Mutlaka seçim sistemi 2 turlu olmalıdır, mahalli seçimlerle genel seçimler ayrı yapılmalıdır. 
     2 turlu sistem ilk önce genel seçimlerde denendikten sonra Anayasa 
     gereği bir yıl sonra yapılacak mahalli seçimlerde de gerekiyorsa 2 turlu seçimlere gidilmelidir.'' Çiller, bu projenin, Türkiye'nin en realist istikrar projesi olduğunu da savunarak, ''Türkiye farklılaşmayı artık istikrarsızlık unsuru haline getirmekten çıkarabilmelidir. Her gün daha farklı partilerin kurulduğu haberlerinin gündeme geldiği Türkiye'de eğer demokrasi yönetebilir bir demokrasi olacaksa bir istikrar unsuru haline getirilmesi gereklidir. Bunun için de en önemli önlem, 2 turlu seçim sistemine hemen geçebilmektir. Muhalefet olarak bu desteği açık biçimde veriyoruz'' diye konuştu. 
     





</TEXT>
</DOC>
