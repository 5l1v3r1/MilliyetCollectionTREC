<DOC>
<DOCNO> 69681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/27/dunya/dun02.html </URL>
<DATE> 2002/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yalan bürosunu kapatacakmış 
</HEADLINE>
<TEXT>

     DIŞ HABERLER SERVİSİ 

     ABD Savunma Bakanlığı Pentagon bünyesinde, yalan haber yayarak uluslararası kamuoyunu ABD çıkarları doğrultusunda koşullandırmanın da görevleri arasında bulunduğu "Stratejik Etkileme Ofisi" kamuoyundan gelen tepkiler üzerine kapatılıyor. ABD Başkanı George W. Bush, "Dezenformasyon Ofisi" olarak da adlandırılan birimin kapatılması emrini verdi. 
     Başkan George W. Bush, önceki gece gazetecilerle konuşurken, "büronun kurulduğunu duyunca şaşırdığını" söyledi. "Amerikan halkına gerçekleri söyleyeceğiz" diyen Bush, "Amerikalı bir yetkilinin Amerikalılara gerçeği söylemeyeceğine ilişkin haberleri duyunca şaşırdım. Savunma Bakanı Donald Rumsfeld’e bundan duyduğum rahatsızlığı ilettim. Gereken önlemler alınacak" dedi. 
     Bush, daha sonra da Amerika’nın Sesi radyosunun yayına başlayışının 60. yıldönümü dolayısıyla "Özgürlük mücadelesinde gerçek, silah kadar gereklidir" dedi. 
     New York Times Pentagon bünyesinde, terörle mücadele bağlamında dezenformasyonla görevli "stratejik etki bürosu" kurulduğunu yazmıştı. 
     
     



 DÜNYA 












</TEXT>
</DOC>
