<DOC>
<DOCNO> 89126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/spor/aspo.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş günah çıkardı 
</HEADLINE>
<TEXT>
"HAZIR DEĞİLİZ" 
A Milli Takım Teknik Direktörü, hedeflere ulaşmak için her konuda profesyonel olmak gerektiğini söyledi, "Bizi daha yukarı götürmek isteyenler var ama, biz tam olarak buna hazır değiliz" dedi 
     BİLAL MEŞE 

     Basit hatalar’ 
     KOSTA Rika karşısında aldığı beraberlikle ikinci tur şansını ateşe atan A Milli Takım şoktan kurtulmaya çalışıyor. Teknik Direktör Şenol Güneş, yaptıkları basit hataların kendilerine pahalıya patladığını belirtti, "Brezilya yenilgisinin etkisinden bir türlü kurtulamadık. Bizi daha yukarı götürmek isteyenler var ama, biz daha yukarı gitmeye maalesef hazır değiliz" diye konuştu. 
     
     Tayfur şanssızlığı’ 
     GRUPTAN çıkamamaları halinde amacına ulaşamayan bir ülke olacaklarını vurgulayan Güneş, "Hedefe varmak için her konuda profesyonel davranmak gerekir. Futbolda hataya yer yok. Ancak o zaman başarıyı yakalayabilirsiniz" dedi. İki maçta da Tayfur’u oyuna alırken gol yediklerini hatırlatan tecrübeli hoca, "Buna ister şansızlık, ister talihsizlik diyelim. Girseydi ne olurdu bilemeyiz" yorumunu yaptı. 
     
     Defans dikkatsizdi’ 
     EMRE Belezoğlu’nun iyi oynadığını kaydeden Şenol Güneş, "Çok çalıştı, pozisyon üretti ve gol attı. Ancak Hasan Şaş ile Yıldıray kazandıkları topları ofansa taşıyamadılar, tutuk kaldılar. Savunmamız iki maçta da dikkatsiz davrandı. Orta sahada kaptırılan tüm toplar defansın dengesini bozdu. Buna rağmen galibiyeti yakalayacak pozisyonu bulduk ancak atamadık. Herhalde tecrübe böyle kazanılıyor" ifadelerini kullandı. 
     
     Arkadan geliyoruz’ 
     ÇİN maçını kazanmaktan başka çareleri olmadığını da belirten A Milli Takım’ın hocası sözlerini şöyle tamamladı "Rakibimiz tecrübesiz bir ekip. Bu bizim için avantaj. Ayrıca gol yediklerinde çok hata yapıyorlar. Ancak takım oyunu oynamazsanız her maçta zorlanırsınız. Kosta Rika’yı yenseydik herşey bize bağlıydı. Şimdi tüm avantajlarımızı yitirdik. Öne geçecektik, şimdi arkadan geliyoruz." 
     



 SPOR 































</TEXT>
</DOC>
