<DOC>
<DOCNO> 69704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/27/guncel/gun04.html </URL>
<DATE> 2002/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Üç hakem sorgulandı 
</HEADLINE>
<TEXT>

Kadıköy Cumhuriyet Savcılığı iki teknik direktörden sonra, asker kökenli hakemlerden Bitirim, Uluyol ve Yiğit’in de ifadesi aldı 
     İSMAİL POLAT İstanbul 

     Ali Fevzi Bir’in baş kahramanı olduğu futboldaki "şike çetesi" soruşturmasında isimleri geçen asker kökenli hakemler ile teknik direktörler de savcılık tarafından sorgulandı. 
     Kadıköy Adliyesi’ne pazar günü gelen Gençlerbirliği Teknik Direktörü Erdoğan Arıca ile Gaziantep Teknik Direktörü Samet Aybaba, soruşturmayı Kadıköy Cumhuriyet Başsavcı Vekili Nihat Çakar’la birlikte yürüten Cumhuriyet Savcısı Eren Gönen’e yaklaşık bir saat ifade verdi. 
     İki teknik direktörün de haklarındaki şike iddialarını kabul etmedikleri belirtildi. Kazandıkları maçlarda prim aldıklarını hatırlatan Aybaba’nın, sahaya daima kazanmak için çıktıklarını, şike yapmadıklarını söylediği öğrenildi. 
     Asker kökenli hakemler Sebahattin Bitirim, Ali Uluyol ve Harun Yiğit ile İstanbul İl Hakem Kurul Yardımcısı Ramazan Usta’nın aralarında bulunduğu 6 kişi ise adliyeye dün geldiler. 
     Basın mensuplarına görünmekten kaçınan hakemler, ifadelerinin alınmasının ardından, gizlice adliyeden ayrılmaya çalıştılar. Bu sırada hakemlerle basın mensupları arasında koşuşturmaca yaşandı. 
     Yetkililer, sivil bir suç soruşturulduğu için asker olan hakemlerin de ifadelerine başvurulabildiğini belirttiler. 
     Şike skandalının ortaya çıkmasının ardından Futbol Federasyonu’na bir süre önce yazı gönderen Genelkurmay Başkanlığı, Ali Uluyol, Sebahattin Bitirim ve Harun Yiğit’in artık maç yönetmeyeceğini bildirdi. Sadık İlhan ise şubat ayı başında emekliliğini istediği için bu talimatın dışında tutuldu. 
     
     Bir’i herkes kadar tanırım’ 
     Yemen Ekşioğlu, Özsahrayıcedid Spor Kulübü’nü devraldığı yönündeki iddianın doğru olmadığını söyledi. Ali Fevzi Bir’i bizzat tanıdığını vurgulayan Ekşioğlu "Ancak Türk futbolundaki tüm unsurlar’ tarafından bilinen bir kişiyi tanımak o kişinin işlerinden eylemlerinden haberdar olmak, onunla birlikte hareket etmek anlamı taşımaz" dedi. Ekşioğlu "Özsahrayıcedid Kulübü’nün devir işlemlerinden haberdarım, ancak bu olayda hiçbir şekilde taraf olmadım" diye ekledi. 
     
     Aliço’dan hakem derneğine 2 çek 
     Şike çetesi olayında adı sıkça geçen Ali Fevzi Bir’in de, İstanbul Hakem ve Gözlemciler Derneği’ne 1 değil 2 kez maddi yardımda bulunduğu ortaya çıktı. Bir’in önce 13 milyar, ardından ramazanda düzenlenen ve Federasyon Başkanı Haluk Ulusoy’un da katıldığı bir iftar yemeğinde 15 milyarlık olmak üzere toplam 28 milyar milyar liralık 2 çek verdiği belirlendi. Söz konusu çeklerin Bir’in kişisel çekleri değil, o dönem başkanlığını yaptığı Özsahrayıcedid kulübüne ait olduğu ve ciro edildiği ortaya çıktı. 
     
     



 GÜNCEL 


















</TEXT>
</DOC>
