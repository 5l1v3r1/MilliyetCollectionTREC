<DOC>
<DOCNO> 78585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/spor/spo04.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahce alarmı 
</HEADLINE>
<TEXT>

Trabzonspor’da gözler pazar günü oynanacak Fenerbahçe maçına çevrildi. Başkan Özkan Sümer, "Sonuna kadar direnip puan alacağız" diye konuştu 
     LİGDE sıkıntılı bir dönem geçiren Trabzonspor, Fenerbahçe maçından iyi bir sonuç çıkararak yeniden düzlüğe çıkmayı planlıyor. Başkan Özkan Sümer, "Sonuna kadar direnip İstanbul’dan puanla döneceğimize inanıyorum" derken, Teknik Direktör Briegel de, "Zor bir sınav vereceğiz. Eğer galip gelirsek huzurlu günleri tekrar yakalayabiliriz" ifadelerini kullandı. 
     FENERBAHÇE karşısında patlama yapacaklarını iddia eden kaptan Hami ise "Lig sonu geldi, hala gerçek gücümüzü ortaya koyduğumuz bir maç oynayamadık. Bunu pazar günü gerçekleştirebiliriz. O zaman da hayata döneriz. Hem prestijimizi kurtarır, hem de geleceğe umutla bakarız" dedi. Tecrübeli oyuncu içinde bulundukları durum yüzünden çok acı çektiklerini de kaydetti. 
     
     Eksikler azaldı 
     TRABZONSPOR’DA cezaları sona eren Metin, Macit, Hasan ve Gökhan ile sakatlığı düzelen Agustine’nin Fenerbahçe maçında oynayacak olması teknik heyetin yüzünü güldürdü. Tam olarak hazır olmamalarına karşın Malatyaspor karşılaşmasında forma giyen Bushi ve Markov’un da hafta sonuna kadar yüzde yüz hazır duruma gelebileceği belirtildi. 
     
     Hata yaptık’ 
     BAŞKAN Özkan Sümer, bugün gelinen noktada kendilerinin de önemli hataları bulunduğunu söyledi. Sümer, "Özellikle transferde yanlışlarımız oldu. Örneğin Salazar. Yaptığımız hataları biliyor ve onlardan ders çıkarıyoruz. Önümüzdeki sezon, bunlar yaşanmayacak" diye konuştu. 
     



 SPOR 






























</TEXT>
</DOC>
