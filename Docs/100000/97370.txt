<DOC>
<DOCNO> 97370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/22/son/sontur29.html </URL>
<DATE> 2002/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'un 3 ilçe belediyesinde grev kararı... 
</HEADLINE>
<TEXT>

     Toplu iş sözleşmesi görüşmelerinin anlaşmazlıkla sonuçlanması üzerine, DİSK'e bağlı Genel-İş sendikasınca Eminönü, Türk-İş'e bağlı Belediye-İş sendikasınca da Zeytinburnu ve Gaziosmanpaşa Belediyeleri'ne grev kararı asıldı. 
     Eminönü Belediyesi'ne grev kararı asılmadan önce işçilere hitaben bir konuşma yapan Genel-İş sendikası 7 No'lu Şube Başkanı İsmail Yurtseven, 200 işçiyi kapsayan toplu sözleşme görüşmelerinin yaklaşık 5 aydır sürdüğünü söyledi. 
     Bu süre zarfında belediye yönetimiyle en az 10 kez görüşmelerde bulunduklarını anlatan Yurtseven, ancak kendilerine idari maddeler dışında ücret konusunda herhangi bir teklif gelmediğini bildirdi. 
     5 aydır halk ve esnafa olan saygılarından dolayı herhangi bir 
     eylem ve etkinlikte bulunmadıklarını belirten Yurtseven, ''200 insanı greve sürüklemek hoş değil. Bunu, anlaşarak masada bitirmek istiyoruz. Ancak grev dayatılırsa da buna hayır demeyeceğiz. Sendika olarak her zaman masada görüşmeye hazırız'' dedi. Gaziosmanpaşa Belediyesi'ne 560 işçiyi kapsayan grev kararı asılmadan önce basın açıklaması yapan Belediye-İş sendikası Genel Başkan Vekili Mustafa Solmaz da, belediyelerde işçilerden fazla taşeron olduğunu kaydederek, ''Maalesef taşerona gösterilen ilgi işçilere gösterilmiyor. İşçilerin greve gitmesi ile sadece taşeronlarla bu işlerin yürümeyeceğini herkes görecek'' diye konuştu. Zeytinburnu Belediyesi önünde toplanan sendika üyeleri de, 230 işçiyi kapsayan grev kararını belediyenin girişine astılar. Üyeler adına açıklama yapan Belediye-İş sendikası 2 No'lu Şube Başkanı Hasan Gülüm, 2 yıl önce bu belediyede 75 gün süreyle grev yaşandığını hatırlatarak, yine grev kararı aldıklarını bildirdi. 
     





</TEXT>
</DOC>
