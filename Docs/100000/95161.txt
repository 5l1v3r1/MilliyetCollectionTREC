<DOC>
<DOCNO> 95161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/11/son/sontur16.html </URL>
<DATE> 2002/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Financial Times, Rahşan Hanım'ı Mari Antuanet'e benzetti 
</HEADLINE>
<TEXT>

     Financial Times gazetesi, yaşanan siyasi krizdeki rolünü değerlendirken, Başbakan Bülent Ecevit'in eşi, DSP Genel Başkan Yardımcısı Rahşan Ecevit'i Fransız Kraliçesi Mari Antuanet'e benzetti. 
     İngiliz gazetesi, Rahşan Ecevit'in sade giysileri ve baskı altındaki insanların savunucusu imajıyla, açlıktan kıvranan yoksul Fransız halkına "kek yiyin" diyen Mari Antuanet'e pek benzememekle birlikte son haftalarda adeta Fransız kraliçesinin iki asır önce aldığı kadar eleştiri çektiğini savundu. 
     Rahşan Ecevit'in eşi Başbakan Ecevit'in üzerinde siyasi kariyerinin son oyununda çok olumsuz bir etki yapmakla itham edildiğini kaydeden gazete, aynı durumun iktidardan devrilerek başları kesilmesinden önce Mari Antuanet ve eşi için söz konusu olduğunu öne sürdü. 
     Financial Times gazetesi, Bayan Ecevit'in, ekonomik programın geleceğine ilişkin kaygılar üzerine mali piyasalar düşerken eşini istifa etmesi veya bir halef belirlemesinden caydırdığının düşünüldüğünü belirtirken DSP'nin istifalar nedeniyle çökmeye başladığını savundu. Gazete, Milli Eğitim Bakanlığından istifa eden Metin Bostancıoğlu'nun "Parti henüz bitmedi ancak eğer Rahşan partiyi bu biçimde yönetmeye devam ederse onu bitirecek" sözlerine yer verdi. 
     
     ÖZKAN GÜNAH KEÇİSİ 

     DSP Genel Başkanlığı ve ülkenin yararına olacak net bir görev devri planı için yapılan çağrıları gözardı eden Ecevitler'in yanıtını "komplodan kuşku" olarak yorumlayan kaydeden gazete, Hüsamettin Özkan'ın birdenbire günah keçisi haline geldiğini öne sürdü. Gazete, Ecevit çiftinin siyasi kariyerlerini yakından izleyen bir tanıdıklarının Rahşan Ecevit için yaptığı "Ecevit, onun Rahşan tüm önerilerini dinlese, Özkan'dan önce çok sayıda bakanı kovardı. Biraz kişiliği olan veya özgürçe düşünebilen hiç kimseyi sevmez. 
     Tipik bir otoriterdir" değerlendirmesine dikkat çekti. 
     
     PARTİNİN POLİSİ 

     Adı açıklanmayan bir DSP milletvekilinin Rahşan Ecevit için yaptığı "Partinin polisidir" benzetmesine de yer veren gazete, Rahşan Ecevit'in kararlarını duygularıyla hareket ederek aldığı iddiasını da yansıttı. 
     Ecevitler'in 50 yıldan fazla birlikte olduklarını, ayrılmaz siyasi bir ikili hale geldiklerini ve birbirlerine büyük bir sadakat ile bağlandıklarını anlatan gazete, Bülent Ecevit'in 1980 darbesi ardından gözaltında tutulduğu dönemde Rahşan'a yazdığı özlem mektuplarından alıntı yaparken, "20 yıl sonra birçok Türk, çiftin birlikte serbestçe daha çok zaman geçirebilmek için kendilerine bir fırsat vereceklerini umuyor" diye yazdı. 
     





</TEXT>
</DOC>
