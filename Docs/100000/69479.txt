<DOC>
<DOCNO> 69479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/25/son/sontur10.html </URL>
<DATE> 2002/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ilgaz'da ölen dağcının adı belli oldu 
</HEADLINE>
<TEXT>

     Ilgaz Dağı'nda kaybolan dağcının isminin Songül Coşkun olduğu, yaralı Gökhan Koç'un omuriliğinde de zedelenme bulunduğu bildirildi. Halen ulaşılamayan ekipten Serdar Kılıç ve Raşit Ülger'in sağlık durumunun da iyi olduğu belirtildi. 
     Çankırı Valisi Halil Ulusoy, Ilgaz'da yaptığı basın toplantısında, dağa tırmanışlarını tamamladıktan sonra geri dönen 8 kişilik ekipten 4 kişinin, sis ve kötü hava koşulları nedeniyle Hacettepe mevkiinde uçuruma yuvarlandıklarını ve burada mahsur kaldıklarını söyledi. 
     Ulusoy, ekipteki Mehmet Emin Erlek, Erdal İskol, Eren ve Zeki Özdoğan'ın ise inişi tamamlayarak arkadaşlarının mahsur kaldığını haber verdiğini belirtti. 
     Bunun üzerine bölge jandarma ekiplerinin arama çalışmalarına başladıklarını, Köy Hizmetleri'ne bağlı ekiplerin de dağcıların bulundukları mevkideki köy yolunu açmaya çalıştıklarını belirten Ulusoy, şöyle devam etti 
     ''Haber aldığımızdan bu yana dağcıları kurtarmak için çalışıyoruz. 
     AKUT ekibi da arama çalışmalarına katıldı. Bu arada, Genelkurmay Başkanlığı ve Jandarma Genel Komutanlığı'na bağlı dağ timleri, helikopterle bölgeye ulaşmak üzere. Ekipler, sis elverirse helikopterle arama yapacak. Bu olmazsa, onlar da tırmanışa geçecek.'' Öte yandan, AKUT Acil Durum Yönetim Birimi Başkanı Semih Emiroğlu, Ankara'dan giden 5 kişilik ekibin, en kötü ihtimalle yaklaşık 1-1,5 saat içinde bu kişilere ulaşacağını belirtti. Emiroğlu, ayrıca kurtarma ekibine destek olarak Ankara'dan başka bir AKUT ekibinin bölgeye gönderilmesinin düşünüldüğünü sözlerine ekledi. 
     






</TEXT>
</DOC>
