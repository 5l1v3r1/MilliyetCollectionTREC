<DOC>
<DOCNO> 96036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/son/sondun41.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da işçilerin protestosuna müdahele 
</HEADLINE>
<TEXT>

     İran'da polis, İş Yasası'ndaki değişiklikleri protesto eden binlerce işçiyi dağıtmak için havaya ateş açtı ve göz yaşartıcı bomba kullandı. 
     İRNA'nın haberine göre, İş Yasası'nda işten atılmayı kolaylaştıran değişikliklerin yanı sıra kötü çalışma koşulları ve düşük ücreti protesto eden yaklaşık 15 bin işçi, Çalışma ve Sosyal Güvenlik Bakanlığı'nın önünde toplandı. 
     Protesto gösterisi sırasında slogan atan işçilerin bakanlık binasına yönelmesi üzerine, kendilerine müdahale eden polis, taş atan işçileri havaya ateş açarak ve göz yaşartıcı bombayla dağıttı. 
     Görgü tanıkları, polisin göstericileri copladığını, işçiler ve polislerden yaralananlar olduğunu söylediler. 
     Mevcut İş Yasası, işçilerin işten atılmasını neredeyse imkansız hale getirerek, zorunlu ikramiye ve işten atılma halinde önemli miktarda tazminat verilmesini öngörürken, yapılması öngörülen değişikliklerle şirketler işçilerle geçici sözleşmeler yapabilecekler ve işçileri rahatlıkla işten atabilecekler. 
     İşsizlik oranının yüzde 16 olduğu İran'da, hükümetin bu oranın daha da yükselmesini engellemesi için her yıl 700 bin kişiye istihdam yaratması gerekiyor. 
     





</TEXT>
</DOC>
