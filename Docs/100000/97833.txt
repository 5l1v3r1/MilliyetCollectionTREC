<DOC>
<DOCNO> 97833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/guncel/gun02.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliyet sayesinde buluştular 
</HEADLINE>
<TEXT>
Schröder’in eşi Türk komşusuyla 
Almanya Başbakanı’nın eşi Doris Schröder, 11 yıl önce yan yana oturduğu Türk komşusu Can ailesini ziyaret etti. Çayların içildiği, anıların tazelendiği buluşmada yüzü gülen bayan Schröder, çocuklara imzalı Dünya Kupası topu sözü de verdi. 
     MEHMET AKTAN Augsburg 

     Alman Başbakanı Gerhard Schröder’in eşi Doris Schröder - Köpf, 11 yıl önce Augsburg’da oturduğu evdeki Türk komşusu Pakize ve Özkan Can çiftini ziyaret etti, çocukları Erkan’la Serkan’ı sevgiyle kucakladı. Türk çaylarının içildiği kurabiye, çörek ve pastaların yenildiği ziyarette, her iki taraf da birbirine hediyeler verdi. Eski günlerin anıldığı, hoş sohbetlerin yapıldığı 2 saatlik buluşmadan Bayan Schröder mutlu şekilde ayrılırken, Can ailesi, eski komşularının hiç değişmediğini, yine alçakgönüllü, sade, mütevazı, hoş insanlar olduğunu belirtti. 
     
     Hoş geldin sevgili komşu 
     Zırhlı aracıyla gelen Bayan Schröder’i, Özkan Can ve 2 oğlu karşıladı. Araçtan çıkar çıkmaz Erkan ve Serkan’ı görüp çok sevinen Schröder Köpf, "Boyun ne kadar uzamış Erkan, beni bile geçmişsin" diyerek yan yana durup boy karşılaştırması yaptı. Sonra, Pakize Can koşarak geldi ve iki hanım candan kucaklaştı. Koruma polislerinin içeri girmediği buluşmada Schröder, "Hepinize eşimin selamlarını getirdim. O da sizlerle tanışmak istiyordu, ama işlerinin yoğunluğu nedeniyle gelemedi" dedi. Sıra hediyelere geldiğinde Schröder, Başbakan’la ilgili yazılmış "Başbakan yüzme havuzunda oturuyor" adlı kitabı Erkan ve Serkan için imzaladı. Sonra Erkan’a "Alman milli basketbol takımından imzalı triko mu yoksa imzalı top mu " ve Serkan’a "Alman futbolcularından imzalı Dünya Kupası topu mu, imzalı triko mu istersin " diye sordu. Her ikisi de topu tercih edince, Bayan Schröder, bunları en kısa zamanda adreslerine göndereceğine dair söz verdi. 
     
     Nazar boncuğu 
     Bu arada Erkan ve Serkan’ın, yıllar önce kendi kızı Klara ile çekilmiş fotoğrafına bakan Schröder, eski anıları hatırladı. Bir zamanlar kızının oyun arkadaşı olan 2 gencin çok büyüdüklerini ifade eden Bayan Schröder, "Sizleri çok merak ediyordum. Son gördüğümde küçücük çocuktunuz. Şimdi kocaman delikanlı gibi olmuşsunuz. Sık sık kapımızı tıklayıp bize gelirdiniz" dedi. 
     Ziyaret sırasında Can ailesi, Doris Schröder’e Kütahya elişi kahve fincanı takımı, bir kutu Türk kahvesi, cezve ve boynuna takacağı şal şeklinde elişi yazma hediye etti. Kızları Klara için de Türkiye’nin tarihi ve tabii güzellikleri üzerine bir kitap ile altın çerçeveli minik nazar boncuklu bir kolye verdi. Can ailesi, yine altın çerçeveli bir nazar boncuğunu vererek, "Bu da Sayın Başbakan eşinize hediyemiz. Nazar boncuğu, Türkiye’de halk arasında insanı tüm kemgözlerden ve kötülüklerden korur diye takılır. Bu minik hediyemiz de onu korusun ve şans getirsin" dediler. Bayan Schröder, buna çok sevindiğini belirterek, "Aman ne güzel. Böyle şeyler tam seçim kampanyasında işe yarar" diyerek espri yaptı. Can ailesi "Başbakan eşi Doris hiç değişmemiş. Sade, alçakgönüllü, kibar bir insan olarak kalmış" dedi ve onu Berlin’de ziyarete gideceklerini açıkladı. 
     
     Aileyi Milliyet buldu 
     Doris Schröder Köpf, Sosyal Demokrat Parti SPD’nin 1998 Leibzig kongresinde ilk kez Milliyet’e açıklama yapmış, yıllar önce Augsburg’da Türk aileleriyle aynı evde oturduğunu, hepsinin iyi insanlar olduğunu anlatmıştı. Bu yıl Köpf, Nürnberg SPD kongresinde evin adresini verdi. Ancak bütün Türkler taşınmıştı. Ev sahibi Alman’ın da yardımıyla iz sürüldü ve Can ailesine ulaşıldı. SPD’nin Berlin’deki son kongresinde, Bayan Schröder’e ailenin bulunduğu bildirildi ve davet iletildi. Sadece Milliyet’in izlediği tarihi buluşma cuma akşamı gerçekleşti. 
     



 GÜNCEL 

















</TEXT>
</DOC>
