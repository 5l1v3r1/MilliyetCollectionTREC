<DOC>
<DOCNO> 76330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/yasam/yas03.html </URL>
<DATE> 2002/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuk kavgası ölümle bitti 
</HEADLINE>
<TEXT>

Sınıfta kavga eden minik Kadir, fenalaştıktan dört gün sonra can verdi. Ailesi, hastane, okul yönetimi ve çocuklarını döven öğrencilerden şik yetçi oluyor 
     BÜLENT ÖZDEMİR İstanbul 

     Bağcılar Tiryaki Hasan Paşa İlköğretim Okulu 6. sınıf öğrencisi Kadir Kayar 13 , okulda arkadaşlarıyla kavga ettikten 4 gün sonra fenalaşarak hayatını kaybetti. Ailesi, çocuklarını götürdükleri hastaneyi ihmalle suçlayarak ilgililerden davacı olacaklarını bildirdi. 
     6 - C sınıfı öğrencisi Kadir Kayar, perşembe günü iş eğitimi dersinde arkadaşının boyasını istedi. Arkadaşı boya vermek istemeyince aralarında tartışma başladı. Teneffüs zili çaldığında H.Ç, O.D ve B.A adlı öğrencilerle arasında kavga çıktı. Aynı okulda öğrenim gören abla S. Kayar, çocukların kardeşine sandalyeyle vurduklarını, derse girdiğinde konuyu anlattığı öğretmeninin de başına cetvelle vurararak susup oturmasını istediğini öne sürdü. Canının yanmasına rağmen rahatsızlığını ailesine söylemeyen Kayar, durumunun kötüleşmesi üzerine, ertesi gün babası tarafından Bakırköy Devlet Hastanesi’ne götürüldü. Kayar’ın omuzunda kırık tespit edildiği, ancak durumunun ciddi olmadığı söylendi. 
     
     Merhem sürüp gönderdiler 
     Marangoz baba Yusuf Kayar, oğlunu Haseki Hastanesi’ne götürdüğünü belirterek "Hiçbir ilgi gösterilmedi ve sadece bir merhem sürülerek taburcu edildi" dedi. 
     Oğlunun durumunun cumartesi günü daha da ağırlaşması üzerine tekrar Haseki Hastanesi’ne götürdüğünü anlatan Yusuf Kayar, ancak yine gereken ilgiyi göremediğini savundu. Oğlunun durumunun kötüleşmesi üzerine önceki gece yeniden kaldırıldığı Haseki Hastanesi’nde yaşamını yitirdiğini söyleyen Kayar, çocuğun vücudunun morardığını, iç kanaması olduğunun anlaşıldığını belirtti. Hastane parasını da karşılayamadıklarını söyleyen Kayar, oğlunun cenazesini almak için kendisine 253 milyon liralık senet imzalatıldığını anlattı. 
     Yusuf Kayar, oğlunun rahatsızlanmasının ardından okula giderek Müdür Ferhat Uçar’la görüşmek ve olaya karışan çocukları şikayet etmek istediğini söyledi. Ancak Uçar’ın kendisini odasından uzaklaştırdığını söyleyen Kayar, okul ve hastane yönetimiyle öğrencilerin ailelerinden davacı olacağını söyledi. 
     Milli Eğitim Müdürü Ömer Balıbey ise, okul ve müdürü hakkında soruşturma başlattıklarını kaydetti. 
     Kayar’a saldırdıkları belirtilen 13 yaşındaki H.Ç, O.D ve B.A adlı öğrenciler Bakırköy Adliyesi’nde ifade verdikten sonra serbest bırakıldılar. 
     
     



 YAŞAM 






















</TEXT>
</DOC>
