<DOC>
<DOCNO> 84638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/dunya/adun.html </URL>
<DATE> 2002/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan’ın sofrasında kavga 
</HEADLINE>
<TEXT>

BM Genel Sekreteri 'hazirana kadar çözüm’ taahhüdü içeren bir ortak açıklama teklif edince, Klerides’le buna karşı çıkan Denktaş arasında sert bir tartışma yaşandı 
     YORGO KIRBAKİ Atina 

     Kıbrıs’ta BM Genel Sekreteri Kofi Annan’ın, KKTC Cumhurbaşkanı Rauf Denktaş ve Rum Yönetimi lideri Glafkos Klerides ile yediği akşam yemeğinde iki kurt politikacı arasında kavga çıktı. 
     Edinilen bilgilere göre, Annan yemekten sonra basına ortak bir açıklama yapılmasını istedi. Açıklama metni Annan’ın Kıbrıs Özel Temsilcisi Alvaro De Soto’nun cebindeydi. Açıklamada, iki liderin haziran ayına kadar bir çözüm çerçevesi oluşturulmasına yönelik taahhütleri vurgulanıyordu. Denktaş, açıklamada haziran yerine aralık ayının yazılmasını istedi. Klerides karşı çıktı. İki lider sert bir üslupla tartıştı. Sonunda Annan açıklamanın yapılmasından vazgeçti. 
     Rum kaynakları, Annan’ın Ada’da ikamet eden Özel Temsilci Yardımcısı Zbigniew Wlosowicz’in Yeşil Hat’taki evinde yenen yemekte Klerides ile Denktaş’ın, bundan sonra De Soto’nun rolünün ne olacağı konusunda da tartıştıklarını ileri sürdüler. Denktaş, De Soto’nun müzakerelerde gözlemci olarak kalmasında ısrar etti. Klerides, Özel Temsilci’nin müzakerelerde taraf olmasından yana çıktı ve müzakerelerin bundan böyle BM himayesi altında sürmesini istedi. Türk kaynakları ise, De Soto konusunun yemekte konuşulmadığını, buna karşı ortak açıklama için tartışma devam ederken, Denktaş’ın "yumruğunu masaya vurduğunu" belirttiler. Rum basını, yemekteki kavgayı, "bozuştular" ve "yemek arenaya dönüştü" şeklinde manşetlerine taşıdı. 
     
     Sitem mektubu 
     Annan’ın ziyaretinden memnun kalmayan Klerides, BM Genel Sekreteri Ada’dan ayrılmadan önce kendisine bir mektup da iletti. Rum kaynakları, Klerides’in mektubunda Denktaş’ın yemekte dile getirdiği görüşler hakkında değerlendirmelerin bulunduğunu belirtirken, yabancı kaynaklar, mektupta Annan’ın Kıbrıs’ta kaldığı süre içindeki tavrından kaynaklanan memnuniyetsizliğin ifade edildiğini ileri sürdüler. Bu memnuniyetsizlik ise Annan’ın Kıbrıs’ta BM kararlarına hiç değinmemesinden kaynaklanıyor. 
     



 DÜNYA 











</TEXT>
</DOC>
