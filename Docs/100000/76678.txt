<DOC>
<DOCNO> 76678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/05/son/sontur08.html </URL>
<DATE> 2002/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Çankaya "Arafat'ın tutsaklığını onaylamıyoruz" 
</HEADLINE>
<TEXT>

     Cumhurbaşkanlığı Dışişleri Başdanışmanı ve Özel Kalem Müdürü Tacan İldem, Filistin Devlet Başkanı Yaser Arafat'ın, karargahında tutsak tutulmasını Türkiye'nin onaylamadığını belirterek, ''Arafat'ın devre dışı bırakılmasının barış çabalarına katkıda bulunmayacağı, aksine, kargaşayı artıracağı kanaatindeyiz'' dedi. 
     İldem, Çankaya Köşkü'nde düzenlenen basın bilgilendirme toplantısında, Filistin ve İsrail arasında yaşanan olayların son günlerde denetimden çıktığını ve bölgesel dengeleri bozucu bir nitelik kazandığını belirtti. İldem, ''Arafat'ın tutsak tutulmasını onaylamıyoruz. Arafat'ın devre dışı bırakılmasının barış çabalarına katkıda bulunmayacağı, aksine kargaşayı artıracağı kanaatindeyiz. 
     İsrail'in, işgal ettiği topraklardan çekilerek görüşme masasına oturması içten beklentimizdir'' diye konuştu. 
     İldem, ABD'nin Dışişleri Bakanı Colin Powell'ı bölgeye gönderecek olmasının olumlu bir gelişme olduğunu da söyledi. 
     Cumhurbaşkanı Ahmet Necdet Sezer'in, Afganistan'daki geçici yönetimin başkanı Hamid Karzai ile yaptığı görüşme hakkında da bilgi veren İldem, görüşmenin gayet içten ve yapıcı bir ortamda gerçekleştiğini söyledi. 
     İldem, Cumhurbaşkanı Sezer'in 8-9 Nisan tarihlerinde Elazığ ve Malatya'yı, 15-19 Nisan tarihleri arasında da Letonya-Litvanya ve Estonya'yı ziyaret edeceğini bildirdi. 
     






</TEXT>
</DOC>
