<DOC>
<DOCNO> 75915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/02/spor/ymese.html </URL>
<DATE> 2002/04/02/ </DATE>
<TIME>  </TIME>
<AUTHOR> BİLAL MEŞE  </AUTHOR>
<HEADLINE>
PERDE ARKASI 
</HEADLINE>
<TEXT>

Hatalar ve doğrular      Beşiktaş’ta tarihe geçecek 20 saatlik kongreyi geride bıraktık ve Serdar Bilgili, Hasan Arat’a rövanşı vermedi, ikinci kez yönetime damgasını vurdu. 
     İlk seçimlerden "mağlup" ayrılan Hasan Arat, iki yıl seçim için hazırlandı, son aylarda ise atak üzerine atak yaptı. Kongre üyeleriyle sürekli bir arada oldu, nabız yokladı, müthiş bir reklam kampanyasıyla da sandığa geldi. Ancak Başkan Serdar Bilgili, işbaşında olmanın verdiği avantajla son iki haftada çıkışa geçti ve bu çıkış kendisine ikinci kez başkanlığı getirdi. 
     
LİSTE SAVAŞLARI      Seçime iki hafta kala Hasan Arat’ın listesi son şeklini alırken, Başkan Serdar Bilgili, tam tersi bir politika izledi, adaylarını, yıpratılmasın diye son dakikada açıkladı. 
     İkinci kez seçime soyunan Hasan Arat, liste oluşturmada bu kez farklı bir yöntem uyguladı, grupçuluktan uzak, pazarlıksız ve camia tarafından fazla tanınmayan isimlerle kantara çıktı. Bilgili ise listesinde 13 yeni isme yer verirken, oy potansiyelini artıracak grup liderlerini listesine aldı. 
     
ARAT NEDEN KAYBETTİ      Sürpriz isimlerle yola çıkan Arat’ın tavizsiz politikası, cephesinin de en büyük handikapıydı kuşkusuz. Listesi, öncelikle destekçileri arasında tepkilere neden oldu. Ne var ki, Arat’ı tavizsiz destekleyenler, tavırlarını seçim öncesinde koymak istemediler, susmayı tercih ettiler. Ancak kapalı kapılar ardından gergin tartışmaların yaşandığı da gözlerden kaçmadı. Hasan Arat’ın kurmaylarının "Gruplardan isim alalım" baskısı rağbet görmedi. 
     İstanbul’un çeşitli semtlerindeki bilboardlarda boy gösteren Hasan Arat’ı yıkan diğer faktör ise efsanevi başkan Süleyman Seba’nın, "Tarafsızım, geçtiğimiz seçimlerde hata yaptım" açıklamaları oldu. Seba, Arat kanadına büyük hayal kırıklığı yaşattı. Seba’nın açıklamaları özellikle ilk yedi sandığa damgasını vurdu. Bu sandıklarda Hasan Arat önde olmasına karşın , beklediği farkı bulamadı. Aslında yedi sandıktaki tablo, sonun başlangıcıydı. Bu süreçte, evdeki 600-700 fark hesabı, Seba’nın açıklamalarıyla çarşıya uymadı. 
     
BİLGİLİ EZDİ, GEÇTİ      Sekizinci sandıkta Bilgili, kendini hissettirdi, taa ki 13.sandığa kadar. Bu sandıkta öne çıkan Arat ve ekibi biraz umutlandı. Ancak görünen köy kılavuz istemiyordu. Bilgili son dört sandıktan ezici bir üstünlükle çıktı ve daha da güçlenerek iki yeni yıla doğru emin adımlarla yelken açtı. Bilgili’nin son dört sandıkta farkı yakalamasının temelinde, son iki yıl içinde üye yapılanların olumlu faktörünü de unutmamak gerekiyor. 
     
BARIŞ ŞART      Tarihi bir seçimi geride bıraktık. Kazanını da, kaybedeni de alkışlıyoruz. Ancak Antalyaspor maçı bitiminde tribünlerin ikiye bölünmesi, gerginliğin tekme, yumruğa dönüşmesi kongre salonuna kadar taşındı. Gerilen sinirler, salona taşınan alkollü içecekler, sabaha karşı camiaya yakışmayan hakaretler, havada uçan sandalyeler, bölünmüşlüğün habercisiydi. 
     Şimdi herkesin el ele verip, ikiye bölünen camiaya barış tohumlarını yeniden ekmesi gerekiyor. Aksi takdirde bu bölünmüşlük Beşiktaş’a büyük zarar verecek. 
     



 SPOR 


























</TEXT>
</DOC>
