<DOC>
<DOCNO> 84764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/son/soneko04.html </URL>
<DATE> 2002/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarım Bakanı "Ecevit'in rahatsızlığı hükümeti etkilemez" 
</HEADLINE>
<TEXT>

     Tarım ve Köyişleri Bakanı Hüsnü Yusuf Gökalp, Başbakan Bülent Ecevit'in rahatsızlığının, bakanlığı ve Hükümetin çalışmalarını etkilemeyeceğini belirterek, ''Herkes kendi sorumluluk alanındaki görevlerini yerine getiriyor'' dedi. 
     Veteriner Sağlık Teknisyenleri Derneği'nin 23. Olağan Genel Kurulu'na katılan Bakan Gökalp, toplantıya girişte, basın mensuplarının Başbakan'ın sağlık durumunun, Hükümetin çalışmalarını ve siyasi gelişmeleri nasıl etkileyeceği yolundaki sorusu üzerine, Başbakan'a acil şifalar dilerken, herkesin, kendi sorumluluk alanındaki görevlerini yerine getirdiğini vurguladı. 
     Başbakan'ın rahatsızlığının, siyasi bir gelişmeye neden olup olmayacağı sorusuna, ''hayır'' diye yanıt veren Bakan Gökalp, alınan tedbirlerin, çıkarılan temel kanunların sonuçlarının alınmaya başladığına dikkat çekerek, şöyle devam etti 
     ''Ekonomide yeni yeni olumlu sonuçlar alınıyor. Bazı kanunların yararını şimdi görmeye başladık. Alınan kararların siyasi bir istikrarla uygulanması gerekir.'' Ekonomide spekülatif beklentilerin oluştuğu yolundaki soru üzerine de Bakan Gökalp, ''Aldığımız tedbirlerle hiç bir kimse spekülasyon yapma gücünü gösteremez. Sağlam temellere oturttuk. Hiç kimse hiçbir şeyi bahane ederek artık bundan sonra spekülasyon çıkarma konusunda başarılı olamaz. Bunların önü tıkandı'' dedi. 
     Türk ekonomisinin, artık sağlam temeller üzerine oturtulduğunu belirten Bakan Gökalp, hiç kimsenin, hiçbir meseleyi bahane ederek spekülasyon çıkartamayacağını vurguladı ve bunu inanarak söylediğini ifade etti. 
     Bakan Gökalp, genel seçimlerin erkene alınacağı yolundaki soru üzerine de, ''Seçim isteyenler, 2004 yılına hazırlansınlar, onları bekliyoruz'' diye yanıt verdi. 
     -DEVLET BAKANI MİRZAOĞLU- Devlet Bakanı Ramazan Mirzaoğlu'da, toplantıya girişte Başbakan'ın sağlık durumunu, Hükümetin çalışmalarını ve siyasete etkisi konusunda basın mensuplarının sorusu üzerine, siyasi istikrarın devamını, seçimlerin zamanında yapılmasını dilediğini söyledi. 
     Zamanında yapılması halinde, seçimlerin, demokrasinin vazgeçilmez bir unsuru olduğunu vurgulayan Bakan Mirzaoğlu, Türkiye'nin, çok sıkıntılı ve zor bir dönemden geçtiğini belirterek, sözlerini şöyle sürdürdü 
     ''Milletçe büyük fedekarlıklara katlandık. Bu katlandığımız fedekarlığın sonucunu almak için istikrara ve seçimin zamanında yapılmasına, yani önümüzdeki iki yılın daha milletçe iyi kullanılmasına ihtiyaç var. 
     Erken seçim söylentilerinin piyasaya zarar vermeyeceği, etkilemeyeceği belirtiliyordu. Başbakanımızın kısa süreli bir rahatsızlığı bile piyasaları dalgalandırdığına göre siyasi istikrarın bozulmasının erken seçimin, piyasaları ne hale getireceği ve ekonomiyi zor durumda bırakacağı bu dönemde anlaşılmıştır. Siyasi istikrarın devamını ve seçimlerin zamanında yapılmasını diliyoruz.'' Bakan Mirzaoğlu, DTP başkanlığına gelmesi beklenen Mehmet Ali Bayar'a da başarılar dilerken, siyasi hayata renk katacağını belirtti. 
     





</TEXT>
</DOC>
