<DOC>
<DOCNO> 81717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/02/son/sontur09.html </URL>
<DATE> 2002/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezaevleri'nde af kargaşası... Kimi illerde tahliye kiminde yok.. 
</HEADLINE>
<TEXT>

     Manisa ve ilçelerinde, Şartla Salıverilmeye, Dava ve Cezaların Ertelenmesine Dair Kanun'da Değişiklik Yapılmasına İlişkin Kanun kapsamında şimdilik tahliye edilen hükümlü bulunmadığı, bu konuda yasal düzenlemenin netleşmesinin beklendiği belirtildi. 
     Manisa Cumhuriyet Başsavcısı Hakkı Kavas, Manisa E Tipi Cezaevi'nden şartla salıverilmeye ilişkin yasa doğrultusunda tahliye edilen bulunmadığını, yasal düzenlemedeki netleşmenin bekleneceğini söyledi. Hakkı Kavas, ''Ayrıca tahliyeler için yasal düzenlemeler doğrultusunda Adalet Bakanlığı'nın ilgili genel müdürlüğünün talimatının da bulunması gerekir. Böyle bir talimat gelmediği için Manisa E Tipi Cezaevi'nde şimdilik tahliye yapılmamaktadır'' dedi. 
     Manisa'nın Salihli ve Akhisar ilçelerinde de şartla salıverilmeye ilişkin yasa doğrultusunda şu ana kadar tahliye edilen hükümlü olmadığı öğrenildi. Akhisar Cezaevi'nde bu kapsamda 10 hükümlü bulunduğu ifade edildi. 
     
     KONYA'DA TAHLİYE 
     Konya'daki iki cezaevinden, Şartla Salıverilme kapsamında 33 kişi tahliye edildi. 
     Konya Cumhuriyet Başsavcılığı'ndan alınan bilgiye göre, Şartla Salıverilme ve Cezaların Ertelenmesine ilişkin Yasa kapsamında, bu sabaha kadar Konya E Tipi Kapalı Cezaevi ile Açık Cezaevi'nden toplam 33 kişi bırakıldı. 
     Yetkililer, tahliyelerin, mahkemelerden dosyalar geldikçe devam edeceğini bildirdiler. 
     ER-YIL 
     





</TEXT>
</DOC>
