<DOC>
<DOCNO> 63185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/20/guncel/gun04.html </URL>
<DATE> 2002/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk baba Burak’ı alıp kayboldu 
</HEADLINE>
<TEXT>
Ines, oğlu Burak için yürüyor 
İspanyol Ines, boşanıp oğluyla ülkesine döndü ama eşi onu kaçırdı. O şimdi Burak’ın fotoğrafıyla sokakları arşınlıyor... 
     MEHMET ÇİFTÇİ 

     Ines Nieto ile Yüksel Kalemci, 13 yıl önce İngiltere’de tanışıp evlendi. Bir yıl sonra oğulları Burak dünyaya geldi. Babası inşaat şirketi sahibi olan 38 yaşındaki Kalemci, bir süre sonra eşi Ines’i ikna edip Türkiye’ye dönüş yaptı. 
     
     Uyum sağlayamadı 
     Ancak Ankara’da geçen üç yılın ardından Ines, uyum sorunu yaşadığı için İspanya’ya dönmeleri için eşine baskı yapmaya başladı. Kalemci bunu kabul etmeyince ayrıldılar. Ines, edinilen mal varlıklarından vazgeçmeyi kabul etti ve Burak’ın velayetini alıp ülkesine döndü. İlk yıllar baba Kalemci düzenli olarak gelip oğlunu ziyaret etti. Fakat bir süre sonra oğlunu kaçırmaya karar verdi. 18 Ocak 2001’de Burak’ı Ikastola Koleji’nin kapısından alıp kiralık bir arabayla bilinmeyen bir yere götürdü. 4 saat sonra Ines’i arayıp oğluyla bir kaç gün tatil yapacağını ama geri getireceğini söyledi. Ancak aradan bir yıl geçmesine rağmen ikisinden de ses yok. 
     
     Tutuklama emri çıkarttı 
     Ines’in, Türkiye Madrid Büyükelçiliği ve İspanya Ankara Büyükelçiliği’ne yaptığı başvurular sonuçsuz kaldı. Ancak velayet belgesi olduğu için, eşi hakkında uluslararası tutuklama kararı çıkarttı. Çocuğunun sağ olduğuna dair haber bekleyen anne, San Sebastian’da oğlunun resmiyle yürüyerek destek toplamaya çalışıyor. 
     



 GÜNCEL 

























</TEXT>
</DOC>
