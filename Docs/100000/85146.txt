<DOC>
<DOCNO> 85146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/ekonomi/eko03.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasanın ateşi düştü 
</HEADLINE>
<TEXT>

Devlet Bakanı Derviş’in mesajları piyasaları rahatlattı. Dolar 19 bin lira düştü, borsa yüzde 1.43’lük artış gösterdi, faizler ise 2 puan geriledi 
     EKONOMİ SERVİSİ 

     Geçtiğimiz hafta Başbakan Bülent Ecevit’in sağlık durumu ve erken seçim söylentileriyle piyasalarda yaşanan tedirginlik azaldı. Ekonomiden Sorumlu Devlet Bakanı Kemal Derviş’in mesajları Başbakan Ecevit’in sağlık durumu ve erken seçim spekülasyonlarından kaynaklanan siyasi endişeleri bir ölçüde azalttı ve piyasaları rahatlattı. 
     Ancak erken seçim tartışmalarının giderek fazla konuşulması piyasalarda bekle gör politikasının ağırlık kazanmasına yol açıyor. Bu gelişmeler ışığında haftaya satış baskısında başlayan borsa, ilk dakikalarda 10.460 puana kadar geriledi. Ancak gün sonuna doğru gelen alımlarla 10.761 puandan kapandı ve yüzde 1.43’lük artış gösterdi. 
     
     Gözler liderler zirvesine 
     Devlet Bakanı Derviş’in, doların bugünkü seviyesinin rekabetçi olduğunu söylemesi, doların hızını kesti. Geçen hafta 1 milyon 500 bin liraya kadar yaklaşan dolar dün 1 milyon 431 bin liraya geriledi. İyimser hava bono piyasasında da etkili oldu. 
     Faizler geçen hafta cuma gününe göre 2 puanlık düşüş gösterdi ve yüzde 61.28’e indi. 9 Mart 2003 tahvilin bileşik faizi geçen hafta yüzde 64’e kadar yükselmişti. Uzmanlar, bugün yapılacak olan liderler zirvesinde alınacak kararların piyasalara yön vereceğini belirttiler. 
     



 EKONOMİ 


















</TEXT>
</DOC>
