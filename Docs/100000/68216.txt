<DOC>
<DOCNO> 68216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/18/spor/spo05.html </URL>
<DATE> 2002/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın’a 10 puan 
</HEADLINE>
<TEXT>

Derbinin hakemi, gözlemcilerden tam not aldı 
     Cemal Ersen 

     HAKEMLİK yaşamındaki ilk derbi maçında dört kırmızı kart gösteren FIFA kokartlı Ali Aydın’a, gözlemciler Sadık Deda ve Hamdi Kutval’dan 10 tam puan geldi. Aydın’ın, mükemmel yönetim gösterdiğini rapor eden Deda ve Kutval, kararlarındaki isabet oranını 98 olarak belirledi. Deda raporunda, Ali Aydın’ın faule yönelik 37 düdük çaldığını, bunların 19’unu Galatasaray, 18’ini ise Fenerbahçe lehine kararlar olarak yorumladığını belirtti. 
     KUTVAL, Ali Aydın’ın "çok başarılı" maç yönettiğini, Fenerbahçe’nin ofsayt gerekçesiyle iptal edilen golünde yardımcısıyla mükemmel uyum gösterdiğini rapor etti. Hamdi Kutval, hakemi "Kararlarında tutarlı, disiplin uygulamalarında başarılı, otoriter" ifadeleriyle yorumladı. Son yıllarda zorluk derecesi en yüksek ve iki gözlemci tarafından takip edilen bir maçta 10 tam puan alan ilk hakemin Ali Aydın olduğu bildirildi. 
     
Fatura ağır      Batista, Şaş’a ikişer maç 
     FENERBAHÇE - Galatasaray maçında kırmızı kart görerek oyun dışı kalan Galatasaraylı dört futbolcunun alacağı olası cezalar belli olu. Batista ve Hasan Şaş, hakem ile gözlemci raporlarına yüzünden Disiplin Kurulu’na sevk edilecek. Centilmenliğe aykırı davranışları nedeniyle ihraç edilen iki oyuncuya, talimata göre ikişer maç ceza verilecek. Aynı karşılaşmada kırmızı kart gören Bülent Korkmaz ile Emre Aşık ise ihraçları nedeniyle ilk resmi lig müsabakasında forma giymeyerek cezalarını birer maç olarak çekecek. 
     
Atılanlar ne dedi      "Metin Tokat yönetmeliydi" 
     BÜLENT 
     "Hakeme karşı hiçbir kötü davranışım olmadı. Fenerbahçe ile 30 kez oynadık. O atmosferde, daha dikkatli olmalıydı. İlk yarı iyi, ikinci yarı çok kötüydü. Mirkoviç ve Andersson da kırmızı görmeliydi. Ayrıca bu maçı Metin Tokat yönetmeliydi. Türkiye’de en kolay şöhret yolu, bizim üzerimize oynamak. Maçın tek güzel hareketi Fenerbahçe’nin golüydü." 
     
     "Kırmızı kartı anlayamadım" 
     EMRE 
     "Hakemin neden bana kırmızı kart gösterdiğini anlamadım. Kırmızı kart görmesi gereken ben değil, ilk pozisyonda göğsüme tekme atan Andersson’du. Orta hakemi, yardımcıya gitmesi için uyaran bendim. Ama nedensiz yere kart yedim. Hasan’ı hiç anlayamadım. Olayı yatıştırmaya çalıştı. Kırmızı kart yedi. Son derece haksız ve yanlı bir maçtı." 
     
     "Kartı çıkarınca dünyam karardı" 
     HASAN ŞAŞ 
     "O anı yeniden izleyen herkes, benim bir şey yapmadığımı yakından görür. Serhat’ı yerden kaldırmaya çalıştım. Araya girip, olayı önlemeye gayret ettim. Bana kırmızı kart çıkınca dünyam karardı. Biz Türkiye’de iyi oynayamıyoruz. Çünkü hakemlerden korkuyoruz. Avrupa’da ise rahatız. Zira hakem ne gördüyse çalıyor. Ayrıca hak yemiyor." 
     
     "Onun yaptığını neden görmedi " 
     BATİSTA 
     "Ben neden durup, dururken Serhat’a vurayım Tamam hatalıyım ama, hakem onun bana yaptığını neden görmedi. Çok üzgünüm. Yapmamam gerekirdi. Böyle bir anda takımımı yalnız bırakmak istemezdim." 
     
     BATİSTA hedefte 
     GALATASARAY yönetiminin ve teknik heyetin, kırmızı kartlar konusunda hakemi tek haklı bulduğu karar, Batista’yı atması oldu. Lucescu, yönetimden Brezilyalı oyuncuya ağır bir ceza verilmesini istedi. Abdürrahim Albayrak ise "Büyük oyuncu, sadece futbolla değil, sahadaki hareketleri ile de olunur. Batista bunu yapamadı" diye konuştu. Sarı - Kırmızılı futbolcuya son yılların en ağır para cezası verileceği öğrenildi. 
     



 SPOR 





























</TEXT>
</DOC>
