<DOC>
<DOCNO> 98894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/son/soneko25.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yapı Kredi Bankası'nın Temmuz enflasyon beklentisi 1.7 artış 
</HEADLINE>
<TEXT>

     Yapı ve Kredi Bankası, Temmuz ayı enflasyon beklentisini açıkladı. 
     Yapı Kredi'nin, makroekonomik gelişmelere ilişkin Kurumsal ve Ekonomik Araştırmalar Yönetimi tarafından hazırlanan haftalık bültenine göre, Temmuz ayı için tüketici fiyat artışı yüzde 1.7, özel imalat sanayi fiyat artışını yüzde 2.8 olarak tahmin edildi. 
     Geçtiğimiz hafta piyasalara ilişkin değerlendirmelere de yer veren bültende, kurların dar bir bantta seyrettiğine işaret edildi. 
     Hafta ortasında, ABD hisse senetleri piyasalarındaki düşüşün yarattığı tedirginlik nedeniyle bir miktar yabancı alımı gözlenmişse de, Merkez Bankası kurları itibarı ile dolar kurunun 1,677,000-1,690,000 lira aralığında kaldığı kaydedilen bültende, düşük hacimli piyasanın, bu hafta içindeki politik gelişmelere odaklandığı, bir önceki hafta sonuna göre TL karşısında doların yüzde 0.9 değer kazanırken, Euro'nun yüzde 0.5 değer kaybettiği vurgulandı. 
     Hazine'nin yüklü itfasının olduğu haftayı üç ihale açarak atlattığı kaydedilen bültende, son dönemde, artan siyasi belirsizliğe rağmen Hazine ihalelerine oldukça yüksek talep geldiğine dikkat çekildi. 
     Erken seçim tarihinin büyük bir olasılıkla 3 Kasım olarak belirlenmesinin, 2002 vadeli kağıtlara yatırım amaçlı talebin artmasında etkili olduğu, bu kağıtların faizlerinin haftalık bazda 6-8 puan civarında gerilediği bildirilen bültende, ancak, kısa vadeli bonolardaki bu düşüşün aksine gösterge kağıtlarda faizlerin yükselişini sürdürdüğü ve haftalık bazda bu kağıtlarda faizlerin 1.5-2 puan yükseldiği kaydedildi. 
     Seçim tartışmaları ve uluslararası piyasalardaki olumsuz gelişmeler nedeniyle Türkiye tahvillerinin değeri düşmeye devam ettiği bilgisine yer verilen bültende, devamla şöyle denildi 
     ''22-26 Temmuz haftasında, Türkiye'nin uluslararası piyasada en çok işlem gören 2030 ve 2012 vadeli dolar cinsinden tahvilleri değer kaybetmeye devam etmiştir. Önceki hafta seçim kararının ağırlık kazanması olumlu karşılanmış ve Türkiye tahvillerinin fiyatı hafif de olsa yükselmişti. Ancak bu hafta, yurtiçinde erken seçim ve AB'ye uyum yasaları nedeniyle sürmekte olan belirsizliğin yanı sıra Brezilya'daki seçimler ve ABD'deki şirket yolsuzlukları gibi dış faktörler, tüm gelişmekte olan ülkeleri olduğu gibi, Türkiye'yi de olumsuz etkilemiştir. Öte yandan, yabancı yatırımcıların güvenli buldukları Amerikan Hazine kağıtlarına yönelmesi sonucu bu ülke kağıtlarının faizlerinin geçtiğimiz hafta düşmesi, gelişmekte olan ülkelerin risk primini arttıran başka bir unsur olmuştur. Haftalık bazda bakıldığında, Türkiye'nin 2030 ve 2012 vadeli dolar cinsinden tahvillerin risk primleri sırasıyla 71 ve 95 baz puan artmıştır.'' 
     
     MECLİS KARARLARI FAİZLERİN SEYRİNİ BELİRLEYECEK 

     Yapı Kredi değerlendirmesinde, dün olağanüstü toplanan Meclis'in, erken seçim ve Avrupa Birliği uyum yasaları konularında alacağı kararların, bu hafta finansal piyasalarda faizlerin seyrinde belirleyici olacak en önemli gelişme olarak gösterildi. Faizlerin hareketinde etkili olacak diğer gelişmeler, ayın son günü açıklanması beklenen Ağustos ayı ihale programı ile haftasonu açıklanacak olan enflasyon verilerine yönelik bekleyişler olarak nitelenirken, şu görüşler dile getirildi 
     ''Bu gelişmelere bağlı olarak, bono ve tahvil piyasasında faiz oranlarının dalgalı bir seyir izlemesi beklenmektedir. Hazine, iç borç geri ödemesi açısından rahat bir haftaya girmektedir. 31 Temmuz Çarşamba günü 193 trilyon TL itfası bulunan Hazine, 30 Temmuz Salı günü 105 gün vadeli, 13 Kasım 2002 itfa tarihli bir bono ihalesi düzenleyeceğini açıklamıştır. Görece rahat bir hafta olmasına rağmen Hazine'nin kısa vadeli ihale açmasında, geçtiğimiz hafta yatırımcıların özellikle Kasım ayındaki olası seçim nedeniyle kısa vadeli kağıtlara ilgisinin artmasının etkili olduğu düşünülmektedir. Bu ihalenin sonucunun daha çok siyasi gelişmelere odaklanan piyasalarda fazla etkili olması beklenmemektedir. İhalede faizin yüzde 65 civarında çıkabileceği tahmin edilmektedir. Bundan başka, 2 Ağustos Cuma günü Hazine'nin 620 milyon dolar tutarında 1 yıl vadeli döviz cinsinden iç borç ödemesi bulunmaktadır. Hazine'nin bununla ilgili yapacağı olası borçlanmanın önümüzdeki günlerde Ağustos ayı borçlanma programında ilan edilmesi beklenmektedir.'' 
     





</TEXT>
</DOC>
