<DOC>
<DOCNO> 78015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/12/son/soneko18.html </URL>
<DATE> 2002/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Gemici "Bir yıl öncesine göre geleceğe daha olumlu bakıyoruz" 
</HEADLINE>
<TEXT>

     Devlet Bakanı Hasan Gemici, ''Geçen yılın şubat ayından bu yana ülke olarak sıkıntılı dönemden geçmekteyiz, ancak bugünlerde bir yıl öncesine göre geleceğe daha olumlu bakmaktayız'' dedi. 
     Gemici, Serbest Muhasebeci Mali Müşavirler Odaları'nın Bartın, Zonguldak ve Karabük illerini kapsayan ''10. Karadeniz Bölge Toplantısı''nda yaptığı konuşmada, hükümetin uyguladığı ekonomik programla enflasyonun düşürülmesi, büyümenin istikrarlı temele oturtulması ve yapılan reformların özenle gerçekleştirildiğini söyledi. 
     Bugüne kadar hedeflerine ulaşılması yolunda önemli gelişmelerin sağlandığını ve geçen yıl ihracat ile turizmde önemli başarılar elde edildiğine dikkati çeken Gemici, şöyle devam etti 
     ''Ancak geçen yılın şubat ayından bu yana ülke olarak sıkıntılı dönemden geçmekteyiz, ancak bu günlerde bir yıl öncesine göre geleceğe daha olumlu bakmaktayız. Uygulanan sıkı maliyet politikası bakımından hedefler aşılmış durumdadır. Hükümetimizin kararlılığı, Türkiye'nin borçlandırmayı dahi döndüremeyeceği ve ekonomik programı sürdüremeyeceği yolundaki endişeleri boşa çıkarmıştır. Ülkemiz her bakımdan yeniden yapılanma dönemi yaşamaktadır. Hükümetimiz döneminde koalisyon partilerin kendi aralarında ve TBMM'ye sunulan öteki partilerle sivil toplum örgütleri bu yıl uzlaşı ve diyalog içinde olması, bu alanda büyük başarı elde edilmesi sağlanarak şimdiye kadar 350 yasa yürürlüğe konmuştur. Yapılan reformlarla ülkemizin istikrarlı bir büyüme içine girmesi ve devletin etkin olmayan üretim alanlarından çekilmesiyle özel sektörün gelişerek daha verimli ve etkili üretimle istihdamın artırılması hedeflenmektedir.'' 
     
     "Bankacılık düzenindeki aksaklıklar" 
     Bakan Gemici, ekonomik altyapının daha sağlıklı duruma getirilebilmesi için gerçekleştirilen önemli reformlar arasında yer alanların başında başlıca sorun olarak bankacılık düzenindeki aksaklıkların bulunduğunu belirterek, şunları kaydetti 
     ''Türkiye'de ekonominin başlıca gelen sorunlarından biri, bankacılık düzenimizdeki aksaklıklardı. 57. hükümet döneminde bankalar ciddi bir devlet, ekonomik ve sosyal sorun olarak ele alınarak büyük ölçüde çözüm yoluna konuldu. Yaşanan son krizlerin en önemli nedeni olan bankacılık sektöründe düzeltilen yapı yeniden bozulmadığı sürece, bir daha kriz yaratması bir yana, makro ekonomik istikrarı ve büyüme sürecinin önemli katkı sağlaması hedeflenmektedir. Bankacılığın, reel sektöre daha fazla destek vermesi yönündeki çalışmalar son aşamaya gelmiştir. Kamu bankalarının yeniden yapılandırılması konusunda önemli gelişmeler sağlanmış, kamu bankalarına zarar yaratabilecek ve görev verilmesini önleyen düzenlemeler gerçekleştirilmiştir. Kapsamlı bir gümrük reformu da gerçekleştirerek AB normlarına uyum sağlanmıştır. Merkez Bankası Yasası çıkarılarak, bankanın özerkliği güçlendirilmiştir.'' Gemici, Sosyal Güvenlik Reformu yapılarak bireysel emeklilik sisteminin kurulduğunu ve işsizlik sigortasının da gerçekleştirildiğini ifade etti. 
     Bakan Gemici, şöyle dedi 
     ''İletişim sektörü reformu uygulamaya konulmuş, Telekom Yasası çıkarılmıştır. Bütçe reformu yapılmıştır. Uluslararası standartlara uygun olarak kamu ihale yasası çıkarılmış, böylece kamu mal ve hizmet alımlarında yolsuzlukların ve israfın önlenmesi bakımından önemli adım atılmıştır. Mali sektöre olan borçların yeniden yapılandırılmasına ilişkin yasa ile bankacılık sektörünün güçlenmesi, reel sektöre kaynak aktarılması olanağı getirilmiştir. Öte yandan ülkemizde bir ekonomik, sosyal ortam ve etkin kamu yönetimi oluşturulabilinmesi için yatırım ortamının iyileştirilmesi, kamu yönetiminde saydamlığın ve etkinliğin artırılması ile vergi sisteminin geliştirilmesi konusunda kapsamlı çalışmalar başlatılmıştır.'' 
     





</TEXT>
</DOC>
