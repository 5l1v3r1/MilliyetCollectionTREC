<DOC>
<DOCNO> 55367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/03/son/sonspo14.html </URL>
<DATE> 2001/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta Stavrum ilk yarıyı kapattı 
</HEADLINE>
<TEXT>

     Fenerbahçe'nin Kadıköy'deki 24 maçlık galibiyet serisine dün son veren Beşiktaş, Gençlerbirliği maçının hazırlıklarına izin yapmadan başladı. 
     Mahkemesi nedeniyle Almanya'ya giden teknik direktör Christoph Daum'un yer almadığı idmanda, siyah-beyazlı futbolcuların son derece neşeli oldukları gözlendi. 
     Antrenör Roland Koch yönetiminde Fulya Tesisleri'nde geçekleştirilen antrenmanda siyah-beyazlı futbolcular, sağnak yağmur altında önce koşu, daha sonra da dar alanda çift kale maç yaptı. 
     Antrenman maçında futbolcuların son derece hırslı ve istekli olmaları da dikkati çekti. 
     Çalışmaya, sakatlığı olan Stavrum ile dünkü maçta ayaklarına darbe alan Ahmet Yıldırım ve kaleci Myhre katılmadı. 
     Bu arada, İstanbul'u son 3 gündür etkisi altına alan yağışlı hava nedeniyle Fulya Tesisleri'nde sahanın bir bölümü sularla kaplanırken, siyah-beyazlı futbolcular bu nedenle antrenmanda sahanın tamamını kullanamadı. 
     
     Nihat'tan destek 
     Fenerbahçe maçında sakatlığı nedeniyle forma giyemeyen ve ilerleyen günlerde Real Sociedad forması giymek için İspanya'ya gidecek olan Nihat, idman sırasında Fulya Tesisleri'ne gelerek arkadaşlarına destek verdi. 
     Nihat, tesislerin yanında arkadaşlarına dönerek, ''Beşiktaş sen bizim herşeyimizsin'' diyerek tezahüratta bulundu. 
     
     Stavrum'un sakatlığı ciddi 
     Sol aşil tendonunda ağrıları bulunan Stavrum'un durumunun ciddi olduğu ve bu futbolcunun ameliyat olması geretiği açıklandı. 
     Kulüp doktoru Ayhan Optur, uyguladıkları tüm tıbbi tedavilere karşın Stavrum'un sakatlığının geçmediğini kaydederek, ''Sakatlandığı bölge çok hassas. Büyük bir olasılıkla ameliyat olması gerekiyor. Bu operasyonu Türkiye'de yapmak çok zor. Bu nedenle yurt dışı çalışmalarımız sürüyor'' diye konuştu. 
     Norveçli futbolcunun sakatlığı nedeniyle ilk yarıdaki kalan 4 maçta forma giyemeyeceği öğrenildi. 
     Yarını izinli olarak geçirecekleri açıklanan siyah-beyazlılar, Gençlerbirliği maçı hazırlıklarına 5 Aralık Çarşamba günü yeniden başlayacaklar. 
     






</TEXT>
</DOC>
