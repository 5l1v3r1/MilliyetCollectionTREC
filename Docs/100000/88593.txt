<DOC>
<DOCNO> 88593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/08/ekonomi/eko07.html </URL>
<DATE> 2002/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Liderlere sağduyu çağrısı 
</HEADLINE>
<TEXT>

SİAD Platformu’ndan siyasi parti liderlerine AB projesini oy kaygılarına feda etmeyin 
     FETHİ ÇEVİKASLAN - TOLUNAY DUMAN DHA 

     SİAD Platformu Başkanlar Kurulu, Çankaya’da Liderler Zirvesi’nin başladığı saatlerde yayınladığı deklarasyonda, Avrupa Birliği AB ile tam üyelik müzakerelerinin bir an önce başlatılması için gerekli girişimlerin başlatılmasını istedi ve siyasi parti liderlerini sağduyulu olmaya çağırdı. 
     Toplatı sonunda yayınlanan AB Deklarasyonu’nda, Türkiye’nin AB üyeliğinin vazgeçilmez bir hedef olduğu ve bu konuda sivil toplum kuruluşlarının sesine kulak verilmesi gerektiği belirtildi. 
     Deklarasyonda, "Türkiye’nin 40 yıl emek verdiği bir projenin tek çıkış yolu olmadığını’ savunanlar, doyurucu bir kalkınma stratejisi ve toplum modeli sunmak zorundadır. Türkiye’nin AB üyeliğinin gerçekleşmesi tüm siyasi partilerin ortak sorumluluğudur. Siyasi parti liderlerini sağduyuya davet ediyor ve bu ulusal projenin kısa vadeli siyasi çıkarlara ve partilerin oy kaygılarına feda edilmemesi çağrısında bulunuyoruz" denildi. 
     
G. Kore’yi kıskanıyoruz’      Kocaeli SİAD Başkanı Tanzer Ünal, AB açısından düşünüldüğünde, Türkiye ile aynı zamanda yola çıkan Kore’nin geldiği noktanın kıskandırdığını bildirdi. Tanzer, SİAD Başkanlar Kurulu’ndaki konuşmasında, "Kore Güney Kore , savaştan çıkan bir ülke. Ancak, şimdi sanayi ülkesi haline gelmiş. Planlı şekilde ihracatını artırmış, eğitime önem vermiş ve kendine güveniyor. Türkiye de bu potansiyele sahip. Ancak, Türkiye’de kaynağın hemen hemen tamamını devlet kullanıyor. Yaşanan sorunların temelinde de bu var" dedi. 
     
Ankara’da direnç var’      Mersin SİAD Başkanı Musa Timur, "ülkenin gelişmesinin önünde Ankara direncinin bulunduğunu" savundu. TBMM’nin Kurtuluş Savaşı dönemindeki ruhu yaşayarak AB yolundaki reformların önünü açması gerektiğini ifade eden Timur, "Maalesef hükümet, sivil toplum örgütlerini muhatap kabul etmiyor. Katılımcı demokrasi olmadan sorunları çözemezsiniz. Siyasi kaygıları, ayırımcı düşünceleri bir kenara bırakıp, elele verirsek, sorunlar çözülür. Önümüzdeki beş yıllık kalkınma programına bölgesel ve iller bazında gelişme planlarının da yapılması gerekir" dedi. 
     



 EKONOMİ 






















</TEXT>
</DOC>
