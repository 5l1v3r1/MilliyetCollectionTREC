<DOC>
<DOCNO> 65264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/31/son/sontur29.html </URL>
<DATE> 2002/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer'in onayladığı yasa neler getiriyor.. 
</HEADLINE>
<TEXT>

     Cumhurbaşkanı Ahmet Necdet Sezer'in onayladığı ''Mali Sektöre Olan Borçların Yeniden Yapılandırılması ve Bazı Kanunlarda Değişiklik Yapılması Hakkında Kanun'', reel sektörün borçlarının yeniden yapılandırılması ve bankalara kaynak aktırılmasını öngörüyor. 
     Yasaya göre, Türkiye'de faaliyette bulunan banka, özel finans kurumları ile özel mevzuat uyarınca faaliyet gösteren mali kurumlardan kredi alarak finansal darboğaza düşen reel sektör kuruluşlarının kredi borçları yeniden yapılandırılabilecek. 
     Yeniden yapılandırmada daha önce verilen kredilerin vadesinin uzatılması, kredi yenilemek, ek kredi vermek, ana para veya faiz indirimi, faizden vazgeçmek, kredilerin bir bedel karşılığında devredilmesi, kredilerin üçüncü kişilere ait mal karşılığında kısmen veya tamamen tasfiyesi, diğer bankalarla protokol yapılarak alınacak önlemlerin belirlenmesi gibi yöntemler uygulanabilecek. 
     Kamu bankaları ile Tasarruf Mevduatı Sigorta Fonu'na Fon 
     devredilen bankalar, bu yöntemlerden kredi borçlarının iştirake çevrilmesi, alacağın mal karşılığı devrine başvuramayacak. Fon ve tasfiye halindeki Emlak Bankası'nın alacakları, Türkiye Bankalar Birliği tarafından hazırlanacak Finansal Yeniden Yapılandırma Programı Çerçeve Anlaşması kapsamında yeniden düzenlenecek. Bankacılık Düzenleme ve Denetleme Kurumu'nun BDDK onayıyla işlerlik kazanacak anlaşmayla mali kurumlara sorunlu kredi borcu olan ve destek verildiği takdirde borçlarını geri ödeme kabiliyeti kazanacağına kanaat getirilen firmalara, finansal yeniden yapılandırma programı uygulanacak. Programdan yararlanacak firmaların kriterleri, Finansal Yeniden Yapılandırma Çerçeve Anlaşması ile belirlenecek. Ziraat Bankası, Halk Bankası ve tasfiye halindeki Emlak Bankası ile Fon'daki bankalar da yeniden yapılandırma sözleşmelerine taraf olabilecekler. Yasa, Fon'a devredilen bankaların alacaklarının tecil süresi ve teminat şartlarına bakılmaksızın, alacaklarının taksitlendirilmesi veya ertelenmesine de olanak sağlıyor. 
     
     Vergi istisnaları 
     Yasaya göre, finansal yeniden yapılandırma programı çerçeve anlaşmaları hükümleri kapsamında düzenlenecek sözleşmelere göre yapılacak işlemlerde bazı vergiler uygulanmayacak. 
     Sözleşme kapsamındaki işlemlerden damga, harç, banka ve sigorta vergileri alınmayacak. Ayrıca, sözleşme kapsamında alacaklı kuruluşlara geçecek motorlu taşıtlar, taşıt alım vergisinden istisna tutulacak. 
     Bu şekilde yapılacak sözleşmelere göre kullandırılacak kredilerden, Kredi Kaynak Kullanımı Destekleme Fonu kesilmeyecek. 
     Çerçeve anlaşması ve düzenlenen sözleşmeler kapsamındaki işlemler diğer benzeri vergi, resim, harç ve fon yükümlülüklerinden istisna tutulacak. Ancak, eğitime katkı payları uygulanacak. 
     Fon, yeniden yapılandırma kapsamında kurulması öngörülen şirketlere sermayesinin yüzde 20'sini aşmamak koşuluyla ortak olabilecek. 
     Taşıt Alım Vergisi dışındaki istisnalar, alacaklı kuruluşların çerçeve anlaşması ve düzenlenen sözleşmeler uyarınca edindikleri varlıkları ellerinden çıkarmaları durumunda da geçerli olacak. 
     İstisna uygulaması, sözleşme hükümlerinin borçlu firmalarca yerine getirilmemesi durumunda başvurulacak hukuki süreçte de geçerli olacak. 
     BDDK, bankacılık sisteminde güven ve istikrarı korumak, ekonomik krizin bankaların sermayeleri üzerindeki olumsuz etkilerini gidermek amacıyla özel sermayeli bankaların kredi ve diğer alacakları için ayrılması gereken karşılıklarından, kur değişmeleri veya diğer faaliyetlerinden kaynaklanan zararlarını yansıtan mali tablo hazırlanmasını isteyebilecek. 
     Bağımsız denetim kuruluşlarınca 31 Aralık 2001 tarihi itibariyle düzenlenen mali tablolar esas alınarak, bilanço tarihinden sonraki mali durumu etkileyecek durumlar da göz önünde bulundurularak, denetime ilişkin esaslar BDDK tarafından belirlenecek. 
     Mali tablolar, her bir banka için bağımsız denetim kuruluşlarınca hazırlanacak. Bu rapor, ikinci bir bağımsız denetim kuruluşuna uygunluk yönünden incelettirilecek. 
     Hazırlanan bu rapor ile mali tablolar, BDDK tarafından yapılan denetim ve gözetimlerle karşılaştırılarak değerlendirilecek. 
     
     Sermaye yeterliliği 
     BDDK, yapılan değerlendirme sonunda sermaye yeterliliği standart oranı yüzde 8'in altında olması halinde, bu oranın sağlanması için gerekli sermaye tutarı, sermaye artışı veya benzeri kaynak temin edilmesi konusunda gerekli önlemlerin alınmasını banka yönetim kuruluna bildirecek. 
     Bankalar, bu bildirimi izleyen 15 gün içinde, yedek akçelerle karşılanamayan zararların giderilmesi için ödenmiş sermayelerin standart oranının yüzde 8'e çıkarılması için olağanüstü genel kurul çağrısı yapacak. 
     Sermaye artırımına katılmak isteyen ortaklar bunun ilanını izleyen 15 gün içinde rüçhan haklarını kullanabilecekler. 
     
     Sektör payı 
     BDDK, sermaye artırımı yapılmaması durumunda, ''Bankaların Yeniden Yapılandırılması'' programı çerçevesinde, banka sermayesinin artırımı için gerekli kaynağı sağlamak suretiyle her bir banka için bir defaya mahsus olmak üzere tedbir alabilecek. Bunun için, ilgili bankanın 6 ay içinde BDDK'ya başvurması gerekecek. 
     Kurul, sermaye yeterlilik standardı yüzde 5'den az, ancak sıfırdan büyük ve 30 Eylül 2001 tarihli bilançoları itibariyle sektördeki payı yüzde 1 olan bankanın yeterlilik standardının yüzde 5'e çıkarılmasına katkıda bulunabilecek. Ancak, bu katılım ortaklarca veya sermaye artırımına katılanlarca ödenen tutarı aşamayacak. 
     Sermaye yeterlilik oranı yüzde 5 veya daha yüksek olan bankalara, bu oran yüzde 9'a ulaşıncaya kadar hisse senedine dönüştürülebilir tahvil karşılığı ve 7 yıl vadeli olmak üzere sermaye benzeri kredi sağlanabilecek. 
     
     Fon katkısının güvencesi 
     Fon tarafından bankaya yapılan sermaye katılımının teminatını oluşturmak için, bankanın yönetim ve denetimini doğrudan ya da dolaylı olarak elinde bulunduran ortaklara ait hisseler Fon tarafından rehin alınacak. 
     Rehin işlemine başvurulması durumunda, bu hisseler doğrudan Fon'a geçecek. Fon'daki bu hisseler üçüncü kişilerce haciz edilemeyecek, üçüncü kişilere teminat gösterilemeyecek. 
     Fon tarafından yapılan sermaye katılımlarının en az yüzde 60'ı, aynı risk grubunda bulundukları gerçek ve tüzel kişiler ile banka ve diğer mali kurumlar hariç olmak üzere, bankacılık ilkeleri çerçevesinde 30 Haziran 2003 tarihine kadar kredi olarak kullandırılacak. 
     Fon tarafından bankaya sermaye veya sermaye benzeri kredi olarak verilen tutarlar, Hazine Müsteşarlığı'nca Fon'a ikrazen verilmek üzere ihraç olunacak Devlet İç Borçlanma Senetleri ile karşılanacak. 
     Yasa, hisseleri Fon'a intikal etmiş olan bankalarla ilgili sözleşme ve benzeri düzenlemelerin her türlü vergi, harç, resim ve fondan istisna tutulmasını da öngörüyor. 
     Yasa, bankalara, daha önce açtıkları kredilerini 4 yıl içinde yasaya uygun duruma getirme yükümlülüğü de getiriyor. 
     
     Kurulların denetimi 
     Yasaya göre, özel kanunlarla kamu tüzel kişiliğine haiz olarak kurulan kurul, üst kurul ve bağlı kurumların yıllık hesapları, Başbakanlıkça belirlenen Başbakanlık müfettişi, Başbakanlık Yüksek Denetleme Kurulu denetçisi ve Maliye müfettişinden oluşan bir komisyon tarafından denetlenecek. 
     Bu kapsamdaki kurul, üst kurul ve bağlı kurumların faaliyetleri hakkında her yıl Mayıs ayı sonuna kadar Bakanlar Kurulu'na rapor verilecek ayrıca yılda bir kez TBMM Plan ve Bütçe Komisyonu bilgilendirilecek. 
     Kurul, üst kurul ve bunlara bağlı kurumlar Harcırah Kanunu, Genel Muhasebe Kanunu ve Sayıştay Kanunu'ndaki vize ve tescile ilişkin hükümlere tabi olmayacaklar. 
     
     Kamu bankaları 
     Yasaya göre, yeniden yapılandırma sürecindeki Ziraat Bankası ve Halkbank ile tasfiye halindeki Emlakbank'ta 31 Aralık 2002 tarihinden itibaren ''özel hukuk hükümlerine tabi olmayan'' personel çalıştırılamayacak. 
     Kamu bankalarında emeklilik süresi dolmuş çalışanlara, iki ay içinde başvurmaları halinde, emeklilik ikramiyesinin yüzde 20 fazla ödenmesi olanağı sağlanıyor. 
     Emlak Konut'ta çalışan memur ve sözleşmeli personel, ilgili mevzuat uyarınca Devlet Personel Başkanlığı'nca kamu kurum ve kuruluşlarına nakledilecek. Bu çerçevede yapılması gereken ödemeler Emlak Konut tarafından karşılanacak. 
     Yasa, ayrıca Ziraat Bankası, Halkbank ve Emlakbank'ın yönetim, denetim ve tasfiye kurulu üyelerinin ilgili mevzuat kapsamında yaptıkları işlerden dolayı özel hukuk hükümlerine tabi olmasını öngörüyor. Bu kurullardaki üyeler ceza ve idare hukuku bakımından memur sayılmayacaklar. 
     Bu bankaların ilgili kurulları, 21 Şubat 2001 tarihinden önce esnaf ve sanatkar, küçük ve orta boy işletmeler ile zirai kredileri yasada belirtilen esaslar çerçevesinde yeniden yapılandırılabilecek. 
     Ziraat Bankası ve Halkbank, 2002 sonuna kadar tarım kesimi, esnaf ve sanatkar, Küçük ve Orta Boy İşletmeler KOBİ ile ihracatçılara, kendi kaynaklarından en az 1.5 katrilyon lira karşılığında döviz ve Türk Lirası ilave plasman limiti tahsis edecekler. 
     
     3 maddeyi iade etmişti 
     Cumhurbaşkanı Sezer, TBMM'de 10 Ocak 2002 tarihinde kabul edilen Yasa'nın, kamu bankalarında 31.12.2002 tarihinden sonra özel hukuk hükümlerine tabi olmayan personel çalıştırılamayacağını öngören 6., özerk kurul, üst kurul ve bunlara bağlı kurumların denetimini düzenleyen 7., kamu bankalarının yönetim, denetim ve tasfiye kurulları üyelerinin sorumluluğunu, özel bankaların yönetim, denetim ve tasfiye kurullarına uygulanan özel hukuk hükümlerine ve mevzuata bağlayan ve ceza ve idare hukuku yönünden memur sayılamayacaklarını hükme bağlayan Geçici 1. maddelerini bir kez daha görüşülmek üzere iade etmişti. 
     Sezer'in 25 Ocak 2002 tarihinde iade ettiği bu maddeler, 30 Ocak 2002 tarihinde TBMM'de aynen kabul edilmişti. 
     






</TEXT>
</DOC>
