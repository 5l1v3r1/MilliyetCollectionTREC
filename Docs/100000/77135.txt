<DOC>
<DOCNO> 77135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/08/son/soneko11.html </URL>
<DATE> 2002/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzman gözüyle borsada haftaya bakış... 
</HEADLINE>
<TEXT>

     Borsa'da bu hafta, IMF'nin Türkiye sağlayacağı 1.1 milyar dolarlık kredi dilimiyle ilgili gelişmeler ve Merkez Bankası'nın gecelik borçlanma faiz oranlarındaki indiriminin etkileri dikkatle izlenecek konuları oluşturacak. 
     Şekeryatırım Menkul Değerler A.Ş. Kurumsal Finansman ve Araştırma Müdür Yardımcısı Aslı Yüksel, geçen hafta Borsa'nın özerk kurumların yönetici atamaları ile ilgili kanun üzerindeki anlaşmazlıkların etkisi ile 11.182 puana kadar gerileyerek, yatırımcılara aslında yeni pozisyon için fırsat verdiğini kaydetti. 
     Ayrıca, beklenenden düşük açıklanan enflasyon ve Özelleştirme İdaresi'nin Tüpraş hakkındaki açıklamalarının, endeksin yeniden alımlarla desteklenmesini sağladığını hatırlatarak, ''Kısa vadeli göstergelerde düzeltmesini yapmış olan endeks, güç toplayarak 12,400 direncini kısa vade hedef aldı. 12,400 seviyesine yaklaşıldıkça piyasa çok dikkatli kontrol edilmeli. Yukarı harekette para girişi ifade eden hacim oluşması, endeksin ana kanal direnci 1-1,1 cent aralığına kadar yükselmesine neden olabilir. Doların da gerilemiş olması, böyle bir hareketi kolaylaştırıyor'' dedi. 
     Yüksel, bu hafta IMF İcra Direktörleri Kurulu toplantısına kadar yerine getirilmesi gereken taahhütler üzerinde yoğunlaşılacağını ve 1,1 milyar dolarlık kredi diliminin açılıp açılmayacağının 
     izleneceğini bildirdi. 
     
     Merkez Bankası'nın sürprizi 
     Aslı Yüksel, bu hafta yine Merkez Bankası'nın sürprizi ile piyasaların haftaya başladığını vurgulayarak, şunları söyledi 
     ''Beklentilerin altında açıklanan Mart ayı enflasyon verilerinin Mart ayındaki kotasyon indiriminin içinde olduğu düşünülüyor. Nisan'ın üçüncü haftasındaki beklenti anketinin, ikincil bir faiz indirimi için bekleneceği tahmin ediliyordu. Ancak gecelik kotasyonlar yüzde 51 seviyesine kadar çekildi. Merkez Bankası enflasyon mücadelesindeki kararlılığını bir kere daha göstermiş oldu. Bu olumlu beklentilerle hafta boyunca faizlerde alımların getireceği geri çekilmeyi, hisse senetleri piyasasında ise yukarı hareketi beklemek oldukça olağan.'' 
     
     Faiz indirimine borsadan olumlu tepki 
     Bu arada, Borsa'da İMKB Ulusal 100 Endeksi, Merkez Bankası'nın faiz indirimi açıklamasının ardından, yükselişe geçerek, 12,000 puanın üzerine çıktı. 
     1. seansta en yüksek 12,077.99 puana kadar yükselen endeks, saat 
     11,05 itibariyle 12,035.45 puan seviyesinde bulunuyor. 
     






</TEXT>
</DOC>
