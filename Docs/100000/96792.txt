<DOC>
<DOCNO> 96792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/19/son/soneko20.html </URL>
<DATE> 2002/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Nusret Mayın Gemisi müze olacak... 
</HEADLINE>
<TEXT>

     Tarsus Belediye Başkanlığı, tarihi Nusret Mayın Gemisi'nin, bakım ve onarımını yaparak, restore ettirdikten sonra müzeye dönüştürülmesi işini ihaleye çıkardı. 
     Mersin Limanı Batı mendireğinde bulunan, tarihi Nusret Mayın Gemisinin, Tarsus Çardak Kavşağında yapılacak Çanakkale parkında, tarihteki orijinal projesine göre bakım ve onarımı yapılarak, restore edilip müzeye dönüştürülmesi işi ihalesi, ''kapalı teklif usulü'' ile tahmini bedelden indirim yapılmak üzere gerçekleştirilecek. 
     Tarsus Belediye Başkanlığı işin muhammen bedelini, 697 milyar 434 milyon lira olarak belirledi. 
     İhale, 30 Temmuz 2002 tarihinde saat 14.00'de Tarsus Belediyesi Encümeni'nde yapılacak. 
     İstekli firmalardan, 20 milyar 923 milyon lira tutarında geçici teminat bedeli alınacak olan ihalenin teknik şartnamesi mesai saatleri içinde, Tarsus Belediyesi Teknik Hizmetleri Başkan Yardımcılığı'ndan bedeli mukabili temin edilebilecek. 
     Teknik şartnameye göre hazırlanacak teklif mektupları ise ihale günü saat 12.00'ye kadar Belediye Başkanlığı Teknik Hizmetler Başkan Yardımcılığı Fen Müdürlüğü'ne verilecek. 
     Söz konusu ihaleye ortak girişim grupları da katılabilecekler. 
     





</TEXT>
</DOC>
