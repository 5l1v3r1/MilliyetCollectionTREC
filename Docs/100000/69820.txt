<DOC>
<DOCNO> 69820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/27/son/soneko19.html </URL>
<DATE> 2002/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Çakan "Yatırım yapılmazsa 2006'da enerji sıkıntısı çekilir" 
</HEADLINE>
<TEXT>

     Enerji ve Tabii Kaynaklar Bakanı Zeki Çakan, elektrik talebinin her yıl yüzde 8 arttığını, ancak geçen yıl yaşanan kriz nedeniyle yüzde 1 gerileme yaşandığını belirterek, ''buna rağmen bu kış zorlandık, şimdiden yatırım yapılmazsa 2006'dan itibaren elektrite sıkıntı çekilebilir'' dedi. 
     ASO Meclis Toplantısı'nda konuşan Bakan Çakan, Tedaş'ın 222 trilyon lira zarar ettiğini, alınan tedbirler neticesinde Ocak ve Şubat aylarında elektriğe zam yapmadıklarını bildirdi. 
     Elektriğin en önemli girdilerinden kömürün tonunun 250 milyon liraya maledildiğini ve 16-17 milyon liraya satılması nedeniyle zarar edildiğini anlatan çakan, yakıtın mutlaka ucuza maledilmesi gerektiğini vurguladı. 
     Önümüzdeki günlerde bir takvim açıklayacaklarını ve bu takvim çerçevesinde kömür yataklarını 15-20 yıllığına rödovans karşılığı ihale edeceklerini belirten Çakan, bu çerçevede TKİ'nin 1-1,5 katrilyon liraya yakın gelir elde edileceğini, hem de kömür maliyetlerinin düşeceğini kaydetti. 
     
     "Elektriğe zam yapılmadı" 
     Her ay muntazaman zam yapılmasına rağmen Ocak-Şubat aylarında zam yapmadıklarını tekrarlayan Bakan Çakan, bunun için Ramazan Bayramı'nda bir milyon abonenin elektriğinin kesilerek 5 milyon kişiyi karanlıkta sokulmasının zor bir siyasi karar olduğunu, ancak bu kararlı mücadele sonunda yüzde 33 zam yapılmasına rağmen tahakkuk ve tahsilatta yüzde 70 artış sağlandığını anlattı. 
     Yaklaşık 1 katrilyon lira tahsil edilemeyen elektrik ücreti bulunduğunu ve ödemeyenler arasında hiçbir ayrım yapılmadığını belirten Çakan, ancak 'ödeme imkanım yok taksitlendirir misin' diye gelen sanayicinin de geri çevrilmediğini, istihdam ve üretimin her şeyin önünde geldiğini ifade etti. Çakan kaçak elektrikle mücadelede sanayicilerden destek istedi. 
     
     "Devlet çözüm bulmak zorunda" 
     Yap İşlet Devret YİD projelerinden 18'i için girişimcileri görüşmeye çağırdıklarını, ancak bu projelerin 2002 yılında bitmesinin mümkün olmadığını kaydeden Çakan, ''devlet olarak yatırımcının önünü engellediysek, bunların gerçekleşmesi için de çözümleri bulmak zorundayız'' diye konuştu. 
     İşletme hakkı devirleriyle ilgili Anayasa Mahkemesi'nin gerekçeli kararının beklendiğini ve buna göre alınacak kararın açıklanacağını kaydeden Çakan, bakanlık olarak bu projelerin gerçekleştirilmesi taraftarı olduğunu söyledi. 
     Birçok projenin gereksiz olduğu yönünde eleştirilerin haksızlığını da vurgulayan Çakan, elektrik talebinde düşüş olmasına rağmen kış aylarında kritik günler yaşandığına, sadece önümüzdeki günlerde devreye girecek üç santralın yılda 5.4 milyar metreküp elektrik tüketeceğine dikkat çekti. 
     Çakan, barajlarda suyun yükselmeye başladığını, şu an minimum düzeyin 80-85 santimetre üzerinde olduğunu, ancak maksimum düzeye ulaşmak için 20-25 metre bulunduğunu anlattı. 
     
     Kaçak azaldı 
     Kimi illerde kaçak elektrik kullanımının yüzde 90 düzeylerine ulaştığını, kalan kısmın da ancak yüzde 2-3'ünün tahsil edilebildiğini kaydeden Bakan Çakan, inanılmaz yeni teknolojiler kullanıldığını, kapı açılınca normal sayacın çalıştığını, kapanınca kaçak kullanımın devreye girdiğini söyledi. 
     Yapılan mücadele sonucunda en fazla kaçak elektrik kullanılan ilde bu oranın yüzde 66.4'e düştüğünü açıklayan Çakan, bu yıl da yüzde 21.6 olan kaçak oranını 3 puan düşürmeyi hedeflediklerini, her puanın 200 trilyon liraya denk geldiğini bildirdi. 
     
     "Kurula devredilecek" 
     Bakan Zeki Çakan, enerjide serbest piyasa oluşturulması yönünde yapılan yasal düzenlemelerle kurulan Enerji Piyasası Kurulu'na Mayıs ayında doğalgazı, Eylül ayında ise elektriği devredeceklerini kaydetti. 
     Bir hafta sonra Mavi Akım Projesi'nde ilk boru hattının tamamlanacağını açıklayan Çakan, en ucuz gazın Mavi Akım gazı olduğunu, Botaş'ın temel mühendislik sürecinden kar ettiğini, detay mühendislik ve inşaat ihalelerinde de kar etmesi için çalışıldığını söyledi. 
     
     Yasal çalışmalar 
     Petrol Piyasası Kanunu'nun çıkmak üzere olduğunu, Maden Kanunu'nun da Bakanlar Kurulu'nda bulunduğunu belirten Çakan, 2-3 senede işletmeye geçmeyenlerin ruhsatlarının iptal edileceğini söyledi. 
     Son olarak nükleer santral konusuna değinen Bakan Çakan, ucuz enerji üretilmemesi halinde Türk sanayicilerin rekabet edemeyeceğini, İran, Bulgaristan, Ermenistan, Rusya, Fransa, ABD gibi çok sayıda ülkede 438 adet işletmede nükleer santral bulunduğunu, 31 santralın da inşaa halinde olduğunu anlattıktan sonra, nükleer santralın mutlaka tartışılarak yapılması gerektiğini sözlerine ekledi. 
     






</TEXT>
</DOC>
