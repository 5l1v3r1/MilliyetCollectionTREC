<DOC>
<DOCNO> 94077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/06/yazar/okur.html </URL>
<DATE> 2002/07/06/ </DATE>
<TIME>  </TIME>
<AUTHOR> Meliha OKUR  </AUTHOR>
<HEADLINE>
Hemşeri biraderler ’ 
</HEADLINE>
<TEXT>

     Piyasa dediğiniz sistem, beklentiyi fiyatlandırır. Olumlu ya da olumsuz fark etmez. Beklenti, yerini belirsizliğe bırakırsa kafalar karışır. Kafalar karışınca da yapılacak fazla seçenek kalmaz... 
     Bu kez kafa karışıklığının adresi, ziyadesiyle siyasetçi... Evvel Allah sermaye bastırıyor, siyasetçi açıklıyor. 
     Haksızlık yapmayalım, çünkü Türkiye’nin içinde bulunduğu durum iç açıcı değil. İktidarı, muhalefeti fark etmez, siyasetçinin siyasi kurgusu işleri karıştırmaya gelmez. 
     
Vekalet önerisi      Seçim dedik, seçim sonrası açmaz .. 
     Ne olacak halimiz, derken çözüm arayışları sürüyor... 
     Hemşeri biraderlere çok iş düşüyor 
     Piyasalar da bu yeni kurguyu anlamaya çalışıyor. 
     Kim bu hemşeri biraderler derseniz. 
     Övünmek gibi olmasın "O"nlar Kayserili... Biri TOBB’da, biri TÜSİAD’da, biri de aktif siyasette... 
     Türkiye Odalar ve Borsalar Birliği Başkanı Rifat Hisarcıklıoğlu Kayserili, Türk Sanayici ve İşadamları Derneği Başkanı Tuncay Özilhan Kayserili, Başbakan Yardımcısı Hüsamettin Özkan Kayserili... 
     Hal böyle olunca dün, Saadet Partisi Genel Başkanı Recai Kutan’ın Rifat Hisarcıklıoğlu’na yaptığı açıklama da gerçekten çok önem taşıyor 
     "Başbakan Bülent Ecevit, rahatsızlığı nedeniyle ülkeyi tam olarak yönetemiyor. DSP’den bir milletvekiline vekalet verebilir. Gönlümüzden geçen Hüsamettin Özkan’a vekalet vermesidir." 
     
Aktif siyaset      Açıklama böyle gelince piyasaların oyun kurgusu da değişiyor. Elbette Devlet Bakanı Kemal Derviş’in banka patronlarıyla yaptığı, "Cumhurbaşkanı ile görüştüm. Diğer yetkililerle görüştüm. Siyasette daha aktif olacağım. Siyasi çözüm arayacağım. Çaresiz siyasi çözüm bulacağım. Siyasette belirsizlik kısa süre içinde giderilir" konuşması da farklı bir potada değerlendirmeye alınıyor. 
     Piyasa, programın kesintisiz devamını istiyor. Program deyince de aklına Kemal Derviş geliyor. Biz siyaset uzmanı değiliz ama gelişmeleri değerlendirdiğimizde ilginç bir oluşumun içinde olduğumuzun farkındayız. 
     Biliyoruz ki, TÜSİAD, İstanbul sermayesini temsil eder. TOBB, Anadolu sermayesini kucaklar. Ve ilk kez görüyoruz ki, TOBB iş dünyasını kanatları arasına almış. İktidar ya da muhalefet partileri fark etmiyor, her kesimle iyi diyaloğunu sürdürüyor. Seçim Kanunu ve Siyasi Partiler Yasası değişmeden yeni bir seçim istemiyor. 
     TOBB ve TÜSİAD’ın ortak söylemi seçim konusunda nasıl bire bir örtüşüyorsa, AB konusundaki çıkışları da aynı paralelde gidiyor. 
     Dolayısıyla "reformlara devam çağrısı" yapan TOBB ile "AB yoluna devam" ilanı veren TÜSİAD, siyasi belirsizliğin çözümünde oyun kartını açmada siyasi rengini belli ediyor. 
     Reformların ayağında Kemal Derviş, koalisyon partileri arasında uzlaştırıcı siyasi kimliğe sahip Hüsamettin Özkan... 
     Yorum yapmıyoruz. Sadece piyasanın bu açıklamalarla ilgili iyimserliğinin nedenini anlatmaya çalışıyoruz. Borçların çevrilmesi konusuna ise patronlarla yapılan görüşme sonrası biz kafayı takmıyoruz. 
     
     







Dünya iyiye, "sanallık" kötüye... 


Bildik kişi... 


Ecevit Derviş moral buldu 


Anneye Mektup Yıl 2016 


Harem oyunu 


Galatasaray’ın kafası karışık 


Gene "hasta adam" olduk 


Madem bu kadar duygusal, ben niye ağlıyorum ki 


Hemşeri biraderler ’ 


Kitap reklamı olmaz mı 


Güven nasıl sağlanır 


Prof. Ayata’nın yoksulluk araştırması 


Bütün kusur vatandaşta mı 


Kelle isteriz 


</TEXT>
</DOC>
