<DOC>
<DOCNO> 66588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/08/son/sondun15.html </URL>
<DATE> 2002/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kosova'da 10 bin kişi, 3 tutuklu UÇK militanı için gösteri yapıyor 
</HEADLINE>
<TEXT>

     Kosova'da Birleşmiş Milletler BM 
     polisi tarafından geçen hafta savaş suçu sanığı olarak tutuklanan 3 eski Kosova Kurtuluş Ordusu UÇK mensubunun serbest bırakılması için eski silah arkadaşlarının girişimiyle hafta sonunda başlatılan protestolar devam ediyor. Başkent Priştine'de UÇK Sakatlar Derneği, Siyasi Hükümlüler Derneği, Priştine Üniversitesi Öğrencileri Bağımsız Birliği ve Şehit Aileleri Derneği'nin sıkı güvenlik önlemleri altında yapılan gösterisine katılan 10 bin kişi, UÇK militanı Latif Gaşi, Nazif Mehmeti ve Naim Kadriu'nun serbest bırakılmasını istedi. Protesto Tertip Komitesi yaptığı açıklamada, Birleşmiş Milletler Kosova Misyonu UNMIK ile Belgrad yönetimi arasında Arnavutların onayı alınmadan yapılan tüm anlaşmaların iptal edilmesini, ''UÇK savaşının değerlerinin'' çiğnenmesine son verilmesini, kasıtlı olarak hapishanelerde tutulan eski UÇK askerleri ile Kosova Muhafız Gücü mensuplarının serbest bırakılmasını, UNMİK'in Sırbistan hapishanelerinde savaş sırasında rehin alınanların serbest bırakılması ve kayıplar konusunda çaba harcamasını istedi. Priştine'de Salı günü aynı amaçla düzenlenen protesto gösterilerine binlerce kişi katılmıştı. 
     






</TEXT>
</DOC>
