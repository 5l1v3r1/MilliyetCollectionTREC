<DOC>
<DOCNO> 50300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/03/guncel/gun08.html </URL>
<DATE> 2001/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş TBMM’yi rencide etti mi 
</HEADLINE>
<TEXT>

ÇAPRAZ ATEŞ 
     ÜMRAN AVCI 

     Devlet Bakanı Kemal Derviş’in, bazı şirketlere kamu bankalarından kredi verilmesi için milletvekillerinden telefon aldığını söylemesi bazı vekillerin "isim açıkla" diyerek tepkilerine neden oldu. Derviş, TBMM’ye hakaret edip, siyaseti rencide mi etti Milletvekilleri gereksiz alınganlık mı gösteriyor 
     
     Bülent Akarcalı ANAP Milletvekili 
Milletvekillerini tanımıyor      Derviş’in milletvekillerinden kopuk olduğunun bir durum tespitidir. Derviş’in TBMM’yi ve milletvekililerini tanıma imkanı olmadı. Türk siyasetine de yabancı olduğu için bu tip yaklaşımlar oluyor. Kendisi milletvekilleriyle daha bir içiçe olmak için gayret sarfetmiyor. İstanbul’daki eski arkadaşlarıyla harcadığı zamanın yarısını milletvekillerine ayırmadı. Bu yüzden yanlış anlamalar oluyor. Siyasiler ciddi bir şekilde rencide oldu. Bu tip talepte bulunanları açıklaması için, önce yazılı soru önergesi vermeyi düşündüm sonra vazgeçtim. 
     
     Abdülkadir Aksu AKP Millletvekili 
Derviş siyaseti iyi öğrenmeli      Bu davranışını siyasi tecrübesizliğine veriyorum. Ülkemizin yapısı gereği, vatandaş her türlü işi milletvekilerine takip ettirir. Miletvekilleri de bölgeleriyle ilgili her meseleyi ilgili bakana iletir. Bakan da araştırır, yapılabilecek yapılır, yapılamayacaksa yapılmaz. Bakan, milletvekiline bu konuda gerekli cevabı verir. Derviş’in tecrübesizliğinden dolayı böyle bir genelleme yapması da ayıp. Siyasi etiğe sığmaz. Kendisinden kredi isteyen milletvekili varsa, çıksın adını açıklasın. Diğer arkadaşları töhmet altında bırakmasın. Derviş siyaseti iyice öğrenmeli. 
     
     Algan Hacaloğlu CHP 
Kimse Derviş’e alınmasın      Bir bakanın milletvekilleriyle ilgili böyle bir beyanı son derece önemli. Gözardı edilemez. Etik konusundaki siyasetin duyarsızlığına parmak basıyor. Kimse bundan alınmasın. Hiçbir milletvekilinin bir kamu bankasından kredi talep etmesi veya herhangi bir kişi veya kurumun kredi talebine aracılık etmesi kabul edilemez. Ancak, Derviş olayı somuta indirgemeli, bildiklerini açıklamalıdır. Dedikodu düzeyinde kalacak değerlendirmeler doğal olarak parlamentoyu yaralar. Gerçekleri kamuoyunun bilme hakkı var. Milletvekillerinin mal bildirimlerinin açıklanması, iş ilişkilerinin beyan etmeleri şeffaflaştırılması demokrasimizi güçlendirecektir. Zannederim Derviş’in arayışı, biraz buna yönelik ancak ortada bir eksiklik var. Şeffaflığın sağlanmasına kendisi yardımcı olmalıdır. 
     
     Dr. Hakan Toksöz Vekil İzleme Komitesi 
Şeffaflık gereği      Miletvekillerine karşı kamuoyundan çok büyük tepki var. Haklarında gerek Kemal Derviş, gerekse sivil toplum kuruluşlarından biri açıklama yaptığı zaman büyük bir tepki gösteriyorlar. Ancak, bu tepkileri gösterirken hiç birisi, "O zaman Derviş usulsüz kredi isteyen milletvekillerini açıklasın" demedi. Bizim tespitimiz bu yönde oldu. Derviş burada tamamen şeffaf bir davranış gösterdi. Demek ki bazı milletvekilleri kendisinden resmen usulsüz kredi istemiş. Devlet bakanı her tür açıklamayı yurttaşa yapmak zorunda. Kemal Derviş, bu alışkanlıkta olduğu için kamuyoyuyla paylaşıyor. Bu saydamlık açısından doğru bir davranış. 
     



 GÜNCEL 


















</TEXT>
</DOC>
