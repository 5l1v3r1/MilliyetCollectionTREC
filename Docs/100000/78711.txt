<DOC>
<DOCNO> 78711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/son/sonspo16.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş ''Ligdeki heyecan ve çekişme bize sıkıntı veriyor'' 
</HEADLINE>
<TEXT>

     Milli Takımlar Teknik Direktörü Şenol Güneş, A Milli Futbol Takımı'nın yarın Şili ile yapacağı özel maç öncesinde, sakatlıkların yanı sıra Birinci Süper Lig'deki heyecan ve çekişmenin kendilerine sıkıntı verdiğini söyledi. 
     Şenol Güneş, ''www.senolgunes.com'' adresinde oluşturulan ve yeni açılan internet sitesindeki ilk yazısında, ligdeki gerilime ve Şili maçına değindi. 
     Dünya Kupası finalleri yolunda üçüncü hazırlık maçını yarın Şili ile yapacaklarını hatırlatan Güneş, ''Bu maç öncesi sakatlıklarla Birinci Süper Lig'deki heyecan ve çekişme bize sıkıntı veriyor. 
     Ligdeki rekabetin olumlu yanları da var, ama bu heyecan ve çekişmenin dozajı arttıkça, bizi olumsuz etkileyebiliyor. Kavga etmeden, birbirimizi kırmadan ve hoşgörü ile güzel maçlar izlemek en büyük dileğimdir'' dedi. 
     48 yıl sonra gelen Dünya Kupası finallerinin öneminin unutulmaması 
     gerektiğini hatırlatan Şenol Güneş, bu yolda herkesin desteğine ihtiyaç duyduklarını dile getirdi. A Milli Takım'ın yarınki rakibi Şili'nin, 7 kez Dünya Kupası yaşadığını, 2002 elemelerinde ise Brezilya'nın bulunduğu grupta 10. olduğunu anlatan Şenol Güneş, şunları kaydetti ''Bize karşı genç bir kadroyla mücadele edecekler. Newcastle'dan Acuna ve Sporting'den Tello gibi birkaç bildiğimiz futbolcu bize karşı oynayacak. Aslında 2006'nın ekibini oluşturmak istiyorlar. Oyun stilleri Brezilya'ya benziyor. Bu nedenle Şili maçı bizim için çok önemli. 1998 Dünya Kupası'nda göze hoş gelen futbol sergilemiş, İtalya'nın bulunduğu gruptan 3 beraberlikle çıkmayı başarmışlardı. Umarım Şili karşısında, hazırlık maçlarındaki şanssızlığımızı da kıracağız.'' 
     





</TEXT>
</DOC>
