<DOC>
<DOCNO> 90450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/18/spor/spo01.html </URL>
<DATE> 2002/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'ın eli boş 
</HEADLINE>
<TEXT>

Beşiktaş, Real Madrid’ten Savio ve Conceiçao için olumsuz yanıt aldı. Genel Direktör Valdano, "Bize 50 milyon dolara gelen iki adamı Beşiktaş’a kiralamamız mümkün değil" açıklamasını yaptı 
     MEHMET ÇİFTÇİ Barcelona 

     Sıcak yaklaşmadılar 
     YABANCI transferinde rotayı İspanya’ya çeviren Beşiktaş, ilk gün görüşmelerinden istediği sonucu çıkaramadı. Savio ve Conceiçao’nun transferleri için Real Madridli yöneticilerle bir araya gelen Yıldırım Demirören, Hüsnü Güreli ve menajer Sinan Engin, İspanyol Kulübü’nden olumsuz yanıt aldı. Görüşmenin ana başlığı "Kiralık - satılık" tartışmasına odaklandı. Ancak Beşiktaş, Real Madrid’i iki yıldızı kiralık olarak vermeye ikna edemedi. 
     
     Ancak satabiliriz’ 
     REAL Madrid Genel Direktörü Valdano, Beşiktaş’ın getirdiği teklifin kabul edilemez olduğunu ve bu şartlar altında görüşmeye devam etmenin yarar getirmeyeceğini söyledi. Valdano, "Bu ikili bize 50 milyon dolara maloldu. Böyle bir durumda Türk takımının teklifi isteklerimizden çok uzak. Kiralık futbolcumuz yok. Ancak satabiliriz" ifadelerini kullandı. Conceiçao ve Savio’nun menajeri Lito Migues ise, "Bu defter kapandı" ifadesini kullandı. 
     
Ağırlık Giunti’de      BEŞİKTAŞ, Savio ve Conceiçao’nun transferlerini bitiremeyince, İtalya’nın Brescia takımında forma giyen Federico Giunti’ye yöneldi. Teknik Direktör Lucescu’nun görüşüp prensip anlaşmasına vardığı İtalyan futbolcu, Çizme’de en iyi orta saha oyuncuları arasında gösteriliyor. Daha önce Cittadella, Perugia, Parma, Milan ve Brescia’da forma giyen Giunti, geçen sezon 27 lig maçında 2 gol attı. 
     
Djalminha’ya yalanlama      DEPORTİVO La Coruna’da oynayan Djalminha’nın ilgilendiğini belirttiği Beşiktaş, bu transferi yalanladı. Beşiktaş Futbol Yatırımları San. ve Tic. A.Ş. Yönetim Kurulu tarafından yapılan yazılı açıklamada, "Teknik heyetimiz ile yönetimimiz bu futbolcu ve kulübüyle görüşmemiştir. İlerki günlerde de görüşülmesi düşünülmemektedir. Yönetimimiz, Sergen Yalçın ile bu bölgeyle ilgili en kaliteli transferini gerçekleştirmiştir" görüşlerine yer verdi. 
     
Pascal Nouma defteri kapandı      BEŞİKTAŞ, sağlık raporları gelmeyen Nouma’nın transferinden vazgeçti. Yönetim kurulu toplantısında konuşan Doç. Dr. Mete Düren, "Cannes’da Nouma ve doktoru Galiat ile konuştuklarımızla doktorunun bana verdiği raporlar çok farklı. Doktoru Nouma’dan kanser olduğunu gizliyor" dedi. Bunun üzerine yönetim Nouma defterini kapadı. Öte yandan Boca Juniors kulübü, kaleci Cordoba’nın bonservisi ve satış evraklarını dün de göndermedi. 
     



 SPOR 


































</TEXT>
</DOC>
