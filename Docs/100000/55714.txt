<DOC>
<DOCNO> 55714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/05/son/sontur09.html </URL>
<DATE> 2001/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Felç geçirince kocası boşadı... Nafaka "5 milyon lira" 
</HEADLINE>
<TEXT>

     Bursa'da, felç geçirdikten sonra eşinin boşadığı yaşındaki Kadriye Bozkır, mahkemenin 5 milyon lira olarak belirlediği nafaka parasını, komşularının kucağında adliyeye gelerek alıyor. 
     Alınan bilgiye göre, Merkez Yıldırım İlçesi Cümlekapı Mahallesi'nde oturan Kadriye Bozkır, 10 yıl önce geçirdiği rahatsızlık sonucu felç oldu. Eşi İsmail Bozkır'dan başka kimsesi olmayan talihsiz kadın, 28 yıldır aynı yastığa baş koyduğu eşinin, 2 yıl önce kendisini terk etmesiyle yalnız kaldı. 
     Eşi tarafından açılan dava sonucu boşanan ve aylık 5 milyon lira nafaka bağlanan yaşlı kadın, bu parayı almak için her ay komşularının kucağında Bursa Adliye Sarayı'na getiriliyor. 
     Komşularının kucağında 2. İcra Dairesi'nden aldığı 5 milyon lira nafaka ile evine götürülen kadının bakımını yine hayırsever komşuları yapıyor. 2 yıla yakın süredir her ay düzenli olarak Kadriye Bozkır'ı kucaklarında adliyeye getirip götüren komşuları, sadece hayır için bu işi yaptıklarını söylediler. 
     Adlarının açıklanmasını da istemeyen komşular, ''Bu parayı da kendi aramızda toplar Kadriye teyzeye veririz. Ancak, kendisi gelip parayı almakta ısrar ediyor. Biz de sırf isteğini yerine getirmek için, onu kucağımızda adliyeye getirip götürüyoruz'' dediler. 
     Komşular, nafaka parasının 5 milyon lira olarak belirlenmesini ve artırılmamasını da hayretle karşıladıklarını kaydettiler. 
     Belden aşağısı tutmadığı gibi konuşmakta da oldukça zorlanan Kadriye Bozkır da, komşularının kendisini hiç yalnız bırakmadıklarını, onların desteğiyle yaşamını sürdürebildiğini söyledi. 
     






</TEXT>
</DOC>
