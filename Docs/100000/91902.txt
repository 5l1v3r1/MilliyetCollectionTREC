<DOC>
<DOCNO> 91902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/spor/spo05.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Nasıl yeneriz 
</HEADLINE>
<TEXT>

Brezilya’yı önce defans üçlüsü, ondan sonra da Cafu üzerinden vuracağız. Forvetleri de rakip defansı takip etmiyor. Fırsatını bulduğumuzda, Alpay ve Tugay’ı topla çıkarmalıyız 
     Brezilya ile oynadığımız başlangıç maçını şöyle bir hatırlayalım. İyi oynamadık, öne geçtik. Futbol şansımız yaver gitse kazanabilirdik. Beraberlik normal sonuçtu. Ama ilk maç heyecanı ve hakemin yorumu, kaybetmemize neden oldu. 
     Brezilya tanıdık futbolculardan kurulu bir ekip. 3 - 4 -3’ü zaman zaman 3 - 3 - 4’e çeviriyor. Bu oyun anlayışı içinde en etkin adamları Ronaldinho, Rivaldo ve Ronaldo. Bu maçta Ronaldinho yok. Ronaldo belli değil. Demek ki hücum etkinliğinde önemli bir problem ile karşı karşıya. Bu bizim için büyük avantaj. Bülent ve Alpay’ın uyumlu oyunu eğer oynarsa Ronaldo’yu etkisiz hale getirecek. Burada tek Rivaldo sorunu var. Onu etkisiz hale getirdiğimiz zaman Brezilya’nın gol şansı büyük ölçüde ölü toplara kalacak. Bu iki fırsatı onlara vermemek elimizde. Ama en önemlisi yine takım kimliğimizi ortaya koymak. Bundan sonra her olay, ne olursa olsun lehimize gelişecek. 
     Ama daha büyük avantaj, Brezilya’nın geride oynayan üçlüsü. Turnuvaya tek forvet ile başladık. Bu bizim için yeterli olmadı. Ancak ilerleyen maçlarda Hasan Şaş’ı çizgiden alıp Hakan Şükür’ün yanında kullanmaya başlayınca, hem orta sahadaki parselasyonumuz, hem de hücum etkinliğimiz arttı. Brezilya’yı önce bu söylediğimiz üçlü, ondan sonra da Cafu üzerinden vuracağız. Bu bölgeyi akıllı ve etkin kullanırsak, hele hele Hasan’ı, Emre’yi ve Yıldıray’ı topla bu üçlünün üzerine yollayıp veya arasına sokabilirsek, olağanüstü güzellikler yaşayabiliriz. 
     
Kim oynayacak      Peki Hasan’ın yanında kim oynayacak 
     İlhan mı, Hakan Şükür mü 
     Hakan’ı oyuna başlatarak zor durumda bırakmanın bir gereği olmadığını Şenol da biliyordur. O’nu oyunun en etkin bölümünde mutlaka kullanacaktır. Artı yanında Arif gibi de bir partnerle. 
     Orta alan da mücadele üst düzeye çıkacak. Bu bölgede Ümit, Tugay, Fatih, Hakan Ünsal veya Ergün, Emre ve Yıldıray ile birlikte oyunun kaderini tayin edecekler. Son görüntüleri fevkalade iyi. Kalitelerini oyuna katıyorlar. Bunu yapınca da inisiyatif bize geçiyor. 
     Bu maçta neler yapabileceğimizi, Brezilya’nın oynadığı Belçika maçını gözümüzün önüne getirerek bir kez daha düşünelim. Belçika eğer heyecanını yenebilseydi, o gün Brezilya’yı farklı mağlup edebilirdi. Bu heyecanı Belçika yaşadı. Bizim aynı durumda olmamız için hiçbir neden yok. Türkiye, Belçika’dan hem takım olarak daha etkin, hem birey olarak. İlk Brezilya maçı özellikle gereksiz gördüğümüz sarı kartlar nedeniyle iyi deneyim oldu. Bu maçta öyle bir sorunumuz da olmayacak. 
     Brezilya bugüne kadar oynadığı maçları takım değil, oyuncu kalitesi ile kazandı. Bu bizim çok iyi kullanmamız gereken bir faktör. 
     Bir daha söylüyorum bu oyunu hücumda iki yönlü onların sağ tarafı ve göbeğini kullanarak kurgu etmemiz lazım. Defansımızı kalemize yakın kurmadan ve mutlak surette blokumuzu küçük yaparak oynamalıyız. Bloktan kastım, defans çizgisi ile en öndeki adamımızın arasında mesafe 30 - 35 metrede olmalı. Buradan çabuk toplarla çıkarak söylediğimiz alanları, Hasan’la, Ergün’le Hakan’la, hatta Yıldıray ve Emre ile kullanırız. 
     
Defans çıkmalı      Bu oyunun bir başka önemli özelliği, diğer maçlarda çok fazla denemediğimiz, Brezilya forveti, rakip defansı atağa çıkışlarda takip etmiyor. Fırsatını bulduğumuzda, Alpay ve Tugay’ı topla rakip defansın üzerine kadar çıkarma imkanımız var. Bundan korkmayalım. Bu oyunun düğüm noktalarından biri olabilir. 
     Şu anda moral değerleri bizim kadar üstün olan başka bir takım yok. Yükselişimiz bu maçta da devam edecek. Brezilya turnuvalarda karşılaşmadığı ve düşünmediği kadar güçlü bir ekiple oynayacak. Bu ekip, şu anda turnuvanın zaten en ilgi çekici takımı. 
     Genelde takımımız için her bakışımız, her görüşümüz üst düzey olumlulukta. Onlar bizi yanıltmayacaklardır. Gerçek kalitelerini ortaya koydukları takdirde rakip ister Brezilya, ister bir başkası olsun hiç farketmez. 
     
Güneş kararsız      BREZİLYA maçının hazırlıklarını dün yaptığı çalışmayla sürdüren A Milli Takım’da Teknik Direktör Şenol Güneş, Hakan Şükür ile İlhan Mansız arasında kararsız kaldı. Tecrübeli hoca, büyük bir form düşüklüğü yaşayan Hakan ile Senegal karşısında çok iyi oynayan İlhan konusunda kara kara düşünürken, son çalışmada ilk onbirde İlhan’a görev verdi. 
     BÜYÜK bir gazeteci ordusunun izlediği çalışmada oyuncuların hayli neşeli oldukları gözlenirken, sakatlığı nedeniyle Senegal karşısında forma giyemeyen Hakan Ünsal düz koşu yaptı. Hakan’ın bugün son kez deneneceği ancak oynamasının zor olduğu belirtildi. Çalışmada hafif bir sakatlık geçiren Rüştü’nün ise önemli bir problemi olmadığı açıklandı. 
     



 SPOR 



































</TEXT>
</DOC>
