<DOC>
<DOCNO> 59660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/30/ekonomi/eko19.html </URL>
<DATE> 2001/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İşverenlere prim ve vergi ertelemesi 
</HEADLINE>
<TEXT>

     ANKARA Milliyet 

     Çalışma ve Sosyal Güvenlik Bakanı Yaşar Okuyan, istihdam önlemlerine yönelik beklenen açıklamayı önceki gün geç saatlerde yaptı. 
     İşverenlerin bazı prim ödemeleri erteleniyor. Buna göre, 2002 yılı sonuna kadar yeni işçi istihdam eden işyerlerinde, Gelir Vergisi ve Damga Vergisi ile sigorta ve işsizlik sigortası primlerinin işveren hissesi, belli oranlarda bir yıl süreyle ertelenecek. 
     Kanunun yayım tarihinden sonra 2002 yılı içinde yeni istihdam yaratan işyerlerinde, sendika üyesi işçiler için yüzde 50, sendika üyesi olmayan işçiler için yüzde 35, en fazla 20 işçi çalıştıran işyerlerinde ise yüzde 40 oranında prim ertelemesi yapılacak. 
     Çalışma Bakanlığı’nda işçi ve işveren kesimiyle yapılan toplantının ardından son şekli verilen kısa vadeli önlemler paketi, Bakan Okuyan tarafından açıklandı. Pakette AB ile uyum sürecine ilişkin madde dikkat çekti. Hazırlanan pakete göre AB uyum çalışmaları Ocak 2002’de başlayacak. 
     Ayrıca kadın, özürlü ve genç işsizler için projeler hazırlanarak uygulamaya konulacak. Yabancı kaçak işçiliğin de engellenmesi kararı pakette yer aldı. 
     



 EKONOMİ 


















</TEXT>
</DOC>
