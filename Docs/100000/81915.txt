<DOC>
<DOCNO> 81915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/03/son/sonspo14.html </URL>
<DATE> 2002/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş taraftar derneklerinden yönetime muhtıra gibi bildiri 
</HEADLINE>
<TEXT>

     Beşiktaşlı taraftar dernekleri, yaptıkları ortak açıklamada, ''Genel kuruldan Beşiktaşlı olmayan unsurların ayıklanması, Beşiktaş sevgisi ve bilincinin tekrar egemen kılınacağı, tüm üyelerin sadece siyah-beyaz aşkıyla hareket edeceği bir genel kurul yapısının inşa edilmesi'' amacıyla, en kısa sürede olağanüstü tüzük tadil kongresine gidilmesini istedi. 
     1903 Karakartallar, 1903 Beşiktaşlılar Derneği, Web Kartalları ve 
     1965 Beşiktaşlılar Cemiyeti'nin ortak deklarasyonunda, oy 
     simsarlarının koltuk ve mevki hırslarını Beşiktaşlılık bilinci ve sevgisinden üstün tutarak, genel kurulun yapısını bozma, içine Beşiktaşlılıkla ilgili olmayan yabancı unsurları katma girişimlerinin şiddetle kınandığı bildirildi. En kısa sürede bir tüzük tadil komisyonu kurulması ve ardından tüzük tadil kongresine gidilmesi gerektiği ifade edilen açıklamada, şöyle denildi ''Olağanüstü tüzük tadil kongresi gerçekleştirilene kadar, kulübe yeni üye alımı durdurulmalı, başvuruları beklemekte olan üyelerin işlemleri askıya alınmalıdır. Ortaya çıkarılan belge ve delillerle, genel kurul yapımıza Beşiktaşlı olmayan unsurları sokma, genel kurul yapımızı bozma kusurları tespit edilen 4604 sicil numaralı genel kurul üyemiz İsmail Ünal, hem Beşiktaş Genel Kurulu, hem Beşiktaş Divan Kurulu, hem de Beşiktaş Yönetim Kurulu üyeliğinden istifa etmelidir. Bunu yapmadığı takdirde, yönetim kurul tarafından, taşıdığı tüm sıfatlar dondurularak, kesin çıkarma talebiyle disiplin kuruluna sevk edilmelidir.'' 
     
     ''BEŞİKTAŞ TARAFTARI TEK YUMRUK, TEK YÜREK'' 
     Açıklamada, Beşiktaş'ın yakın bir gelecekte 100. kuruluş yılını kutlayacağı hatırlatılarak, ''Milyonların sevgilisi Beşiktaş 100. 
     yılına girerken, kulübün gerçek sahipleri olan Beşiktaş taraftarları, her türlü gruplaşmayı ve ayrımcılığı yok etme, tek bir yumruk, tek bir yürek olarak hareket etme kararı almıştır'' denildi. Taraftarın tek beklentisinin, başta futbol branşı olmak üzere siyah-beyazlı formanın temsil edildiği her branşta, layık olunan zirveye ulaşılması olduğu belirtilen açıklamaya şöyle devam edildi ''Beşiktaş Yönetim Kurulu, her türlü imkanları seferber ederek, bizlere şampiyonluklar yaşatacak kadroları oluşturmak ve 100. yılımızda hak ettiğimiz şampiyonlukları kazandırmak zorundadır. Kamuoyuna verdiği beyanatlarda, camiamızı birleştirmek amacında olduklarını açıklayan yönetim kurulu, tabandaki bu birleşmeyi göz ardı etmemeli ve samimi olduklarını ispatlamak yolunda, Beşiktaş taraftarının ortak sesine kulak vermelidir. Yönetim kurulunun, taraftarın isteklerini gerçekleştirme yolunda atacağı her olumlu adımın takipçisi ve destekçisi olacağımızın bilinmesini isteriz.'' 
     





</TEXT>
</DOC>
