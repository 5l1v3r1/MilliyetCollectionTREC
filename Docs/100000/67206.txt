<DOC>
<DOCNO> 67206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/12/yasam/yas03.html </URL>
<DATE> 2002/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiçekli soyguncu dolarları götürdü 
</HEADLINE>
<TEXT>

TEM’de durdurduğu Rus yolcularla dolu otobüse elinde çiçekle binen soyguncu, silah tehdidiyle turistlerden 50 bin doları alıp kaçtı 
     NESLİHAN CUYAR İstanbul 

     Çoğunluğunu Rus yolcuların oluşturduğu bir otobüsü TEM Otoyolu’nda durduran 3 kişi, silah tehdidiyle 50 bin doları aldıktan sonra, bomba süsü verilmiş bir paket bırakarak kaçtı. 
     Bavul ticareti için, Karadeniz kıyısındaki Soçi’den Çorlu Havalimanı’na gelen yolcular, Akif Keser yönetimindeki 34 AC 7534 plakalı otobüse binerek İstanbul’a hareket etti. TEM Otoyolu’na çıkan otobüs, bir yolcunun tuvalet isteği üzerine bir benzincide durduruldu. Kısa süre sonra hareket eden otobüsün önü, Çatalca gişeleri yakınında, plakası alınamayan bir otomobil tarafından kesildi. Otomobilden elinde çiçekle inen bir kişi, otobüse bindi. Bir yolcuya çiçek vereceği tahmin edilen saldırgan, 9 milimetre çapındaki silahını göstererek, turistlerden paralarını istedi. 
     Korkuya kapılan turistlerden, yaklaşık 50 bin dolar toplayan soyguncu, bomba süsü verilmiş bir paket bırakarak, kendisini bekleyen otomobile binerek uzatlaştı. Otobüs şoförü ve yolcuları, Çatalca Jandarma Komutanlığı’nda ifade verdi. 
     



 YAŞAM 




















</TEXT>
</DOC>
