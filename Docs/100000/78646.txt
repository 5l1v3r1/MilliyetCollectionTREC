<DOC>
<DOCNO> 78646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/son/sondun28.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times "Venezüella'daki darbede ABD kokusu" 
</HEADLINE>
<TEXT>

     Üst düzey Amerikalı yetkililerin son aylarda sık sık, Venezüella Devlet Başkanı Hugo Chavez'i kısa süreliğine deviren koalisyonun liderleriyle görüştükleri ve Chavez'in görevden alınması konusunda görüşbirliğine vardıkları bildirildi. 
     New York Times, Amerikan yönetimi yetkililerine dayanarak verdiği haberde, bu yetkililerin, ABD'nin Chavez'in muhaliflerine Devlet Başkanı'nın devrilmesiyle ilgili ne yanıt verdiği konusundaysa farklı açıklamalarda bulundukları belirtildi. 
     Gazete, görüşmelere katılan bir yetkilinin Chavez'i devirmek için Venezüellalıların referandum gibi anayasal yollara başvurmasını istediğini yazdı. 
     Savunma Bakanlığı'ndan bir yetkili ise gazeteye açıklamasında, ABD'nin muhaliflere ''Bu adamdan hoşlanmadığı konusunda resmi olmayan ince mesajlar verdiğini'' söyledi. Yetkili, ''Onlara 'bu işe kalkışmayın' demedik. Ancak 'İşte silahlar, bu adamı devirmenize yardım edeceğiz' de demedik'' diye konuştu. 
     ABD, Venezüella'daki darbede parmağı olduğu iddialarını reddetmişti, ancak askerler Chavez'i devirdiklerinde memnuniyetini gizlememişti. 
     





</TEXT>
</DOC>
