<DOC>
<DOCNO> 81584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/02/spor/spo05a.html </URL>
<DATE> 2002/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis sahaya indi 
</HEADLINE>
<TEXT>

Yozgat, Antalya ve Rize Milletvekilleri, Bakan Ünlü’yü ziyaret ederek, "Ligde şaibe var, küme düşme kaldırılsın" talebinde bulundu. Ünlü de rahatsız olduğunu söyledi 
     NECMİ KEPÇETUTAN 

     LİGDEN düşmesi kesinleşen Yozgatspor ve Antalyaspor ile kalması mucizelere bağlı olan Rizespor için üç ilin milletvekilleri dün Spordan Sorumlu Devlet Bakanı Fikret Ünlü’yü ziyaret ederek, küme düşmenin kaldırılmasını istediler. Vekiller ligde şike dedikodularının boyutlarının çok büyük olduğunu ve böylesine şaibeli bir ortamda üç takımın küme düşmesinin haksızlık olacağını iddia ettiler. 
     YOZGAT Milletvekili Mesut Türker, bu konuda bakandan destek istediklerini belirterek, "Biz bu illerin milletvekilleri olarak üzerimize düşen görevi yapıyoruz. Futbol Federasyonu’ndan da bu talebimize destek bekliyoruz. Yozgat, Antalya ve Rize halkı bu konuda alınacak olumlu bir kararı bekliyor" dedi. Fikret Ünlü de milletvekillerinin kentlerinin hakkını aramasının doğal olduğunu söyledi. 
     BAKAN Ünlü, şike ve anlaşmalı maç söylentilerinden duydukları rahatsızlık nedeniyle Dünya Kupası sonrasında Genel Kurulu toplantıya çağırdığını hatırlattı. Bu arada dün yazılı bir açıklama yaparak, küme düşmenin kaldırılmasının gündemlerinde olmadığını bildiren Federasyon ile Asbaşkan Ata Aksu ters düştü. Aksu önceki gün medyaya "Bu konuyu ilk toplantımızda gündemimize alacağız" demişti. 
     
Kurtarma ekibi ..      Küme düşmenin kaldırılmasını isteyen Yozgat milletvekilleri Mehmet Çiçek, Ahmet Erol Ersoy, İlyas Aslan, Lütfullah Kayalar, Mesut Türker, Antalya milletvekilleri Cengiz Aydoğan, Mehmet Baysarı, Kemal Çelik, Mehmet Zeki Okutan, Rize milletvekili Ahmet Kabil, dün Spordan sorumlu Devlet Bakanı Fikret Ünlü’yü ziyaret ederek destek istediler. 
     



 SPOR 






























</TEXT>
</DOC>
