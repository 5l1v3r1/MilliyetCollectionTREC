<DOC>
<DOCNO> 64021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/24/son/sontur15.html </URL>
<DATE> 2002/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Sandal vergi davasından hakim önünde 
</HEADLINE>
<TEXT>

     Vergi ziyanına neden olduğu iddiasıyla 3 yıla kadar hapis cezası istemiyle yargılanan pop müzik sanatçısı Mustafa Sandal, dava konusu faturanın sahte olmadığını söyledi. 
     İstanbul 4. Ağır Ceza Mahkemesi'ndeki duruşmaya, tutuksuz sanık Mustafa Sandal katıldı. 
     Kimlik tespitinde mesleğini ''müzisyen'' olarak bildiren Sandal, suç tarihi olan 1996 yılında çok yoğun çalıştığını ve değişik illerde 100'den fazla konser verdiğini anlattı. 
     Arka arkaya yapılan bu konserlerde, Meterol Turizm Sanayi Ticaret Limited Şirketi'nin, müzisyenlerin ve müzik aletlerinin taşınmasını sağladığını belirten Sandal, ''Bu nedenle şirkete ödeme yapılmıştır. 
     Ödeme karşılığında da fatura alınmıştır. Davaya konu olan fatura sahte değildir'' dedi. 
     Sandal'ın avukatı Ali Yüksel, davanın, vergi denetmenlerinin eksik ve hatalı soruşturmasından kaynaklandığını savundu. 
     Meterol Turizm Sanayi Ticaret Limited Şirketi'nin 1996 yılının Mayıs ayında el değiştirdiğini belirten avukat Yüksel, vergi incelemesi sırasında şirketin eski sahibinin ifadesinin alındığını, ancak kendilerinin yeni sahipleriyle çalıştıklarını ifade etti. 
     Bu nedenle İstanbul 3. Vergi Mahkemesi'nde dava açtıklarını, müvekkilinin mağdur olduğunu kaydeden Ali Yüksel, ''Her yıl yüklü miktarlarda vergi ödeyen müvekkilimin, bahsi geçen miktara tenezzül etmesi mümkün değildir'' dedi. 
     Avukat Yüksel, Mustafa Sandal'ın duruşmalardan vareste tutulmasını istedi. 
     Vareste talebini kabul eden mahkeme heyeti, eksikliklerin giderilmesi için duruşmayı erteledi. 
     
     Sanatçılara öneri 
     Duruşma çıkısında basın mensuplarının sorularını cevaplandıran Sandal, kendisinden önce de bazı sanatçılara dava açıldığını hatırlatarak, sanatçıların muhasebe kayıtları konusunda dikkatli davranmaları gerektiğini söyledi. 
     İstanbul Adliye Sarayı'ndan çıkarken, seyyar Milli Piyango Bayii Kasım Demir'in bilet satmak istemesi üzerine, ikramiyenin ne kadar olduğunu soran Sandal, 800 milyar lira olduğunu öğrendikten sonra ''Beni kurtarmaz'' dedi. 
     Sandal, Demir'in ısrarı üzerine, bir adet çeyrek bilet aldı. 
     
     İddianameden 
     İstanbul Cumhuriyet Başsavcılığı'nca hazırlanan iddianamede, Beşiktaş Vergi Dairesi mükellefi olan Sandal'ın, Beyoğlu Vergi Dairesi mükellefi Meterol Turizm Sanayi Ticaret Limited Şirketi'nden, 13 milyar 185 milyon lira tutarında 2 fatura alarak, kayıtlarına geçirdiği anlatılıyor. 
     Bu faturaların herhangi bir mal ve hizmet karşılığında alınmadığının anlaşıldığı belirtilen iddianamede, sanığın, yanıltıcı belge kullanarak vergi ziyanına neden olduğu ifade ediliyor. 
     İddianamede, Sandal'ın ''213 sayılı Vergi Usul Kanunu'na muhalefet etmek'' suçundan 6 ay ile 3 yıl arasında hapis cezasına çarptırılması isteniyor. 
     






</TEXT>
</DOC>
