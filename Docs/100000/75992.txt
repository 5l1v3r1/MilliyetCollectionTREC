<DOC>
<DOCNO> 75992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/02/son/soneko10.html </URL>
<DATE> 2002/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da bu yılki vergi tahsilat hedefi 26 trilyon lira 
</HEADLINE>
<TEXT>

     İstanbul Defterdarlığı, kayıtdışı ekonomi ile mücadele, etkin bir tahakkuk ve tahsilat arttırıcı çalışmalarla, bu yılki vergi tahsilatını 26 katrilyon lira olarak gerçekleştirmeyi hedefliyor. 
     İstanbul Defterdarlığı'nın bu yılki önemli hedefleri arasında vergi tahakkuk ve tahsilatının arttırılması, kayıtdışı ekonomi ile mücadele, KDV iadelerinin sağlıklı ve süratli yapılması bulunuyor. 
     İstanbul Defterdarlığı, bu yıl beklenen vergi gelirlerinin de üzerine çıkmayı planlıyor. 
     Bütçe için öngörülen 57.9 katrilyon liralık vergi gelirlerinin yüzde 42'si olan 24.3 katrilyon liralıyı tahsil edecek olan Defterdarlık, kayıtdışı ekonomi ile mücadele, etkin bir tahakkuk ve tahsilatı arttırıcı çalışma ile vergi gelirleri tahsilatını 1.1 katrilyon lira daha fazla gerçekleştirmeyi hedefliyor. Böylece vergi tahsilatı miktarı 26 katrilyon liraya, İstanbul'un payı da yüzde 45'e ulaşacak. 
     İl düzeyinde yapılacak tahakkuk arttırıcı çalışmaların beraberinde tahsilat miktarını da yükselteceğini vurgulayan Defterdarlık yetkilileri, geçen yıl vadesinde ödenmeyen vergi borçlarına ilişkin yapılan çalışmalar sonucunda takipli alacaklardan önemli ölçüde tahsilat yaparak, bakaya vergi alacağında önceki yıllara göre önemli oranda azalma sağlandığını kaydettiler. 
     Verilen bilgiye göre, takipli alacakların tahsilatındaki artış oranı geçen yıl yüzde 195 olarak gerçekleşti. 
     
     Naylon faturacılarla amansız mücadele 
     İstanbul'da vergi tahsilatının arttırılmasına yönelik çalışmaların en önemlisi bu yıl da kayıtdışı ekonomi ile mücadele olacak. 
     Defterdarlık denetim stratejisini, bir yandan hiç bir şekilde kayıt altında olmayan kişi veya kurumları tespit etmek, diğer yandan kayıt altına alınan mükelleflerin beyanlarının doğruluğunu sağlamak olarak belirledi. 
     Geçen yıl denetimlere başlanılan biracılar, LPG tüp ve polikarbon damacana su satışı, hazırkart, doğalgaz tesisatı yapan mühendislik firmaları, taşımacılık sektörü ve 900'lü telefon hatlarının yanı sıra bu yıl okul servisleri taşımacılığı, unlu mamuller, boya, oto lastik, PVC, düz cam, kömür, CD ve kaset satışı yapanlarda denetimler sürecek. 
     
     Denetimler 
     Bu arada İstanbul Defterdarlığı, geçen yıl 646 bin mükellef denetledi. 172 bin mükellefin belge düzenine uymadığı, 16 bin mükellefin kayıtsız çalıştığı belirlendi. 800 trilyon lira tutarındaki kayıtdışı mal ve hizmet, kayıt altına alındı. 
     Defterdarlık ayrıca bu yılı, naylon fatura olarak tabir edilen sahte fatura düzenleyicileri ve kullanıcıları ile ''amansız mücadele yılı'' olarak ilan etti. 
     Geçen yıl KDV iadelerinin sağlıklı ve süratli yapılabilmesi için uygulamaya konulan önlemlerin olumlu sonuçlarının ise bu yıl daha net görüleceği bildirildi. 
     






</TEXT>
</DOC>
