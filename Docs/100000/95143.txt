<DOC>
<DOCNO> 95143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/11/son/sonspo13.html </URL>
<DATE> 2002/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor "Yıldız futbolcuyu kendi bünyemizden yetiştirmeliyiz" 
</HEADLINE>
<TEXT>

     Almanya'da hazırlık çalışmalarının ikinci bölümünü sürdüren Trabzonspor'un kafile başkanı Ahmet Ağaoğlu, Bordo-Mavili takımın ihtiyacı olabilecek futbolcu transferinin Almanya kampı sonrası belirleneceğini söyledi. 
     Trabzonspor'un transfer edilecek yıldız futbolcuya ihtiyacı olmadığını söyleyen Ağaoğlu, ''Dışarıdan transfer edilecek yıldız futbolcuyu Trabzon'a adapte etmek zor. Ekonomik ve yapısal olarak da zor. O nedenle yıldız futbolcu Trabzonspor'un kendi bünyesinden çıkacaktır'' dedi. 
     Teknik direktör Samet Aybaba'nın yıldız futbolcu ya da transfer konusunda ısrarlı olmadığını belirten Ağaoğlu, ''Trabzonspor'u ve Türk futbolunu iyi bilen hocamız, bu konuda ne ısrarlı, ne de karşı. Almanya kampında toplam altı maç yapacağız. İhtiyacımız çıkarsa kamp sonrası konu gündeme gelir, ele alınır. Şimdilik sorun yok'' dedi. 
     Çok farklı transfer politikası izlediklerini belirten Ağaoğlu, seyirci geliriyle transfer yapmanın çok zor olduğunu, bu konuda kulübün geleceği açısından çok farklı bir transfer politikası izlediklerini söyledi. 
     Almanya kampına katılmayan Burhan için, ''kontrattan doğan ve kendine düşen görevi yerine getirmezse Burhan dosyası kapanır'' dedi. 
     Bordo-Mavili takımın zirve mücadelesi verdiğini ifade eden Ağaoğlu, şunları söyledi 
     ''Biz zirve için oynuyoruz, her ne kadar zirveden uzaklaştıksa da kopmuş değiliz. Belli bir yapılanma içindeyiz. Bu sezon hedefimiz ilk dört takım arasına girmek. Benim zirve diye ifade etmek istediğim budur. İnsanlar zirve derken şampiyonluk anlamamalı.'' Ağaoğlu, Silva hakkında ''Onu kendi ülkesinde tutan nedenleri bilmediğimiz için bir şey söylemek haksızlık olur. Savunması nedir onu dinlemeden konuşmak yanlış olur'' diye konuştu. 
     





</TEXT>
</DOC>
