<DOC>
<DOCNO> 76667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/05/son/sonspo14.html </URL>
<DATE> 2002/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor "Taraftar bize yeterli krediyi verdi" 
</HEADLINE>
<TEXT>

     Trabzonspor Kulübü Başkan Yardımcısı Mehmet Öksüzoğlu, Trabzonspor'un uzun yıllar şampiyonluk özlemi duyduğunu ve bu yıl da başarılı bir sezon geçiremediklerini belirterek, ''Taraftar bize yeterli krediyi verdi'' dedi. 
     Mehmet Öksüzoğlu, bu sezon taraftarlarına iyi bir sezon yaşatamamanın üzüntüsünü duyduklarını ifade ederek, ''Gelecek yıl iyi bir takım oluşturarak, ligde ilk 3 takım arasına girecek bir kadro oluşturmak zorundayız. Bunun için takıma 3-4 tane dört dörtlük oyuncu transfer etmeliyiz'' diye konuştu. 
     Trabzonspor'un büyük bir kulüp olduğunu ve oyuncusunun da buna göre davranması gerektiğini ifade eden Öksüzoğlu, ''Takımda hiçbir şey affedilmeyecek. Disiplinsiz davranış gösterenlere ve formasına yakışmayacak hareketlerde bulunan futbolculara gerekenler yapılacak'' dedi. 
     Öksüzoğlu, UEFA Kupası'na katılma hedeflerini ligin sonuna dek kovalamak istediklerini de kaydederek, şöyle konuştu 
     ''Ligde kalan maçlarımızdan iyi bir sonuçla ayrılarak rakiplerimizin puan kaybetmesini bekleyeceğiz. Antalyaspor maçından 3 puanla ayrılarak, UEFA Kupası'na katılma yarışından kopmak istemiyoruz. Bu maçın önemini biliyoruz ve puan yitirmemek arzusundayız.'' Öte yandan Trabzonspor'da, bu hafta Galatasaray maçında gördüğü sarı kartla kart cezalısı konumuna düşen Osman'a da yönetim kurulu 10 milyar liralık para cezası verdi. 
     






</TEXT>
</DOC>
