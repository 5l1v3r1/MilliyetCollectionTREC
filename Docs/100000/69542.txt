<DOC>
<DOCNO> 69542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/26/spor/spo06.html </URL>
<DATE> 2002/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
"Özlemiyorum" 
</HEADLINE>
<TEXT>

Rayo Vallecanolu Bolic, "İspanya’da, takım kötü gitse bile taraftarlar size sahip çıkıyor. Oysa Fenerbahçe’de oynarken, mağlubiyette sokağa çıkmaya bile korkuyorduk" dedi 
     MEHMET ÇİFTÇİ 

     Zaman tanıyorlar’ 
     FENERBAHÇE’DEN ayrıldıktan sonra İspanyol Rayo Vallecano’da futbol yaşantısına devam eden Elvir Bolic, Türkiye’yi özlemediğini söyledi. Real Sociedad maçı öncesi, eski takım arkadaşı Tayfun ile bir araya gelen ve MİLLİYET’in sorularını yanıtlayan Boşnak oyuncu, "Burada takım, kötü günler geçirse bile taraftarlar sizi sonuna kadar destekliyor ve sahip çıkıyor. Daha da önemlisi zaman tanıyor. Oysa Fenerbahçe’de oynarken mağlubiyette sokağa bile çıkmaya korkuyorduk" dedi. 
     
     Hedef İngiltere 
     REAL Sociedad ile oynanan maçta kırmızı kart görerek oyun dışı kalan, ancak attığı 9 dokuz golle İspanya Ligi’nin en iyi santrforları arasında gösterilen Bolic hedefinin İngiltere olduğunu da açıkladı. Rayo Vallecanolu futbolcu, "İspanya’nın diğer kulüplerinden ve Avrupa’nın çeşitli ülkelerinden teklifler alıyorum. Büyük olasılıkla bundan sonraki futbol yaşantıma İngiltere’de devam edeceğim. İngiltere’de görüştüğüm kulüp, şampiyonluğa oynayan bir takım" diye konuştu. 
     
     "Tayfun başarılı" 
     BOLİC, Tayfun’a da övgüler yağdırdı. Yıldız golcü, "Tayfun Türk futbol kimliğini İspanya’da büyük bir başarıyla temsil ediyor" ifadesini kullandı. Bolic şöyle devam etti "İşin gerçeği, ben de burada Türk pasaportuyla futbol oynuyorum. Fenerbahçe gibi büyük camiada oynayıp, buraya gelen ben ve Tayfun, sadece Türk futbolunu değil, eski takımımızı da zirveye taşımış oluyoruz. Fenerbahçe’den geliyor olmamız dolayısıyla, İspanya Ligi’nde hiç sıkıntı çekmedik." 
     



 SPOR 





























</TEXT>
</DOC>
