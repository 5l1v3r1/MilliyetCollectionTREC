<DOC>
<DOCNO> 90727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/son/sondun35.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush uluslararsı hukuka kafa tutuyor 
</HEADLINE>
<TEXT>

     ABD, uluslararası savaş suçları mahkemesinin USSM yetki alanı dışında bırakılmadığı takdirde BM tarafından düzenlenen barış gücü operasyonlarına katılmayacağını bildirdi. Bu konudaki açıklama, Güvenlik Konseyi'nde konuşan ABD temsilcisi Richard Williamson tarafından yapıldı. 
     Williamson, daha sonra gazetecilere yaptığı açıklamada, ''Amerikalı barış gücü görevlileri için USSM yetkisine karşı bağışıklık tanınmadığı takdirde Amerikalı barış gücü askeri olmayacaktır. Bu konuda yanlış anlama olmasın'' diye konuştu. 
     
     BUSH, ULUSLARARASI HUKUKA KAFA TUTUYOR 

     ABD'nin bu yaklaşımı bazı diplomatlar tarafından ''Bush yönetiminin uluslararası hukuk sistemine kafa tutması'' biçiminde değerlendirildi. New York Times gazetesine açıklamada bulunan adı belirtilmeyen bir yabancı diplomat, ''ABD iki hukuk kuralı istiyor biri kendisi için, diğeri geri kalan ülkeler için. ABD'nin en yakın müttefikleri bile bu tutumdan çok rahatsız. Bu uluslararası hukuk düzenine yöneltilmiş gerçek bir saldırı'' şeklinde konuştu. 
     BM'deki diplomatik kaynaklar, Washington'ın Güvenlik Konseyi'ndeki tutumuyla özellikle müttefikleri İngiltere ve Fransa'ya baskı uygulamaya çalıştığını ifade ettiler. Söz konusu ülkeler, diğer AB ülkeleriyle birlikte hareket ederek USSM sözleşmesini onaylamışlardı. 
     USSM sözleşmesi temmuz başında yürürlüğe giriyor. Mahkemenin ise 2003 yılı başında Hollanda'nın Lahey kentinde göreve başlaması bekleniyor. 
     USSM sözleşmesini onaylamayan ABD, kendi askerlerinin bu mahkemenin yargı alanına sokulmasını da reddediyor. Amerika'nın bu nedenle BM barış gücü operasyonlarından çekilebileceği bir süredir BM koridorlarında konuşuluyordu. 
     





</TEXT>
</DOC>
