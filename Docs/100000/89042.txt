<DOC>
<DOCNO> 89042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/10/son/sonspo12.html </URL>
<DATE> 2002/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız haber ajansı "Türk takımı maç sonuna doğru bitiyor" 
</HEADLINE>
<TEXT>

     Fransız haber ajansı AFP , Türk milli takımının konsantrasyonunun maç sonlarına doğru dağıldığına dikkati çekti. 
     Ajans yorumcusu, 2002 Dünya Kupası'nda iki maç yapan Türk takımının, her iki maçta da bitime 5-6 dakika kalan birer gol yediğini kaydederek, ''Türk futbolcularının sinirlerinin boşaldığını, konsantrasyonlarının dağıldığını'' belirtti. 
     İki maçta son beş dakika içinde yenen iki golle üç puanın heba olup gittiğini anımsatan yorumcu, Brezilya maçında Alpay'ın en gerideki adam olarak büyük hata yaptığını, uzatma dakikalarında da H.Ünsal'ın Rivaldo'ya top atarken ''akılsızca'' davrandığını hatırlattı. 
     Ajans, dünkü Kosta Rika maçında da Türk futbolcuların golü attıktan yarım saat sonra 86. dakikada konsantrasyon dağınıklığı sonucu gol yiyerek gruptan çıkma şansını adamakıllı zora soktuğunu vurguladı. 
     Ajans, gruptaki son maçta Brezilya ile Kosta Rika'nın karşılaşacağını, beraberliğin her iki takımın da işine geldiğini kaydetti ve artık Türk takımının kaderinin başkalarının elinde olduğuna dikkati çekti. 
     





</TEXT>
</DOC>
