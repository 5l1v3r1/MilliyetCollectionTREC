<DOC>
<DOCNO> 63022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/19/dunya/dun02.html </URL>
<DATE> 2002/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Öncüler Kabil’de 
</HEADLINE>
<TEXT>

Uluslararası güç bünyesinde görev yapacak Türk birliği için hazırlık çalışması yapmakla görevli 20 kişilik askeri heyet Afganistan’a gitti 
     UTKU ÇAKIRÖZER Ankara 

     Afganistan’daki Uluslarası Güvenlik Destek Kuvveti’ne ISAF katılacak Türk birliği için hazırlık çalışmalarını yapmak üzere 20 kişilik bir askeri heyet dün Kabil’e gitti. Şubat ayında Afganistan’a yerleşecek birliğin komutanlığına atanan Albay Tuncer Erinmezler de heyetle birlikte Afganistan’a gitti. Erinmezler, Bolu - Düzce depremi sonrasında arama - kurtarma çalışmalarında aktif görev almıştı. 
     Tuğgeneral Emin Alpman başkanlığındaki ön inceleme heyeti Hava Kuvvetleri Komutanlığı’na ait bir uçakla dün Etimesgut Havaalanından ayrıldı. Heyet Türk birliğinin kalacağı yer, lojistik, destek ve çevre güvenliği konularında rapor hazırlayacak. 
     Bir hafta sürmesi beklenen gezinin hemen ardından 261 kişilik birlik de Şubat ayı başında Afganistan’a gidecek. 
     Türk birliğinin komutanı Albay Erinmezler’in de Kabil’e giden ön inceleme heyeti içinde yer aldığı bildirildi. 
     
     Tecrübeli komutan 
     NATO Güneydoğu Müşterek Kuvvetler Komutanlığı karargahında görev yapan Erinmezler, daha önce Merzifon’da Alay Komutanlığı yaptı. Erinmezler ve emrindeki alay 12 Kasım 1999’da yaşanan Bolu - Düzce depreminde aktif görev aldılar. 
     



 DÜNYA 













</TEXT>
</DOC>
