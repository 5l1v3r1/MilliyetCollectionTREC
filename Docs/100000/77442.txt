<DOC>
<DOCNO> 77442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/10/ekonomi/eko03.html </URL>
<DATE> 2002/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Birada kadehler işbirliğine kalktı 
</HEADLINE>
<TEXT>

Türkiye’nin bira devi Efes Pilsener ile Beck’s marka birayı üreten Alman şirketi Interbrew arasında lisans anlaşması imzalandı 
     EKONOMİ SERVİSİ 

     Türkiye’nin en büyük bira şirketi Efes ile dünyanın ikinci büyük bira üreticisi Interbrew arasında lisans anlaşması imzalandı. Daha önce de Romanya’da işbirliğine giden iki şirketin ilişkileri lisans anlaşmasıyla daha ileri bir aşamaya taşınmış oldu. 
     Efes Pilsener’in üreticisi Anadolu Efes ile Beck’s marka biranın üreticisi Belçika kökenli Interbrew’in anlaşmasına göre Efes, Beck’s’i Türkiye’de üretip dağıtacak. Buna karşılık Interbrew de Efes Pilsener’in Batı Avrupa’da bulunabilirliği, satış ve pazar payının artışı’ için bazı operasyonlarını Efes Pilsener lisansı ile gerçekleştirecek. 
     
     129 yıllık şirket 
     Efes İçecek Grubu Başkanı Muhtar Kent, Interbrew ile yapılan anlaşmanın Türkiye’deki tüketicilere dünyanın en kaliteli biralarından biri olan Beck’s ile tanıştırmakla kalmayıp, aynı derecede önemli olarak Efes Pilsener’in Batı Avrupa’daki bulunabilirliğini, artıracağını söyledi. Interbrew’in Başkanı Hugo Powell da Efes İçecek Grubu ile ilişkilerini genişletmekten büyük mutluluk duyduklarını bildirdi. 
     Anadolu Efes tarafından lisanslı olarak üretimi ve dağıtımı yapılacak olan Beck’s, Bremen Almanya’da 1873’te üretilmeye başlandı. Dünyanın en büyük bira markalarından biri olan Beck’s’in yeşil şişesinin üzerindeki gümüş, siyah ve kırmızı renkli logoda Bremen, Almanya kökenlerini vurgulamak amacıyla bir de anahtar bulunuyor. 200’den fazla markası ile 120 ülkede satış yapan Interbrew’in Beck’s marka birası 120 ülkede yılda 5.5 milyon hektolitreden fazla tüketiliyor. 
     
     Pazarın yüzde 77’si 
     Pazardaki yüzde 77 payı ile Türkiye’nin bira devi olarak kabul edilen Efes’in üreticisi Efes İçecek Grubu’nun sekiz bira, dört de malt fabrikası var. Ayrıca dokuz Coca Cola şişeleme tesisine sahip. 35 ülkede tüketilen Efes’in üreticisi olan Anadolu Efes, TÜSİAD Başkanı Tuncay Özilhan’ın yönetim kurulu başkanlığını yaptığı Anadolu Grubu’na bağlı. 
     



 EKONOMİ 


















</TEXT>
</DOC>
