<DOC>
<DOCNO> 96219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/spor/spo02.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener hayran bıraktı 
</HEADLINE>
<TEXT>

Sarı-Lacivertli takımın Traunstein maçı Arjantin TV’lerinde yayınlandı, Ortega’ya gönül verenler bir fan kulüp kurmak için girişimlere başladılar 
     MURAT AĞCA 

     FENERBAHÇE, yıldız transferi Ariel Ortega sayesinde Arjantin’de de hızla taraftar kazanmaya başladı. Özellikle ünlü futbolcunun yetiştiği River Plate taraftarları arasındaki Ortega hayranlarının, Arjantin TV’sinde de yayınlanan Traunstein maçında Fenerbahçeli taraftarlardan çok etkilendiği ve forma bulmak için harekete geçtiği öğrenildi. Arjantin’de bir fan kulüp kurulması için de girişimlerde bulunulduğu ifade edildi. 
     AVRUPA kupalarının yakından takip edildiği Arjantin’de daha önce Ortega yüzünden Valencia’yı destekleyen hayran kitlesi, artık Şampiyonlar Ligi’nde gözlerini Fenerbahçe’ye çevirdi. Murat Özaydınlı, Sarı - Lacivertli kulübün ününün Latin Amerika’ya kadar ulaştığını belirterek, "Arjantin ve Brezilya’dan büyük ilgi var. Forma ve diğer ürünleri bu pazara da sunmak için girişimlerimiz sürüyor" diye konuştu. 
     
Minikler ders aldı      FENERBAHÇE’NİN dünkü çalışmasını Almanya’nın İnnsburck ile Wörgl bölgelerinde yaşayan Türk çocuklarından kurulu Pihönix Futbol Okulu da izledi. Kampı ziyaret eden minikler kaptan Ogün’e çiçek verdiler, antrenmanı seyrettiler ve futbolcularla hatıra fotoğrafı çektirdiler. Sarı-Lacivertli oyuncular gençlere öğütlerde bulundu. 
     
İlk ciddi sınav Kaiserslautern      SARI - Lacivertli takımın da katıldığı Alpen Cup Turnuvası bugün başlıyor. Fenerbahçe ilk maçını Almanya’nın güçlü takımlarından Kaiserslautern ile yapacak. TSİ ile 20.30’da başlayacak karşılaşmayı TRT 1 naklen yayınlayacak. Turnuvada Hamburg ve Feyenoord takımları da mücadele edecek. Başkan Aziz Yıldırım ve yönetim kurulu üyeleri de karşılaşmayı izleyecek. 
     
Erdal için yeni girişim      BAYERN Münih’in alt yapısında oynayan ve Almanya Ümit Milli Takım formasını da giyen Erdal Kılıçarslan’ın babası dün kampa geldi. Yönetim genç futbolcuyla daha önce anlaşmış ancak transfer gerçekleşmemişti. Erdal’ın babası bugün Başkan Aziz Yıldırım ve Lorant ile bir görüşme yapacak. Eğer şartlarda anlaşma sağlanırsa genç oyuncu kadroya katılacak. Bu arada Sarı - Lacivertli takım hazırlıklarını dün yaptığı antrenmanla sürdürdü. 
     
Rapajc müjdesi      DİZİNDEKİ sakatlık nedeniyle bir süredir takım çalışmalarına katılamayan Rapajc’ten müjdeli haber geldi. Kulüp doktoru İsmail Başöz Hırvat futbolcunun bir iki gün içinde antrenmanlara başlayacağını açıkladı. Başöz, Simao ile ilgili olarak da "Arka adalesinde atma var. 3-4 haftalık bir dinlenme ve tedavi süresi gerekiyor. Futbolcunun yapısına göre süre artabilir de azalabilir de" ifadelerini kullandı. 
     
Kara lekeyi sileceğiz’      AVUSTURYA kampının en hırslı isimlerinden Ogün, bu yıl Şampiyonlar Ligi’nde başarılı olacaklarını söyledi, "Geçen seneki kara lekeyi sileceğiz" dedi. Fenerbahçe taraftarının çok koşan, savaşan ve bol pozisyon üreten bir takım izleyeceğini belirten tecrübeli futbolcu, "Bu sezon ligi erken kopartacağız. Üç kulvarda da istediğimizi alacağız. Formayı kim hak ediyorsa o giyecek. Aramızda temiz bir rekabet var" diye konuştu. 
     
Bizi izlemeye doyamayacaklar’      GENÇ golcü Serhat, Milli Takım’ın kendisine büyük yarar sağladığını, bunun karşılığını bu sene alacağını söyledi. Kendini çok formda ve hazır hissettiğini kaydeden Serhat, "Yeni sezonda müthiş bir performans ortaya koyacağım. Takım içindeki arkadaşlığımız da süper. Taraftarlarımız bu sezon bizi seyretmeye doyamayacaklar" ifadelerini kullandı. 
     



 SPOR 

























</TEXT>
</DOC>
