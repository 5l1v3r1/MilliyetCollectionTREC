<DOC>
<DOCNO> 98124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/26/son/sondun09.html </URL>
<DATE> 2002/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Alabama'da aşırı dinci müslümanların eğitim gördüğü iddiası. 
</HEADLINE>
<TEXT>

     ABD'nin Alabama eyaletinde bir kampta aşırı dinci Müslümanların da eğitim gördüğü iddia edildi. 
     ABC televizyonundaki haberde, Marion kenti yakınlarındaki kampın terörist El Kaide örgütüyle bağlantısının bulunmadığının düşünüldüğü belirtilirken, internet yoluyla insanları cihad için işe alan El Kaide sempatizanı Zeynel Albidin'in İngiltere'nin başkenti Londra'da yakalanmasıyla başlayan Scotland Yard soruşturması sonucu bulunan kampta, şehirde savaş teknikleri, otomatik silah talimi ve adam adama dövüş tekniklerinin öğretildiği kaydedildi. 
     Marion polis şefi Tony Buford, ABC'ye verdiği demeçte, Albidin'in internetteki sitesinde kampı tarif ettiğinin İngiliz polisince saptandığını belirterek, kampta hedef tahtası olarak polis otomobilleri, okul otobüsleri ve mankenlerin kullanıldığının görüldüğünü, buraya gelenlerin Amerikalılara zarar vermek için eğitildiği yönünde söylentiler duyduklarını bildirdi. 
     ABC'deki haberde, kampta eğitim alan aşırı dincilerin Amerikan ateşli silahlar yasasından ve herkesin yasal olarak üst düzey askeri eğitim alabilmesi imkanını fırsat bildiklerinin sanıldığı belirtildi. Kampın sahipleri ise burasının güvenlik kuvvetlerinden isteyenlerin eğitimi için de kullanıldığını, ancak İngiliz polisinin kendilerini farkında olmadan işbirlikçilik yapmakla suçladığını kaydetti. 
     Kampın görüntülerinin yayınlandığı haberde, Amerikan Federal Soruşturma Bürosu'nun FBI bu tür kampları incelemeye aldığını, buraların teröristlerce kullanılabileceği ihtimali üzerinde durdukları belirtildi. 
     





</TEXT>
</DOC>
