<DOC>
<DOCNO> 64147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/25/son/soneko02.html </URL>
<DATE> 2002/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD Başkanı ''Kamu yönetimi delik bir torba gibi..'' 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, Türkiye'nin kamu yönetiminin, yalnızca savurganlık, kadro şişkinliği ve irrasyonel örgütlenme açısından değil, yetersiz denetim, başını alıp giden yolsuzluklar ve siyasete kaynak yaratma operasyonları yüzünden de dibi delik bir torbadan farksız hale geldiğini öne sürdü. 
     Tuncay Özilhan, TÜSİAD'ın 32. Genel Kurulu'nda yaptığı konuşmada, krizden çıkışın en önemli koşullarından birinin de kamu yönetiminin yeniden yapılanması olduğunu vurguladı. 
     Türkiye'nin rasyonel, verimli ve şeffaf bir kamu idaresine gereksinimi olduğu, iyi yönetişim ilkelerinin kamuda egemen kılınmasının zorunluluğunun artık ikili dış temaslarının da ana konularından biri haline geldiğine dikkat çeken Özilhan, şöyle devam etti 
     ''Yardım, hibe, kredi ya da ekonomik işbirliği... Biçimi ne olursa olsun, hiç kimse dibi delik torbaya arpa koymak istememektedir. Ne yazık ki, Türkiye'nin kamu yönetimi, yalnızca savurganlık, kadro şişkinliği ve irrasyonel örgütlenme açısından değil, yetersiz denetim, başını alıp gitmiş yolsuzluklar ve siyasete kaynak yaratma operasyonları yüzünden de dibi delik bir torbadan farksız hale gelmiştir.'' Bu konuda ''Etkin Devlet Eylem Planı'' çerçevesinde bazı hazırlıkların yapıldığını basından memnuniyet içinde izlediklerini ifade eden Özilhan, memurlara etik yasası, seçimle işbaşına gelenlerin mal beyanının kamuya açık olması, siyasi partilere yapılan bağışların açıklanması, kara para tanımının yolsuzluk fiilini içerecek şekilde genişletilmesi, yolsuzluklar için özel mahkemeler gibi konuları kapsamına alan Bakanlar Kurulu'na sunulan yasa tasarısının kamu reformu için iyi bir başlangıç noktası olduğu görüşünü dile getirdi. 
     Özilhan, çerçevesi ayrı olmakla birlikte özelleştirmelerin tamamlanmasının bu sürecin ayrılmaz bir parçası olduğunun da akıllardan çıkarılmamasını istedi. 
     
     Zihniyet devrimi... 

     Özilhan, Türkiye'nin bir zihniyet devrimine ihtiyacı bulunduğunu bildirdi. 
     Özilhan, ''Siyasetçi de, memur, işçi, köylü, esnaf ve özel sektör de, sivil toplum örgütleri ve vatandaş da değişmek zorunda. Sadece talep etme, her şeyi devletten isteme, oturup ekmeğinin eline verilmesini bekleme devri bitti. Şimdi katkıda bulunma zamanı'' dedi. 
     TÜSİAD'ın 32. Genel Kurulu'nun açılışında konuşan Özilhan, ülkede yaşanan gelişmelerden söz ederken, İhale Yasası'nın onaylanmış olmasının olumlu bir gelişme olduğuna işaret ederek, yeni dönemde önemli ihalelerin internet ve televizyon üzerinden canlı olarak yayınlanmasına özen gösterilmesinin, bu alandaki kaygıları gidermede önemli bir adım olacağını vurguladı. 
     Özilhan, ''2002 yılında çözülmesi gereken bir temel sorun da siyasal sistemimizi daha demokratik, daha saygın, kendini yenileyebilen ve istikrarlı bir yapıya kavuşturmaktır'' dedi. Tuncay Özilhan, devamla şunları söyledi 
     ''Bunun birinci ayağı, dokunulmazlıkların sınırlandırılması, siyasal partiler yasası ile seçim sisteminin değiştirilmesidir. 
     Koalisyon liderleri, bu aşamada seçim ihtimalini düşünmenin doğru olmadığını belirtiyorlar. Bu konuda kendileriyle hemfikiriz. Ama tam bu aşamada, yani seçim henüz ufukta yokken, Türkiye'nin acil ihtiyacı ve halkın yüzde 80'inin talebi olan bu değişikliklerin de yapılması gerekir. 
     Siyasi reformların önemli bir parçası da Anayasa değişikliklerini uygulama alanına sokacak yasaların hazırlanmasıdır. Hükümet geçen hafta, Anayasa'ya uyum amacıyla, düşünce özgürlüğünü yakından ilgilendiren bir yasa tasarısını Meclis'e gönderdi. Bu mini paket , ne yazık ki, bazı teknik düzenlemeler bir yana bırakılırsa, öz olarak düşünce özgürlüğünün sınırlarını daha da daraltan, adeta Anayasa değişikliklerinin etkisini sıfırlamaya çalışan bir yapı taşıyor. 
     Bu anlayış, Daha Demokratik Bir Türkiye isteyen Türk halkının taleplerini de dünya kamuoyunun beklentilerini de karşılamamaktadır.'' Tuncay Özilhan, 2002 yılının, Türkiye'nin kriz bakış açısından sıyrılarak, orta vadeli bir gelişme stratejisi perspektifinden dünyaya bakmaya başlaması için son derece önemli bir yıl olduğuna dikkat çekerek, sıralanan bu düzenlemelerin yapılmasının, ekonomide ve siyasette köklü bir değişim sürecinin başlatılması, orta vadede sürdürülebilir bir gelişme çizgisinin yakalanabilmesi için vazgeçilmez önemde olduğunu kaydetti. 
     
     Mehter katımı gibi 

     TÜSİAD Başkanı Tuncay Özilhan, sözlerini şöyle sürdürdü 
     ''Yıllardır büyüyen sorunlarımızı çözmek için her adım atışımızda, dış dünya ile her temasımızda, bizlerin meselelere çok farklı biçimde, çağın ve günün ihtiyaçlarının gerisinde kalmış bir bakış açısıyla yaklaştığımızı görüyoruz. Bu farklı bakış açısı bizi, koşar adım ilerlememiz gerekirken, zaman zaman, Mehter takımı gibi, iki ileri bir geri temposuyla yürümeye sevk ediyor. 
     Türkiye'de yıllardır gerekli olan ekonomik, siyasal ve sosyal reformlar ancak yumurta kapıya geldiğinde alelacele, topluma mal edemeden, isteksizce ayak sürüyerek devreye sokulmaya çalışılıyor. Bu konularda inisiyatif zamanında ele alınmadığı için IMF sıkıştırıyor 
     ya da Avrupa dayatıyor diye şikayet ediliyor. Türk halkının yıllardır karşılanmayan ihtiyaçları ve talepleri ise nedense yok sayılıyor. Bir tarafta gelişme kaydedilirken, diğer tarafta eskiye dönüşün zemini hazırlanıyor.'' Artık bu anlayışı sürdürmeye, bunca zaman, enerji ve kaynak kaybına tahammül kalmadığını belirten Özilhan, Türkiye'nin bir zihniyet devrimine ihtiyacı bulunduğunu söyledi. Tuncay Özilhan, şunları kaydetti 
     ''Siyasetçi de, memur, işçi, köylü, esnaf ve özel sektör de değişmek zorunda. Türkiye'yi Mehter temposundan çıkarmanın zamanı çoktan geldi ve geçiyor artık. Sivil toplum örgütleri ve vatandaş da değişmek zorunda. Sadece talep etme, her şeyi devletten isteme, oturup ekmeğinin eline verilmesini bekleme devri bitti. Şimdi katkıda bulunma zamanı. Düşünme, çözüm üretme, görüşlerinin arkasında durma, mücadele etme yani tam anlamıyla demokratik bir katılım yaratma zamanı. Bu zihniyet değişikliğini elbirliğiyle geçiştirmek zorundayız. Hepimiz kafalarımızı değiştirmek için çaba sarf edelim ki, yarın kimse kalkıp bize Ne yapalım, böyle başa böyle tıraş diyemesin.'' 
     Genel Kurul Bildirisi 
     TÜSİAD 32. Genel Kurul Bildirisi'nde 2002 yılında siyasal partiler ve seçim yasalarının mutlaka 
     değiştirilmesi gerektiği bildirildi. 
     Genel Kurul'da kabul edilen bildirinin sunumu öncesi Tuncay Özilhan yaptığı kısa değerlendirmede, 2002'nin büyük olasılıkla hem ekonomik krizden çıkışın gerçekleşeceği hem de siyasi reformlarda mesafe kaydedileceğinin ve ABD ile ilişkilerde önemli bir gelişmenin yaşanacağı bir yıl olacağını düşündüğünü söyledi. 
     Bildiriyi TÜSİAD üyelerine sunduklarını, aldıkları görüşler doğrultusunda birtakım değişiklikler yaptıklarını kaydeden Özilhan, ''TÜSİAD faaliyetleri açısından bir çerçeve çizmenin önemli olduğuna inanıyoruz. Bu konular 2002 faaliyetlerimizin ana çizgilerini belirleyecek'' diye konuştu. 
     TÜSİAD üyesi Cem Duna'nın sunduğu Genel Kurul Bildirisi'nde, 2001 yılı değerlendirmesi yapılarak, ekonomik ve siyasi hayatta yapısal değişikliklere yol açabilecek bir dizi önemli reform için ilk adımları atmanın başarıldığı kaydedildi. 
     Üç temel alanda 2002'nin Türkiye için hayati önem taşıyan bir yıl olacağı belirtilen bildiride, bu alanlarda yapılması gerekenlerle ilgili olarak hızla harekete geçilmesi gerektiği vurgulandı. 
     ''2002 Türkiye'nin Değişim Yılı Olmalı'' başlıklı bildirinin ilk maddesinde ''Ekonomide orta vadeli bir gelişme stratejisi devreye sokularak, sürdürülebilir büyümeye geçiş için gerekli adımlar hızla atılmalıdır'' denildi. 
     Uzun süredir krizlerle boğuşmakta olan ekonominin orta vadeli bir stratejik gelişme persfpektifi içinde sürdürülebilir bir büyümeye kavuşturulmasının daha fazla ertelenmesi mümkün olmayan bir zorunluluk olarak önümüzde durduğu kaydedilen bildiride, şu görüş dile getirildi 
     ''2002 yılında ekonomiye üretim-istihdam penceresinden yaklaşan, orta vadeli bir gelişme stratejisini devreye sokan, gelir dağılımındaki bozulmanın yaratmakta olduğu sosyal sorunları dikkate alan, kamuda reform çalışmalarını yapısal temele oturtan bir yönetim yaklaşımıyla, krizden çıkışın yol haritası çizilmiş ve belirlenen doğrultuda ilk adımlar atılmış olunmalıdır.'' Bildiride, ''Siyasal sistemimiz daha demokratik duruma kavuşturulmalıdır'' düşüncesi ikinci maddede yer aldı. 
     Bununla ilgili olarak Türkiye'deki siyasal yapının ekonomik ve toplumsal gelişmenin gerisinde kalmasının ülkemizdeki pek çok sorunun ana kaynağını oluşturmakta olduğu kaydedilen bildiride, seçen ile seçilen arasındaki mesafenin her gün biraz daha arttığı ortamda çağdaş demokratik işleyişin egemen kılınmasının güçleşmekte olduğu vurgulandı. 
     Bildiride, ''Seçenin seçileni daha yakından denetleyebildiği, temsil gücü daha yüksek, daha katılımcı, kendini yenileme gücüne sahip, yalnızca çoğunluğun tasvip ettiği partilere iktidar şansı veren, siyasete ve siyasetçiye saygınlık kazandıracak, ülkeye yönetim istikrarı, bir siyasal sistem için 2002 yılında siyasal partiler ve seçim yasaları mutlaka değiştirilmelidir'' görüşlerine yer verildi. 
     Bildirinin 3. maddesi, ''Avrupa Birliği ile yıl sonunda müzakerelere başlanacak şekilde Kopenhag Kriterleri ve AB müktesebatı konusunda mesafe kaydedilmelidir'' başlığını taşıyor. 
     AB üyeliğinin Türkiye'nin milli politikalarından biri olduğu ifade edilen bildiride, katılım ortaklığı belgesi ve ulusal programın Türkiye'nin Avrupa ortak barış ve refah alanındaki geleceğini belirleyen devlet politikasını ortaya koyan temel belgeler olduğuna işaret edildi. 
     AB'ye tam üyelik yolunda yapılması gerekenlere ilişkin ülkenin yönetim katında zaman zaman gözüken kararsızlık ve isteksizliğin Türkiye için çok değerli olan bir zamanın kaybedilmesine yol açtığı kaydedilerek, şu görüşlere yer verildi 
     ''Aday ülkeler arasında Romanya, Bulgaristan ve Türkiye dışında müzakereye başlamamış ülke bulunmamaktadır. Bu 3 ülke içinde ise Kopenhag siyasi kriterlerini yerine getirmemiş tek aday Türkiye'dir. 
     Türkiye gerçekleştirilmiş bulunan Anayasa değişikliklerine paralel uyum yasalarını bir an önce çıkarmalı, eksik olanları tamamlamalı ve bu yasaların uygulandığını gösteren bir dizi örneği hayata geçirmelidir. 2002'nin hedefi AB ile tam üyelik müzakerelerinin başlatılması olmalıdır. Yukarıda dile getirilen 3 temel konu ve 2001'de atılan reform adımlarının hayata geçirilmesinin izlenmesi 
     TÜSİAD'ın 2002 yılı programının temel taşlarını oluşturacaktır.'' 
     






</TEXT>
</DOC>
