<DOC>
<DOCNO> 62062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/13/son/sondun10.html </URL>
<DATE> 2002/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail basınından özeleştiri ''Ev yıkmak savaş suçu..'' 
</HEADLINE>
<TEXT>

     İsrail Ordusu'nun geçen 10 Ocak Perşembe günü Gazze şeridindeki Refah mülteci kampında, Filistin kaynaklarına göre 70'den fazla evi yıkarak, 700 civarında Filistinli'yi evsiz bırakması, İsrail'de büyük tartışma yarattı. 
     Koalisyondaki İşçi Partili bakanlar, bugünkü kabine toplantısında konuyu gündeme getirerek, olayla ilgili olarak ordudan açıklama istediler ve evsiz kalan Filistinlilere ev sağlanmasını talep ettiler. 
     Solcu bakanlar, yıkım olayının İsrail'in imajını olumsuz etkilediğine de dikkat çektiler. 
     Başbakan Ariel Şaron ise bu bakanların tutumunu eleştirerek, ''Bu tür sözlerle İsrail düşmanlarına yardımcı oluyorsunuz'' dedi. 
     Muhalefetteki solcu Meretz Partisi Lideri Yossi Sarid de yıkımı ''aptalca ve yasadışı'' olarak niteledi. 
     İsrail Ordusu, geçen Çarşamba günü 4 askerin ölümüyle sonuçlanan Hamas saldırısına misilleme olarak yıktığı 21 evin boş olduğu ve Filistinli militanlarca İsrail askerlerine ateş edilmek üzere kullanıldığı şeklindeki açıklamasını tekrarladı. 
     İsrailli insan hakları grubu Beit Selem ise 56 evin yıkıldığını ve 79 ailenin evsiz kaldığını duyurdu. 
     İsrail Radyosu da evleri yıkılan Filistinlilerin 3 gündür açıkta kaldıklarına dair yayınını sürdürüyor. Aşırı sağcı Arutz Şeva Radyosu, bu tutumu eleştirerek, ''Devlet tarafından finanse edilen radyo, Filistin tezlerini savunuyor'' eleştirisi yöneltti. 
     İsrail basını da yıkımı sert ifadelerle protesto etmeye devam ediyor. Bugünkü sayısının önemli bölümünü ve başyazısını konuyla ilgili yorumlara ayıran Haaretz, ''Bu bir savaş suçudur'' ifadesini kullandı. 
     ''Masumlara Karşı İşlenen Suç'' başlıklı yorumda, ''Ordunun ileri sürdüğü gibi, evler militanlarca ateş açılmak için dahi kullanılsa bunun yıkımı gerektirmediği'' belirtilerek, yıkım, ''devlet terörü'' olarak nitelendi. Yorumda, yıkımın, saldırıya uğrayan ve 4 askerini kaybeden Bedevi birliğine yaptırıldığı yolundaki haberlerin olayı daha da vahimleştirdiği belirtildi. 
     Gazetenin başyazısında, İsrail'in misilleme saldırılarının yaşlılara, kadın ve çocuklara yöneldiği ve bunun ''kör bir gaddarlık'' olduğu belirtilerek, ''Hepimiz bu konuda açıklama istemeliyiz. Hiçbir İsrailli buna razı olamaz'' denildi. 
     ''İsrail Tarihinden Utanç Verici Bir Bölüm'' başlıklı diğer yorumda da Refah'taki evlerin yıkılmasından sonra İsrailli yetkililerin, ''Filistin halkının acılarını hafifletmek için elimizden geleni yapacağız'' açıklamalarının bir şakaya dönüştüğü belirtildi. 
     Yediot Ahronot'ta yayınlanan bir yorumda ise ''Nasıl bu hale geldik '' sorusu sorularak, ''Bu yapılan askeri operasyon değil, mantıksız bir öç alma'' denildi. Yorumda, İsrail Ordusu'nun su kuyularını kapattığı, El Halil'de yüzlerce ailenin yaşadığı mağaraların girişlerini ördüğü ve Refah'taki yıkımı saldırıya uğrayan Bedevi birliğine yaptırdığı kaydedildi. 
     Maariv, Tel Aviv Hukuk Fakültesi'nden Dr. Eyal Gross'un ''Bir askere ev yıkması için verilen emir yasal değildir ve buna karşı çıkabilir'' değerlendirmesine yer verdi. 
     İsrail basını, İsrail Ordusu'nun pek çok ailenin geçimini temin ettiği Gazze'deki Filistinli balıkçılara ait botları batırmasını da kınadı. 
     Filistin Yönetimi, yıkım emrini veren İsrailli General Doron Imog'u savaş suçlusu ilan etti ve uluslararası savaş suçluları mahkemesine başvuracağını açıkladı. 
     Filistinli yetkililer, İsrail'in Gazze'deki misilleme saldırılarının ''yasal olduğunu'' belirten ABD Dışişleri Bakanı Colin Powell'ı da şiddetle eleştirdiler. 
     Aşırı dinci örgüt Hamas da yıkımın intikamının alınacağı açıklamasında bulundu. 
     






</TEXT>
</DOC>
