<DOC>
<DOCNO> 73703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/21/guncel/gun03.html </URL>
<DATE> 2002/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Herkese uçak yok 
</HEADLINE>
<TEXT>

Şüpheli bir Filistinlinin geçtiğimiz ay uçak kiralayıp İstanbul üzerinde dolaşmak istemesi yetkilileri harekete geçirdi. Artık kiralama işlemi, polis araştırmasından sonra yapılacak... 
     SİNAN TOROS İstanbul 

     Havada terör olasılığına karşı özel uçak ve helikopterleri kiralayacak kişiler için olağanüstü önlemler alındı. Buna göre uçak ya da helikopter kiralamak isteyenler güvenlik soruşturmasından geçecek. Bu kararın alınmasında şubat ayında İstanbul üzerinde dolaşmak için uçak kiralamak isteyen Filistin pasaportlu bir kişinin de etken olduğu öğrenildi. 
     
TEK BAŞINA UÇMAK İSTEDİ      Alınan bilgiye göre 26 yaşında olduğu belirtilen İbrahim A., bir kadınla birlikte 26 Şubat’ta Gözen ve Bonn Air adlı özel havacılık şirketlerine giderek, Ürdün’de uçuş eğitimi aldığını, ancak lisansının bulunmadığını, 27 Şubat’ta İstanbul üzerinde tek başına bir saatlik uçuş yapmak istediğini söyledi. İbrahim A.’nın Türkiye’deki havalimanlarının yaklaşım yollarını gösteren haritaları da temin etmek istediği belirtildi. İbrahim A.’nın anlattıklarını inandırıcı bulmayan şirket yetkilileri, durumu güvenlik güçlerine bildirdi. Ancak İbrahim A., "Ben daha sonra gelirim" diyerek kayıplara karıştı. 
     
İFADE VERDİ, SERBEST BIRAKILDI      İstanbul Vali Yardımcısı ve Atatürk Havalimanı Mülki İdare Amiri Saim Eskioğlu, Türkiye’ye 13 Şubat’ta giriş yapan İbrahim A. hakkında "Bu şahıslarla ilgili olarak özel havayolu şirketleri Ankara Emniyet Genel Müdürlüğü’ne bir ihbarda bulunmuş. Daha sonra bizden de şahıslarla ilgili bilgi istendi. Kısa zamanda şahısları yakaladık. Yapılan soruşturmada yeni evli olan Filistinli çiftin balayı için Türkiye’ye geldiği anlaşıldı. Biz de onları serbest bıraktık" dedi. 
     Eskioğlu, özel uçak ya da helikopter kiralamak isteyen kişilerin kimliklerinin, kiralamayı yapacak havayolu şirketi tarafından Havalimanı Emniyet Şube Müdürlüğü’ne iletileceğini belirtti. 
     
ÖNCEDEN FİRMALAR YAPIYORDU      Güvenlik araştırmasından sonra bu kişilerle ilgili herhangi bir sakınca bulunmadığının bildirilmesinin ardından uçuşun gerçekleştirileceğini kaydeden Eskioğlu, daha önce bu soruşturmanın uçak şirketlerince yapıldığını kaydetti. Eskioğlu, kararın Afganistan’daki Uluslararası Güvenlik Yardım Gücü komutanlığının Türkiye’ye verilmesi nedeniyle, bazı terörist grupların eylem yapabilecekleri yönündeki duyumlar üzerine alındığını söyledi. 
     
VALİLİK DE TEDBİR ALIYOR      Eskioğlu, "Herhangi bir terörist saldırıya önlem olarak, uçak veya helikopter kiralayan kişiler için önceden güvenlik soruşturması yapılmasına gerek görüldü. Hezarfen Havaalanı için de İstanbul Valiliği tedbir alıyor. Burada gerekli kontrollerin yapılması için gerekli yazı, İl Jandarma Komutanlığı’na yazıldı. Çorlu ve Esenboğa için de bu duyumları ilgili valiliklere ilettik" dedi. 
     "Kimlik bilgilerinin faksla bildirilmesinin gecikmelere neden olacağı" yolundaki eleştirilerin hatırlatılması üzerine Saim Eskioğlu, Atatürk Havalimanı Batı 4 Apronu’ndaki havayolu şirketleri ile gümrük ve emniyet binalarının inşaatının tamamlanmasından sonra bilgi iletişiminin bilgisayarla gerçekleştirileceğini belirtti. 
     



 GÜNCEL 

























</TEXT>
</DOC>
