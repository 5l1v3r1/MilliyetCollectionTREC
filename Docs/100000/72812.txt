<DOC>
<DOCNO> 72812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/son/sonspo21.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'dan Beşiktaş ve Fenerbahçe'ye sitem... 
</HEADLINE>
<TEXT>

     Galatasaray Kulübü Basın Sözcüsü Aziz Üstel, AS Roma maçından sonra yaşanan olaylara tüm Türkiye'nin tepki gösterdiğini dile getirirken, ''Fenerbahçe ve Beşiktaşlı dostlarımızın böylesine bir durumda, Trabzonspor maçının ertelemesine karşı çıkmasını yadırgadım'' dedi. 
     Kendilerinin maç oynamaktan kaçınmadıklarını belirten Aziz Üstel, ''Ancak aldığımız ağır psikolojik ve fiziksel darbeler nedeniyle karşılaşma ertelendi. Geçen sezon da biz çeyrek finale çıktık, ancak böyle bir erteleme talebinde bulunmamıştık. Türk diplomasisi dahi bize sahip çıkarken, rakiplerimizin destek vermemesini yadırgadım doğrusu'' diye konuştu. 
     Üstel, Fenerbahçe ve Beşiktaş'ın ileriki bir tarihte aynı durumda kalmaları durumunda kendilerinin bu kulüplere destek vereceklerini söyledi. 
     Fenerbahçe Kulübü Başkanı Aziz Yıldırım'ın, ''Federasyon Başkanı Haluk Ulusoy Galatasaray formasını üzerinden çıkarsın'' biçimindeki açıklamasının muhatabının kendileri olmadığını kaydeden Üstel, Yıldırım'ın, ''Galatasaray-Roma maçında olaylar çıkmasaydı da Trabzonspor maçı ertelenecekti'' sözüyle ilgili olarak da, ''Başkan Yıldırım'a, Galatasaray'ın büyük bir takım olduğuna olan inancından dolayı teşekkür ederim. Kendisi Galatasaray'ın ne kadar büyük bir takım olduğunu biliyor'' diye konuştu. 
     






</TEXT>
</DOC>
