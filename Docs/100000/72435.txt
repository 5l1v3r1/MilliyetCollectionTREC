<DOC>
<DOCNO> 72435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/ekonomi/eko05.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Pepsi, Fruko’yu hüpletti 
</HEADLINE>
<TEXT>

Pepsi’nin Türkiye’deki şişelemesini yapan Fruko’yu 100 milyon dolara alan Pepsi Bottling Group Başkanı Weatherup, Türkiye doğru fırsat’ dedi 
     EKONOMİ SERVİSİ 

     Pepsi Cola’nın dünyadaki en büyük üretici ve şişeleyicisi Pepsi Bottling Group PBG , Pepsi’nin Türkiye’de şişelemesini yapan Fruko’yu 100 milyon dolara aldı. 
     Fruko, Türkiye’de Pepsi Cola ve 7 - Up’ın yanı sıra Fruko, Yenigün ve Tamek gibi markaların üretim ve satışını yapıyor. 2001’de 46 milyon kasa meşrubat satan Fruko’nun Pepsi Bottling’in dünyadaki satış hacmini yüzde dört artıracağı belirtildi. 
     PBG Yönetim Kurulu Başkanı Craig E. Weatherup, "Pepsi ürünlerinin performansı ve PBG’nin operasyon deneyimlerinin uygulanabilirliği açısından baktığımızda da Türkiye doğru fırsat" dedi. PBG İcra Kurulu Başkanı John T. Cahill de şunları söyledi "Türkiye’deki operasyonun bize getirdiği büyüme fırsatları ile ilgili çok olumlu hissediyoruz. Diğer uluslararası pazarlardaki deneyimlerimizi uygulama yeteneğimiz Türkiye’deki operasyona katma değer olarak hızla yansıyacaktır." 
     Bin 600 çalışanı olan Fruko, altı fabrikada üretim yapıyor, dört deposu bulunuyor. 
     Pepsi - Cola markalarının üretim, satış ve dağıtımını yapan dünyadaki en büyük şirket olan Pepsi Bottling Group ise Amerika, Kanada, Yunanistan, Rusya, İspanya ve Türkiye’de faaliyet gösteriyor. 
     
Sipahioğlu’nu özleyeceğiz’      PBG Başkanı Weatherup, Fruko’nun geçmişteki başarılarını övüp, Yönetim Kurulu Başkanı ve çoğunluk hisselerine sahip ortağı Mehmet Melih Sipahioğlu’nun, 40 yılı aşkın süredir Pepsi ailesinin saygın bir üyesi olduğunu vurguladı. Weatherup, "Onun aktif liderliğini özleyeceğiz" diye konuştu. 
     



 EKONOMİ 




















</TEXT>
</DOC>
