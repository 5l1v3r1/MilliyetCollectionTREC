<DOC>
<DOCNO> 51250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/08/yazar/cetiner.html </URL>
<DATE> 2001/11/08/ </DATE>
<TIME>  </TIME>
<AUTHOR> Yılmaz ÇETİNER  </AUTHOR>
<HEADLINE>
Atatürk, Şah, İnönü, İngiliz elçisi nasıl poker oynadı 
</HEADLINE>
<TEXT>

     İran, Afganistan, Irak ve Suriye tarihsel bağlantılarımız olan vazgeçilmez komşularımız... Hele son ikisi Osmanlı vilayetleri, şimdi hepsi birer devlet olmuşlar o başka... Ancak, Türkiye Cumhuriyeti'nin kuruluş yılları, ilk on yıl Atatürk hayranlığı içinde, bunların özgürlük ve bağımsızlık dersi aldıkları da bir gerçek... Lider Türkiye, ağabey Türkiye... Mustafa Kemal ve döneminin yönetimi hep vakur kalmış onlara koruyucu tavır takınmıştır. İşte bir örnek anı... 
     1934 yılı Haziran'ında İrah Şahı Rıza Pehlevi, Türkiye'yi ziyarete geliyor... Orgeneral Fahrettin Altay, Şah'ı Trabzon'dan Yavuz zırhlısı ile alıp Samsun'a götürüyor... Sonra ver elini Ankara... 
     Atatürk, Şah'ı görkemli bir şekilde ağırlıyor, Şah, Atatürk'e hayran olmuştur... Ankara'da büyükelçiliklerinde bir veda daveti veriyor... Bütün devletlerin büyükelçileri, başbakan, bakanlar, kumandanlar hepsi oradadır... Gecenin geç saatlerinde neşe içinde sohbet ederlerken Atatürk, Şah'a çocuklarını soruyor... O da büyük oğlu veliaht Mehmet Rıza Pehlevi'nin İsviçre'de tahsil yaptığını, bu ayrılığın kendisine zor geldiğini öyle anlatıyor ki, Atatürk üzülüyor, başyaverine emir veriyor... 
     - Şimdi telefonla veliaht hazretlerini bularak pederleriyle konuşmasını temin ediniz... 
     O devirde İstanbul'u bulmak bile güç, İsviçre ile konuşmak ise hayal .. Ama başyaver ne yapıyor, ne ediyor, 10 dakika sonra Atatürk ile Şah'ın önüne gelip "Veliaht hazretleri telefondadır, buyurun efendim" diyor... 
     Şah heyecan içinde oğlu ile konuştuktan sonra gözleri dolu dolu oluyor, Atatürk'e teşekkür ediyor... Atatürk neşe içinde Şah'a "Hadi diyor heyecanınız yatışsın bir poker partisi yapalım..." 
     Şimdi olayı anlatan Orgeneral Fahrettin Altay'ı dinleyelim... 
     "Şah'ın sağında kendisi, kendi sağında Hariciye Vekili Şükrü Saracoğlu, Şah'ın solunda da Başbakan İnönü yer almışlardı. Ben iki hükümdarın arkasında ayakta duruyordum. Şehinşah oyunda pek kuvvetli görünmüyordu. Atatürk'ü hoş tutmaya çalışıyordu. Yavaş yavaş oyun büyüdü, sonuna doğru ortada bir hayli para toplandı, İngiliz büyükelçisi kağıtlarına baktı ve oyunu açtı, Atatürk 'Elimde bir şey yok, pas' dedi, sola dönerek Şah'ın eline baktı Şah da 'Kaçmak lazım değil mi ' der gibi onun yüzüne baktı, Atatürk iki 7'li görünce 'Hadi ortak girelim' dedi ve girdiler, ötekiler çekildiler... Büyükelçi kağıt istemedi, Atatürk 'Bize üç kağıt verin' diyerek aldıkları kağıtlara Şah ile beraber elleri bir arada yavaş yavaş bakmaya başladılar, İngiliz büyükelçisinin bob dediği sırada, bunlar yeni gelen iki 7'linin uçlarını gördüler ve Atatürk 
     - Rest dedi, elçi bir an durakladı başını sallayarak 
     - Hayır .. İki büyük hükümdar blöf yapmaz, kareyi buldunuz dedi kağıtlarını yere vurup açtı... Üç as iki rua, ful majör ile kaçıyordu .. 
     Atatürk yedili kareyi yere açtı ve paraları Şah'ın önüne çekip İngiliz büyükelçisine Fransızca dedi ki 
     - Ekselans anlayışınızı takdirle tebrik ederim... Görüyorsunuz ya biz Şehinşah hazretleriyle birleşince şans bize nasıl gülüyor .. Eğer siz de bizimle olursanız ne büyük kuvvet oluruz .. 
     Elçi ayağa kalkıp eğildi teşekkür etti Atatürk'e... 
     Kaldı mı böyle devlet adamları 
     







Seçim sistemi 


Fatih Terim... 


Kamuda küçülme 


Irak'la sınırları doğru çizmek 


Atatürk, Şah, İnönü, İngiliz elçisi nasıl poker oynadı 


23 cesur adam 


Atatürk ve Edward 


Ekonomist olmanın dayanılmaz ağırlığı 


İnisiyatif bizden gelmeli 


Ders kitaplarında cinsiyet ayrımcılığı 


Umuda yolculuk’ 


Gazeteci doğdu gazeteci öldü 


İstanbul politikalar merkezi 


Kullanmadığınız kredi kartlarını iptal ettirin 


Fakirler altın satıyor, zenginler altın alıyor 


Değişimi yürekli insanlar gerçekleştirir 


</TEXT>
</DOC>
