<DOC>
<DOCNO> 90973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/son/sondun44.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan ve İngiliz uçakları Irak'ı iki gündür bombalıyor 
</HEADLINE>
<TEXT>

     Amerikan ve İngiliz savaş uçaklarının iki gündür Irak'taki uçuşa yasak bölgelerde hedefleri bombaladığı bildirildi. 
     Amerikan Merkez Komutanlığı'ndan yapılan açıklamada, müttefik güçlere ait savaş uçaklarına Irak mevzilerinden açılan ateşe karşılık verildiği belirtilerek, son günlerde Amerikan ve İngiliz uçaklarına yönelik saldırıların arttığı kaydedildi. 
     Açıklamada, Amerikan jetlerinin dün kuzey Irak'ta kendilerine ateş açılması üzerine bir uçaksavar tesisini bombaladığı bildirilirken, görevli pilotların, özellikle son bir aydır uçaklara saldırıların arttığı yönünde istihbarat verdikleri ifade edildi. 
     Merkez Komutanlığı, uçaklara bugün de yerden havaya füze ve uçaksavar mermisi fırlatıldığını, saldırılara yanıt veren uçakların kayıp vermeden, güvenli biçimde üslerine döndüğünü de kaydetti. 
     Bu arada Irak tarafından yapılan açıklamada, Amerikan ve İngiliz savaş uçaklarının dünkü saldırıları sırasında bir kişinin yaralandığı bildirildi. 
     





</TEXT>
</DOC>
