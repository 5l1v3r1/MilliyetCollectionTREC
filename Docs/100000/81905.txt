<DOC>
<DOCNO> 81905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/03/son/sonspo04.html </URL>
<DATE> 2002/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbol maçı sonrasında olaylar... Londra savaş alanı gibi... 
</HEADLINE>
<TEXT>

     İngiltere'de Birmingham City ile Millwall takımları arasında oynanan Birinci Lig maçının ardından çıkan olaylar sırasında 50 polis yaralanırken, maçın yapıldığı stadın çevresi adeta savaş alanına döndü. 
     Maçı yitirmelerinin ardından çılgına dönen Millwall taraftarlarının olay çıkarma eğilimlerini farkeden polis, Birmingham City takımı taraftarlarını stat içinde tutarak, olayların çatışmaya dönüşmesini engelledi. 
     Ancak bu da Güney Londra'da yapılan maç sonrası olacakların şiddetini azaltmaya yetmedi. Birmingham City taraftarlarını karşılarında bulamayınca öfkelerini tamamıyla konuyla ilgisi olmayan hedeflere yönelten Millwall taraftarları, çevrede bulduları otomobilleri tahrip etti, camları kırdı, yakılabilecek ne varsa ateşe vermeye kalktı. Buna engel olmaya çalışan polise de saldıran taraftarlar, attıkları şişe, taş ve benzeri şeylerle 50 polis memurunu hastanelik etti. 
     7 kişinin tutuklandığı olaylarda 3 polis atının da yaralandıkları 
     açıklandı. Atlardan 2'sinin ağır yaralı oldukları ve en yakındaki hayvan hastanesinde tedavi altına alındıkları belirtiliyor. Bu arada olayların yaşandığı sırada polis tarafından stat içinde tutulan Birmingham City taraftarlarının da otobüslerle polis tarafından tren istasyonlarına taşındığı ve böylece 2 takımın taraftarlarının birbirleriyle karşı karşıya gelmelerinin önüne geçildiği ifade ediliyor. Stattan yaklaşık 1 saat geçikmeli çıkartılan 21 otobüs dolusu Birmingham City taraftarının da polis eskortuyla kenti terkettikleri kaydediliyor. Millwall takımının bu sezon oynadığı hemen hemen tüm maçlarda olayların yaşandığı, sezon boyunca 60'a yakın kulüp taraftarının da maçlardaki davranışları nedeniyle tutumlandıkları belirtiliyor. Bu arada gecenin filme alınan görüntüleri üzerinde çalışmayı sürdüren polisin her an yeni bir tutuklama dalgası başlatması da bekleniyor. 
     





</TEXT>
</DOC>
