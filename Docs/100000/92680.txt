<DOC>
<DOCNO> 92680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/son/sonspo11.html </URL>
<DATE> 2002/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Derwall "Türkler yine gol atmayı unuttu" 
</HEADLINE>
<TEXT>

     Galatasaray'ın eski teknik direktörü Jupp Derwall, A Milli Takım'ın en büyük sorununun ''gol atamamak olduğunu'' söyledi. 
     Jupp Derwall, B.Z. Gazetesi'ne yaptığı açıklamada, ''Türklerin eski sorunu hala sürüyor. Fırsat üzerine fırsat yakalıyorlar, ancak gol atmayı unutuyorlar. Brezilya, yalnızca tek bir golle daha üstündü'' diye konuştu. 
     Gazetede, ''Derwall Benim Türklerim neleri yanlış yaptı'' başlığıyla verilen haberde, Derwall'in, ''Türklerin oyunundan çok memnunum. Teknik açıdan kendilerini çok geliştirdiler. Yıllardan beri söylediklerimi şimdi uygulamaya başladılar Hızlı ve doğrudan pas oyunu. Kendisine pas gelmezse bir Hakan Şükür bile parlayamaz'' biçimindeki sözleri aktarıldı. 
     Derwall, ''Güneş, Hakan'ı oynatmamalı mıydı '' biçimindeki bir soruya karşılık da, ''Tam tersine. Hakan, süper bir forvet. Alman takımları onu boşuna kulüplerine getirmeye çalışmadı. Bana biraz Bierhoff'u hatırlatıyor. Her ikisinin de yüksek toplara ihtiyaçları var. Ortalar neredeydi '' diye konuştu. 
     Milli takımın Brezilya karşısında taktik açıdan yanlış oynadığını savunan Derwall, ''Taktik açıdan Brezilya'ya ayak uydurmaya çalıştılar. Bu hataydı. 1-0 yenik duruma düşünce de moralleri bozuldu. 
     Ondan sonra yalnızca gösteri için oynadılar. Hakan Şükür ilerde toplara hasret kaldı'' diye görüş bildirdi. 
     Türkiye'nin buna karşın çok büyük başarı elde ettiklerini ve Türkiye'ye döndüklerinde kahramanlar gibi karşılanacaklarını ifade eden Derwall, ''Yalnızca final için gerekli olan turnuva deneyimleri yoktu. Almanya Milli Takımı'nda bu var'' dedi. 
     Gazetenin spor sayfasındaki bir haberde de, ''Turbo Türkler yeni darbelerini planlıyorlar'' başlığıyla verilen haberde, Şenol Güneş'in, gelecek dönemde Avrupa ve Dünya Futbol Şampiyonalarında daha da başarılı olacaklarını söylediği belirtildi. 
     Güneş, ''Dünya Şampiyonu olmak istiyorduk. Bunu başaramadık, ancak tüm dünya bize saygı duyuyor. Bu Dünya Şampiyonası'nda elde edemediğimizi gelecek Avrupa Şampiyonası'nda elde edeceğiz. Japonya ve Güney Kore'de misafirdik. Ancak gelecek Dünya Şampiyonası'nda da Almanya'dan sonra ikinci ev sahibi olacağız'' dedi. 
     





</TEXT>
</DOC>
