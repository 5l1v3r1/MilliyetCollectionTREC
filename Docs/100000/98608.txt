<DOC>
<DOCNO> 98608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/29/spor/spo03.html </URL>
<DATE> 2002/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
"Felipe, Hagi olamaz" 
</HEADLINE>
<TEXT>

Galatasaray’ın yeni Brezilyalı yıldızı, tek başına rakip savunmayı zorlayacak, takımı omuzlayacak bir tablo çizemedi. Görünen o ki, yeni sezonda da Cim-Bom’un kaderini Hasan Şaş değiştirecek 
     HALİL ÖZER 

     Galatasaray’ın İsviçre’de yaptığı ikinci kampta, Teknik Direktör Fatih Terim, Avusturya’daki fizik ve kondisyon çalışmalarının aksine, bu kez taktiksel düşüncelerini takıma yansıtmaya çalıştı. 12 günlük kamp döneminde görüldü ki Terim, Lucescu’nun iki yıldır takıma yerleştirdiği "Önce kontrol, sonra gol" sistemini tamamen değiştirdi. Galatasaray’ın yeni amacı, "Biz rakibi değil, rakip bizi düşünsün" oldu. 
     
İstenen düzeyde değiller      Kamp boyunca Terim, ağırlıklı olarak genel pres üzerinde durdu. Top rakipteyken, kaleci hariç, 10 oyuncunun birden baskı kurmasını isteyen tecrübeli hoca, hem pratikte, hem de teoride futbolcularını durmadan çalıştırdı. Ancak Galatasaray, ligin başlamasına 10 gün kalmasına rağmen, istediği oyun şeklini en az 20, en fazla 40 dakika uygulayabiliyor. 
     Takımda en büyük sorun Milli oyuncuların gözle görülür şekilde halen yorgun olmaları... Adale ve beyin yorgunu olan bu futbolcular, en basit ikili mücadelelerde bile sakatlanabiliyorlar. Örneğin Bülent, örneğin Hasan Şaş... 
     
Mutlaka golcü gerekiyor      İki kamp boyunca da santrfor ihtiyacı en üst düzeyde... Elde bulunan Ümit Karan ve Serkan, sezon boyunca bu işi kaldıramaz. Ümit, büyük çaba sarfetmesine rağmen, Auxerre maçı dışında, Terim’in isteklerini tam olarak yapamadı. Serkan’dan ise Terim’in ümidi giderek kayboluyor. 
     Kamp boyunca yapılan karşılaşmalarda, savunma zaafları da dikkati çekti. Özellikle uzun toplarda, süratli rakip oyuncular, Galatasaray savunmasını müthiş zorluyor. Rakibe geniş alan bırakıldığı zaman Bülent, Emre, Vedat ve Sarr’ın hataları dikkati çekiyor. Bu yüzden Fatih Terim, kamp boyunca savunmayla hem saha, hem de tahta üzerinde saatler süren toplantılar yaptı. Sarr, yetenekli bir oyuncu olmasına rağmen, zaman zaman ağır kalıyor. Ve bu sıkıntılar yüzünden Terim, Ümit Davala ve Ergün’ü kesinlikle kanatta oynatmak istiyor. 
     
Cihan formaya aday      Galatasaray’da maçı her an koparacak veya zorda kalınca karşılaşmanın kaderini değiştirecek oyuncu sıkıntısı ise Hagi’den sonra aynen devam ediyor. Felipe iyi paslar atmasına rağmen, tek başına rakip savunmayı zorlayacak, oyunu omuzlarına alacak, takımı sürükleyecek ve direkt golü düşünen bir oyuncu değil. O yüzden de asla bir Hagi olamaz. Bu nedenle kader değiştirici adam olarak yine bir tek Hasan Şaş var. Ve bir de Terim’in üzerinde özellikle durduğu ve yetiştirmeye çalıştığı Berkant. 
     Kampın en sivrilen isimleri ise Berkant’ın yanısıra, ilk başlarda Felipe, Duro ve Cihan oldu. Milli Takım’dan dönen oyuncular, aktif dinlenmeyle kampı geçirirken, Cihan giderek ilk onbirin değişmez adamı olmaya aday... Duro ise iyi bir yedek oldu. 
     Galatasaray’daki en büyük eksikliklerden birisi de Şampiyonlar Ligi’ni de kaldıracak geniş kadronun şu anda bulunmaması... Duro, Müslim Can, Murat, Ayhan gibi isimler, gerilimi ve kalitesi yüksek karşılaşmaların tansiyonunu taşıyabilecek durumda değiller. Takımın direkt oyuncularının da, bu yükü ne kadar taşıyacakları şüphe götürür. 
     
Hücuma ağırlık verilmeli      Hazırlık kampı gösterdi ki, Galatasaray, son maç hariç gol pozisyonuna girmekte biraz zorlandı. Özellikle diri savunmalar önünde kurduğu baskının verimini alamayan ve pozisyon bulamayan Galatasaray, dünyanın en güçlü santrforunu da alsa, gol atmakta yine sıkıntı çeker. O yüzden sadece pres değil, pozisyon bulmak için kulvarlar açacak çalışmaların yapılması da gerekir. 
     Genel olarak bakıldığı zaman, Terim’li yeni Galatasaray, bu haliyle Türkiye Süper Ligi’ni yine zorlayabilir. Ancak gerekli takviyeler yapılmazsa - ki bunun Terim de farkında - Avrupa Kupaları’nda son ana kadar gitmek bir hayalden öteye geçemez. Ve hatta lig şampiyonluğu bile zora girer. Ancak şu anki 45 dakikalık presi bile Türkiye Ligi’nde çok az takım yakalar. Ve ayrıca Galatasaray’ın en büyük avantajı, başında Fatih Terim gibi bir beyin olması. 
     
İsviçre kampının ardından Galatasaraylı futbolcuların son durumları      FELİPE Fizik gücünü yükseltmesi şart’ 
     Müthiş bir oyun zekasına sahip. Galatasaray’ın eski futbolcularından Arif Kocabıyık’ın stiline benziyor. Topla çok yumuşak, çok kolay adam geçiyor. Tek eksiği golü düşünmemesi. Terim, onu takımın şefi olarak düşünüyor. Ama fizik gücünü yükseltmesi lazım. Ayrıca zor maçlarda baskı altında neler yapacağını henüz göremedik. 
     
     BERKANT Aslan’ın yeni kazancı’ 
     İsviçre kampının yıldızlarından birisiydi. Müthiş bir çalışma temposu yakaladı ve büyük bir hırsla çalıştı. Giderek daha çabuk oluyor. İyi pres yapıyor. Gol yollarında da çok etkili. Teknik Direktör Fatih Terim’in çalışma dönemi boyunca en beğendiği oyuncu. Ve yeni sezon öncesinde Galatasaray’ın yeni gücü olarak dikkat çekti. 
     
     BALİC Eksikleri daha çok’ 
     Her yerden vurmaya alışmış bir oyuncu. En basit orta yapması gereken yerlerde bile şut atması dikkat çekiyor. Forvette iyi bir silah olmasına rağmen eksikleri var. Serbest oynamayı daha çok seviyor. Sıkıntıya hiç gelemiyor ve oyundan da hemen kopuyor. 
     

</TEXT>
</DOC>
