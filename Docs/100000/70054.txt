<DOC>
<DOCNO> 70054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/28/son/sontur01.html </URL>
<DATE> 2002/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızını boşamak isteyen damadının dükkanını bastı, 4 yaralı... 
</HEADLINE>
<TEXT>

     Dikmen'de meydana gelen silahlı olayda 4 kişi yaralandı. 
     Çetin Emeç Bulvarı üzerinde bulunan bir kuaför dükkanına yapılan silahlı saldırı sonucu Ali Kadim, oğulları Metin ve Erdal Kadim ile Selçuk Sevgül yaralandılar. İki arabayla gelen saldırganlar olaydan sonra kaçtılar. Olayın duyulması üzerine saldırganlar için geniş önlem alan Çankaya İlçe Emniyet Müdürlüğü'ne bağlı ekipler, aracın birini uzun bir kovalamacanın ardından Gölbaşı ilçesinde ele geçirdi. Aracın içinde bulunan Bülent Ö., Bünyamin Ö., Veli Ö. gözaltına alındı. Diğer araçla kaçan 4 saldırganın ise kimliklerinin belirlendiği ve arandıkları bildirildi. 
     Gözaltına alınan Bülent Ö.'nün kızının, Ali Kadim'in oğlu Murat'la evli olduğu ve çiftin şiddetli geçimsizlik yüzünden ayrılma noktasına geldiği belirlendi. Bülent Ö.'nün silahlı saldırıyı, damadının kızını boşamak istemesi üzerine gerçekleştirdiği öne sürüldü. 
     Olayda Metin Kadim'in başından yaralandığı ve durumunun ağır olduğu bildirilirken diğer yaralıların bacak ve kollarından silah yarası aldıkları ve hayati tehlikelerinin bulunmadığı belirtildi. 
     Yaralılar, SSK Dışkapı Hastanesi'nde tedavi görüyor. 
     






</TEXT>
</DOC>
