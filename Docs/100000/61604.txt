<DOC>
<DOCNO> 61604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/10/son/soneko28.html </URL>
<DATE> 2002/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Para piyasalarında bugün nasıl geçti 
</HEADLINE>
<TEXT>

     İstanbul Menkul Kıymetler Borsası'nda İMKB dün gözlenen düşüş trendi bugün de devam etti. 
     Ulusal 100 Endeksi ilk seansta, yaşanan iniş çıkışlara rağmen dünkü düzeyinin üstünde tutunmayı başardı. İkinci seansta ise başlangıçta gelen alımlarla 14,200 puan seviyelerine ulaşan endeksin bu seviyelerde zorlandığı gözlendi. 
     Ardından gelen satışlarla Endeks 13,800 seviyelerine kadar indi. 
     Endeks dünkü kapanışa göre 224.21 puanlık düşüşle 13.818.59 puandan günü tamamladı. Hisse senetlerinin günlük ortalama değer kaybı yüzde 1.60 oldu. 
     
     Döviz 
     Merkez Bankası doların bugünkü efektif kurunu alışta 1 milyon 381 bin 578 lira satışta ise 1 milyon 391 bin 298 lira olarak açıkladı. 
     Böylece düne göre dolar alışta 11 bin 851 lira, satışta ise 11 bin 934 lira düşüş yaşandı. 
     Kapalıçarşı'da güne 1 milyon 408 bin liradan başlayan dolar ise 1 milyon 393 bin liraya gerilerken, güne 646 bin liradan başlayan mark ise 638 bin liradan kapandı. 1 milyon 254 bin liradan güne başlayan Euro ise gün sonunda 1 milyon 243 bin liraya yükseldi. 
     
     Bono ve repo faizleri 
     İstanbul Menkul Kıymetler Borsası İMKB Tahvil ve Bono Piyasası Repo Pazarı'nda gecelik faiz oranı ortalama yüzde 59.01'den kapandı. 
     İMKB Tahvil ve Bono Piyasası verilerine göre, gecelik faizde en düşük oran yüzde 57.50, en yüksek oran ise yüzde 59.10 oldu. 
     Bankalar arası TL interbankında da gecelik faiz oranı yüzde 59.00'dan gerçekleşti. 
     Tahvil ve Bono Piyasası Kesin Alım Satım Pazarı'nda ise en fazla işlem gören 4 Eylül 2002 vadeli bugün valörlü bononun basit getirisi yüzde 64.87, bileşik getirisi ise yüzde 71.83'e yükseldi. 
     Aynı bononun dünkü kapanıştaki basit getirisi yüzde 64.43, bileşik getirisi ise yüzde 71.24 olarak gerçekleşti. 
     
     Borsa 
     İMKB Ulusal 100 endeksi gün içinde toplam 224.21 puan birden düşerek günü yüzde 1.60'lık kayıpla kapattı. Endeks, günü 13,818.59 puandan tamamladı. 
     Borsa'da günlük işlem hacmi de 800 trilyon 318 milyar 54 milyon lira olarak gerçekleşti. 
     






</TEXT>
</DOC>
