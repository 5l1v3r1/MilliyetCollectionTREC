<DOC>
<DOCNO> 97387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/dunya/dun05.html </URL>
<DATE> 2002/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Chirac Airbus’ları sattı insan haklarını unuttu 
</HEADLINE>
<TEXT>

Fransa Cumhurbaşkanı, Rusya’ya 18 Airbus satınca, Rus ordusunu kınamayı bırakıp Çeçenleri teröristlikle suçlamaya başladı 
     DIŞ HABERLER SERVİSİ 

     Moskova gezisinde Rusya’ya 18 adet Airbus uçağının satış anlaşmasını yapan Fransa Cumhurbaşkanı Jacques Chirac medya tarafından yerden yere vuruluyor. Fransa’nın etkili gazetelerinden Le Monde, Chirac’ı, Rusya’ya Airbus uçaklarını satabilmek için Fransa’nın bu ülkeye Çeçenistan’da uyguladığı insan hakları ihlalleri konusundaki eleştirilerini geri çekmekle suçladı. 
     Gazetenin birinci sayfasında yer alan haberde, Chirac ve Rusya Devlet Başkanı Vladimir Putin’in, Rusya’nın Soçi kentindeki görüşmeleri sırasında, her konuda görüş birliğine vardıkları belirtildikten sonra iki lider arasındaki görüşmelerde ağırlıklı olarak Rusya’nın Fransa’dan 18 adet Airbus uçağını satın almasının ele alındığı vurgulandı. Le Monde, Airbus satışında anlaşma olması üzerine Chirac’ın Çeçenistan konusunda Rusya’ya yönelttiği eleştirileri geri çektiğini bildirdi. 
     Le Monde, Chirac’ın daha önceki konuşmalarında Rus ordusunu Çeçenistan’da düzenlediği operasyonlarla ilgili sert biçimde kınadığına, ancak bu ziyaret sırasında Çeçenleri terörist saldırılar düzenlemekle suçladığına dikkat çekti. Haberin yanında yer alan ve Chirac’ın bu değişen tutumuyla alay eden bir karikatürde de, "İlk Airbus uçağımıza Grozni ismini vereceğiz" diyen Putin’e, Chirac, "Evet, bu isim bana bir şeyler anımsatıyor" şeklinde karşılık verdi. 
     



 DÜNYA 














</TEXT>
</DOC>
