<DOC>
<DOCNO> 98922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/son/sonspo11.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, Olympiakos maçı hazırlıklarını tamamladı... 
</HEADLINE>
<TEXT>

     Galatasaray, yeni sezon hazırlıklarını bir günlük iznin ardından sürdürdü ve sabah yaptığı çalışmayla yarınki Olympiakos maçının hazırlıklarını tamamladı. 
     Teknik direktör Fatih Terim yönetiminde, Florya Metin Oktay Tesisleri'nde yaklaşık 1,5 saat süren antrenmanda sarı-kırmızılı futbolcular, koşunun ardından top kapma çalışması yaptılar. 
     Terim, daha sonra oyuncularına 3 kale taktik maçı yaptırdı. Antrenmanın hemen başında elini kesen kaleci Kerem, çalışmaya katılmazken, İtalya'daki oturma iznini uzatmaya giden Sarr ve Kuşadası'ndaki hakem seminerine katılan antrenör Müfit Erkasap da antrenmanda yer almadı. 
     Bu arada idmanı izlemeye gelen sarı-kırmızılı taraftarlar, ''İmparator, sarayına hoş geldin'' yazılı bir pankart açtı. Çorlu Galatasaray Futbol Okulu öğrencileri de idmanı izledikten sonra teknik direktör Fatih Terim ile hatıra fotoğrafı çektirdi. 
     
     ÖNCE UYARI, SONRA ÖVGÜ 
     Teknik direktör Terim, çift kale maç sırasında futbolcularını önce uyardı, sonra kutladı. 
     Terim, çift kale maçı sık sık durdurarak oyuncularına uyarılarda bulundu. Başarılı teknik adam, istediklerinin yapılmasının ardından da futbolcularına ''Aferin'', ''Bravo'' diye seslendi. 
     Antrenmanda taraftarlar Baliç, Hasan, Arif ve Bülent'in attığı golleri alkışladılar. Fatih Terim, idmanın son bölümünde savunma oyuncularıyla ayrı bir toplantı yaparak, uyarılarda bulundu. 
     





</TEXT>
</DOC>
