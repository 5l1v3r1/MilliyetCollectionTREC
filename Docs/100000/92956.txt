<DOC>
<DOCNO> 92956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/30/spor/ymese.html </URL>
<DATE> 2002/06/30/ </DATE>
<TIME>  </TIME>
<AUTHOR> BİLAL MEŞE  </AUTHOR>
<HEADLINE>
Helal olsun 
</HEADLINE>
<TEXT>

Dünya Kupası’nın parlayan iki güneşi, mükemmel bir gösteri ile turnuvayı tamamladı. Ay - Yıldızlı ekibimiz, hak ettiği Dünya’nın en iyi üçüncü takımı unvanını boynuna taktı 
     Bu maçın değerini bilenlerin, bir araya geldiği karşılaşmaydı. Dünya Kupası’nın parlayan güneşi bizdik. Yaptığı çıkış ile herkesi kendisine hayran bırakan ve taraftarının coşkusuyla korkulan Güney Kore’ydi. İki ülke, hem tarihten, hem dostluktan, hem de spor sahalarından alıp bir araya getirdikleri müthiş bir mücadele ortaya koydular. 
     Bayrakların birbirlerine sarılıp, dalgalandıkları tribün atmosferinin ardından, temposuyla, golleriyle, rekoruyla parlayan bir yıldız gibiydi maç. Türkiye, Dünya Üçüncülüğü’nü kucaklıyordu. Bitiş düdüğü ile birlikte iki takım oyuncuları tribünlere koşuyor, sahada üzgün insana rastlanmıyordu. 
     Oynadığı altı maçta kariyeri tartışılır hale gelen Hakan Şükür bile bu ortamı değerlendirdi. 11. saniyede Dünya Kupaları’nın en "çabuk" golünün sahibi olurken, iki asisti, 90 dakika sonunda "Maçın adamı" seçilmesini sağladı. 
     Evet, G.Kore’yi evinde 3-2 deviren Ay - Yıldızlı ekibimiz Dünya üçüncüsü olurken, bizler de tribünde onlarla onur ve gurur duyduk. 
     Hem Türkiye’ye, hem de G.Kore’ye helal olsun diyoruz. Bize öyle bir doksan dakika yaşattılar ki, kelimelerle bu heyecanı anlatamayız. 
     İkisi de "gönüllerin" şampiyonudur. 
     
     Maçın başlama düdüğüyle birlikte 11. saniyede Hakan Şükür, İlhan Mansız’ın G.Kore’nin tecrübeli kaptanı Hong Myung Bo’dan kaptığı topla ceza alanına girdi, plase vuruşla Ay - Yıldızlı ekibi 1-0 öne geçirdi. 
     9. dakikada G.Kore skoru eşitledi. Sağdan kazanılan serbest atışta Lee Eul Yong, nefis vuruşla topu çatala taktı 1-1 
     13. dakikada Yıldıray göbekten İlhan Mansız’ı kaçırdı. İlhan, topu solunda hareketlenen Hakan Şükür’e çıkardı. Hakan tekrar İlhan Mansız’a aktardı. İlhan, Lee Min Sung’a rağmen vurdu, top filelerle kucaklaştı 1-2 
     32. dakikada Rüştü’nün uzun pasında ceza alanı yayı dışında topla buluşan Hakan Şükür pası verdi, İlhan Mansız enfes aşırtmayla ağları havalandırdı 1-3 
     37. dakikada soldan kazanılan korner atışını Emre Belözoğlu ceza alanına kesti, arka direkte iyi yükselen Hakan Şükür’ün kafa vuruşunu kaleci çıkardı. 
     İkinci yarı da inanılmaz bir tempoda başladı. Yaklaşık on dakika G.Kore kalemizde müthiş baskı uyguladı. G.Kore bu bölümlerdeki baskıdan pozisyon üretti, ama golü bulamadı. 64. dakikada kalemiz büyük bir tehlike daha atlattı. Rüştü, Park Ji Sung’un ayaklarına yatarak mutlak bir golü daha önledi. 
     79.dakikada ceza alanında karambolde, topu önünde bulan Lee Chun Soo’un vuruşu Rüştü’de kaldı. 
     88. dakikada Ji Sung uzaktan sert vurdu, Rüştü topa iki hamlede sahip oldu. 
     90.dakikada Song Chong Gug uzaktan nefis vurdu, Bülent’e çarpan top Rüştü’yü çaresiz bıraktı 2-3 
     



 SPOR 






























</TEXT>
</DOC>
