<DOC>
<DOCNO> 76811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/06/son/sondun28.html </URL>
<DATE> 2002/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat "İsrail'e karşı zafer elde edileceğinden eminim" 
</HEADLINE>
<TEXT>

     Batı Şeria'nın Ramallah kentindeki karargahında kuşatma altında tutulan Filistin lideri Yaser Arafat, İsrail ordusuna karşı zafer elde edileceğinden emin olduğunu bildirdi. 
     Kıbrıs Rum kesiminde düzenlenen, uluslararası Filistinlilerle dayanışma konferansına temsilcisi aracılığıyla mesaj gönderen Arafat, ''Emin olun bozguna uğramış insanlar değiliz. Ağır bir bedel ödedik, ancak sonunda İsrail ordusu yenilecek. Çünkü o, adil olmayan bir davayı temsil ediyor. Biz adil bir davayı temsil ediyoruz ve biz kazanacağız'' dedi. 
     Avrupa'dan sol ve komünist parti temsilcilerinin katıldığı konferansta büyük alkış toplayan mesajında Arafat, Filistin'in özgürlük, bağımsızlık ve adalet mücadelesi verdiğini belirtti. 
     
     Peres 
     Öte yandan, İsrail Dışişleri Bakanı Şimon Peres, Batı Şeria'da Filistin topraklarına saldırıların en az bir hafta daha süreceğini söyledi. 
     Peres, Fransız Le Figaro gazetesine, ABD Başkanı George Bush'un son olarak, İsrail'e güçlerini Filistin kentlerinden çekmesi çağrısında bulunmasından önce yaptığı tahmin edilen açıklamasında, İsrail harekatının toplam süresinin 2 ya da 3 hafta olabileceğini söyledi. 
     






</TEXT>
</DOC>
