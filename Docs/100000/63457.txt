<DOC>
<DOCNO> 63457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/21/son/sontur08.html </URL>
<DATE> 2002/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'den Afganistan'a 5 milyon dolar yardım 
</HEADLINE>
<TEXT>

     Devlet Bakanı Edip Safder Gaydalı, Türkiye'nin Afgan halkı için anlamlı olacağına inandığı sağlık, tarım ve sosyal kalkınma gibi alanlarda çaba gösterme kararı aldığını bildirdi. 
     Gaydalı, Afganistan'ın yeniden yapılandırılmasına destek amacıyla Japonya'nın başkenti Tokyo'da düzenlenen uluslararası konferansta yaptığı konuşmada, çeşitli fizibilite çalışmalarında kullanılması için, Afganistan'ın imarı için oluşturulan uluslararası fona Türkiye'nin 500 bin dolarlık katkıda bulunduğunu kaydetti. Gaydalı, "Bu miktarı, önümüzdeki beş yıllık dönemde, Türkiye'nin yapacağı ikili yardım projeleri için 5 milyon dolara çıkarmayı öngörmekteyiz" dedi. 
     Türkiye'nin güneydoğusunda büyük bir sosyo-ekonomik kalkınma projesinin başarıyla uygulandığını belirten Gaydalı, "Bu konudaki tecrübelerimizi paylaşabilir, hatta bu projelerden bazılarını, gerekli değişiklikler yapılmak suretiyle Afganistan'da gerçekleştirebiliriz" diye konuştu. 
     






</TEXT>
</DOC>
