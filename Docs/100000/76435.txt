<DOC>
<DOCNO> 76435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/son/sonspo08.html </URL>
<DATE> 2002/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray 2. Başkanı "Ligdeki durumumuz avantaj değil" 
</HEADLINE>
<TEXT>

     Galatasaray Kulübü İkinci Başkanı Ali Dürüst, ligde şu an bulundukları konumun kendileri için bir avantaj oluşturmadığını söyledi. 
     Trabzonspor ile daha önce oynamaları gereken bir erteleme karşılaşması yaptıklarını kaydeden Ali Dürüst, ''Bu daha önce bizim alacağımızı hesap ettiğimiz 3 puandı. Şu anda puan farkıyla lideriz ama bana göre bu avantaj değil'' dedi. 
     Dürüst, önlerinde 5 maçlık bir serinin bulunduğunu ifade ederek, sözlerini şöyle sürdürdü 
     ''Bize göre lig yeniden başlıyor. Samsunspor ile bir final maçı oynayacağız. Bundan sonraki her maçımız da final havasında geçecek. 
     Bütün maçlarımıza bu şekilde konsantre olup çıkacağız.'' 
     
     "Baskı kalktı" 
     Dürüst, futbolcuların üzerindeki deplasmanda kazanamama baskısının kalkmasından dolayı memnun olduklarını bildirdi. 
     ''Deplasmanda maç kazanamama kabusu'' diye birşeyi kabul etmediğini dile getiren Dürüst, şöyle konuştu 
     ''Deplasmanda alınan maçlara 4 puan, ya da evinde kazandığında 5 puan verilmiyor ki. Önemli olan tüm maçlar sonunda ligin en önde takımı olmak. Ancak, Trabzonspor gibi güçlü bir takım karşısında galip gelerek, deplasmandaki kötü çizgiyi sona erdirmek, futbolcularımızın üzerindeki deplasmanda yaşadıkları stresi ortadan kaldırdı. Bundan sonra daha rahat olacağımıza inanıyorum.'' 
     
     "Ödeme yapacağız" 
     Dürüst, futbolculara bugün transfer taksitleri ve primlerine mahsuben bir miktar ödeme yapacaklarını söyledi. 
     Ödeyecekleri miktarı açıklamayan Dürüst, ödemenin söz verildiği gibi gerçekleşeceğini anlattı. 
     Galatasaray'da bu sezon transferi kendisinin yapacağını da açıklayan Dürüst, bu dönemde herhangi bir görüşme yapmayacağını da sözlerine ekledi. 
     






</TEXT>
</DOC>
