<DOC>
<DOCNO> 87960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/05/ekonomi/eko08.html </URL>
<DATE> 2002/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İkinci el otoda alım satım vergisi kaldırıldı 
</HEADLINE>
<TEXT>

Özel Tüketim Yasa Tasarısı’nda 2. el otoda vergiyi kaldıran madde TBMM’de kabul edildi 
     ANKARA Milliyet 

     Özel Tüketim Yasa Tasarısı’nın ÖTV ikinci el otoda alım satım vergisini kaldıran maddesi dün Türkiye Büyük Millet Meclisi TBMM Genel Kurulu’nda kabul edildi. Muhalefetin sık sık karar yeter sayısı ve toplantı yeter sayısı aranmasını istemesi nedeniyle kesintilerle yapılan oylama sonunda madde, iktidar partilerinin oylarıyla kabul edildi. Tasarının "Tanımlar, teslim ve teslim sayılan haller" başlıklı ikinci maddesinin, ikinci el oto alım satımında vergiyi kaldırdığı belirtildi. Öte yandan, tasarı yasalaşırsa, 207 çeşit üründe ÖTV uygulanacak. Tasarıya göre, halen yüzde 26 ve yüzde 40 oranlarında KDV’ye tabi olan mallarda ÖTV, imalat veya ithalat aşamasında bir defa alınacak. Bu çerçevede yüzde 26 ile yüzde 40 KDV kalkacak. Böylece, KDV oranları azalacak ve AB mevzuatı ile uyum sağlanacak. 
     



 EKONOMİ 
























</TEXT>
</DOC>
