<DOC>
<DOCNO> 66125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/06/guncel/gun08.html </URL>
<DATE> 2002/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigortasıza deprem yardımı doğru mu 
</HEADLINE>
<TEXT>

ÇAPRAZ ATEŞ 
     ASLI ÖKTENER 

     Zorunlu Deprem Sigortası yaptırmayana, olası bir depremde konutunda meydana gelebilecek hasar için devlet ödeme yapmayacak. Afyon depremi de gösterdi ki, Türkiye genelinde konutu için deprem sigortası yaptıranların oranı oldukça düşük. Bu durumda olası bir depremde sigortası olmayan ne yapacak Devlet sigorta yaptırmayana yardım etmeli mi Yetkililere sorduk. 
     
     Cahit Nomer D. Afet Sigorta. Kurumu 
Devlet ciddi olmalı      Dünyanın hiç ülkesinde devlet tabii afetler sonrası konutlarda meydana gelen zararı karşılamaz. bu, sigorta sistemiyle halledilir. Devletimiz bu konuda bir karar çıkardı. Dünya Bankası’na da söz verdi. Bu söz doğrultusunda, devlet deprem afetini mutlaka sigorta sistemi içinde çözmek zorunda. Bunun dışına çıkmak, sistemi daha oturtmadan sabote etmek anlamına gelir. Sigortayla sözü edilen afet yardımı, bina hasarlarına yönelik. Sosyal yardımları, yiyecek, içecek, çadır yardımını devlet zaten veriyor. Sigorta konusunda toplumun zorla bilinçlendirilmesi lazım. Devlet bu konuda bir kararname çıkartmıştır. Verdiği sözden geri dönmesi devlet ciddiyetiyle bağdaşmaz. Aksi halde bu sistemi kurmaması lazımdı. Her afetten sonra Dünya Bankası’ndan para isteyemez. 
     
     Tolga Dağlıer Ray Sigorta 
Yardım yapılmamalı      İnsanlara anlatılmaya çalışıldı. Devlet, "konutunu sigortalamayana afet yardımı yapılmayacak" diye bir karar aldı. Bu yardımla konutun onarımını kastediyoruz. Şimdi buna uyulması lazım. Eğer devlet bu kararından dönerse, poliçe alanlar yani sigorta yaptıran yurttaşlar, "O zaman biz neden sigorta yaptırdık" diyeceklerdir. Zaten konut sahibi olan herkes, zorunlu olsa da olmasa da bilnçli bir vatandaş olarak sigorta yaptırmalıdır. Devlet bu olaya popülist yaklaşmamalı. Sigorta yaptırmayana yardım yapmamalı. Böylece insanlar yardım yapılmadığını öğrenecek ve sigorta yaptıracaklar. 
     
     Mehmet Sevim TÜKODER Başkanı 
Devlet seyirci değil      Yetkililer, Türkiye’nin deprem kuşağında olduğunu ancak depremlerde hatırlıyor. Ekonomik kriz nedeniyle deprem sigortası yaptıramayacak duruma düşen insanlar var. Kriz, tüketicilere deprem olmuşcasına zarar verdi. "Sigortayı çıkardım, uymak zorundasınız" demek yetmiyor. İnsanların bunu yapacak ekonomik güçleri yeterli değilse, devlet bu konuyu geçiştiremez. Devlet, önlem almalıdır. Sigorta yaptırmayana yardım yapılmaması, hem ekonomik kriz nedeniyle ödeyemeyecek durumda insanların olmasından, hem de deprem sigortası konusunda devletin detaylı kampanyalar yürütmemiş olmasından dolayı doğru değil. Devlet, fırsatçı davranıp, seyirci kalamaz. 
     
     Ayşegül Şenol Depremzedeler Der. 
Sigorta yetmez      Deprem sigortasıyla sorunların çözülemeyeceği aşikardır. Sigorta kapsamına girmeyen birçok bina var. Sigortaya sorumluluk yüklemekle, devletin ve yerel yönetimlerin görevi ortadan kalkmaz. Sigorta bir güvence olarak kalmalıdır ama devletin afet sonrası hayatın yeniden kurulması aşamasındaki sorumluluğunu ortadan kaldırmaz. Çünkü deprem şehirleşmenin olduğu yerleri vuruyor. Yer seçimi ve doğru projenin uygulanmamasında devletin sorumluluğu var. Sigorta, afet sonrası sorunları çözecek bir anahtar değil. Sigortayı karşılayamayacak kişiler var. Devlet sorumluluktan kaçamaz. Devlet yardım yapmalıdır. 
     



 GÜNCEL 


















</TEXT>
</DOC>
