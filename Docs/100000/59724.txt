<DOC>
<DOCNO> 59724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/30/son/sondun11.html </URL>
<DATE> 2001/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
AIP "ABD bombardımanında 15 sivil öldü" 
</HEADLINE>
<TEXT>

     Pakistan'dan yayın yapan Taliban'a yakın Afgan İslam Ajansı AIP , Afganistan'ın doğusundaki Paktiya eyaletinde Amerikan uçaklarının bombardımanında en az 15 sivilin öldüğünü bildirdi. 
     AIP, eyaletin vilayeti Gardez'in 20 km batısındaki Şehan köyüne Cuma gecesi ve Cumartesi sabahı çok sayıda bomba düştüğünü duyurdu. 
     Sınır bölgesi Miran Şah'a gelen yolculara dayanarak, ölenlerin çoğunluğunu kadın ve çocukların oluşturduğunu duyuran haber ajansı, bombardımanda 3 yerleşim yerinin daha tahrip olduğunu bildirirken, Amerikan bombardımanında hedeflenen yerlerde Taliban veya El Kaide üyelerinin bulunup bulunmadığını açıklamadı. 
     AIP, dünkü yoğun Amerikan bombardımanında da Afganistan'ın doğusundaki bir köyün isabet aldığını bildirmiş, bombardımanda can kaybı olup olmadığı konusunda bilgi vermemişti. 
     Afganistan'daki geçici yönetim, Amerikan bombardımanının, son Taliban ve El Kaide savaşçılarının direnişi kırılıncaya kadar süreceğini bildirmişti. 
     Savunma Bakanlığı yetkilisi Muhammed Habil, ''Amerikan Başkanı George W. Bush ile terörizmin son direniş noktaları yok edilinceye kadar bombardımanın sürmesi konusunda anlaştıklarını'' söylemişti. 
     Özellikle Paktiya vilayetinin doğusundaki bazı bölgelerin ''tamamen temizlenmediğini'' belirten Habil, Taliban ve El Kaide üyeleri ortadan kaldırılıncaya kadar Amerikan uçaklarının bombardımanı ve kendilerinin karadan taarruzunun süreceğini kaydetmişti. 
     






</TEXT>
</DOC>
