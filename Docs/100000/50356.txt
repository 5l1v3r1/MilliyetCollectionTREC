<DOC>
<DOCNO> 50356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/03/yazar/sazak.html </URL>
<DATE> 2001/11/03/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Ne o gerginsiniz yine... 
</HEADLINE>
<TEXT>

     Ne Afganistan'a asker gönderme ne ABD'nin 11 Eylül'de uğradığı saldırı ertesinde "eskisi gibi olmayacağına" kesin gözüyle bakılan dünya düzensizliği... Ankara'nın siyasi aktörleri bu tartışmaların tamamen dışında, reklam filmindeki Ajda rolüne taş çıkartırcasına "gergin" gözüküyorlar. 
     Ekranlara da yansıyor. 
     TBMM üyeleri barut gibi... 
     Sezer'in milletvekili maaşlarını referanduma götürmesi 29 Ekim Cumhuriyet Bayramı kutlamalarında "kısmi boykot"a dönüştü. Çankaya'nın davetine katılım bu yüzden "düşük yoğunlukta" gerçekleşti. 
     Kıyamet asıl Cumhurbaşkanı'nın, yeni Anayasa paketinde TBMM'nin üye sayısı için önerdiği "300 rakamı"yla koptu. 
     TBMM Başkanvekili Murat Sökmenoğlu, yönettiği Meclis oturumunda Sezer'e hayli sert bir üslupla tepki gösterirken, Köşk'ün tutumunu Cumhurbaşkanlığı seçiminden kalma "300 takıntısına" bağladı. 
     Sezer'le ilgili tartışma küllenirken, bu defa Kemal Derviş'in sözleri ortalığı karıştırdı. 
     Derviş, Meclis dışında yaptığı bir konuşmada "siyasi nüfuz" kullanımından yakınırken kendisine kredi istemiyle telefon açan milletvekillerini örnek gösteriyordu. 
     Dibe vuran bir ekonomide, kimi milletvekillerinin şahsi çıkar olmaksızın yöreleriyle ilgili sorunları, sıkıntıları bakanlara aktarmaları "demokratik bir gelenek" olmakla birlikte, Derviş'in "teknokrat" kimliği bu tür davranışlara yatkın değildi. Doğal bir refleksle bu olayı anlatınca Derviş, hem Bakanlar Kurulu'nda hem TBMM'de hücuma uğradı. 
     Gerginlik bununla da bitmedi. 
     Demirel de sahneye çıktı. 
     Eski Cumhurbaşkanı, kriz nedeniyle hükümeti yerden yere vururken "Ben olsam 2 ayda ekonomiyi düzeltirim " deyiverdi. Baba'ya tepki ANAP'tan geldi, Yaşar Okuyan "Şaka yapıyor olmalı" diye tiye alırken Mesut Yılmaz "Sahte mesihlere dikkat" uyarısında bulundu. 
     Demirel, ülkenin kötü yönetildiğinde ısrarlı ve erken seçimi planlıyor. 
     9'uncu Cumhurbaşkanı'nın hükümeti köşeye sıkıştırma taktiğinin dün Afganistan'a asker gönderme kararına yansıması da bir başka gerginlik konusu. Demirel gibi dış politikada özenli siyaset adamının şu sözleri anlamlıdır 
     "Burada halkı şaşırtan resmi makamların beyanlarıdır. Bakın dün dediniz ki, asker vermeyiz. Bugün veriyoruz diyorsunuz, verirsek ikmal işine bakacak derken bugün söylediğiniz Savaşa da karışabilir. Odur halkı şaşırtan " 
     Ankara bu gerginlik altında, tarihi bir kararı uygulamaya koyuyor. Askeri yola çıkarıyor. 
     Dışişleri eski bakanlarından Murat Karayalçın dün bu kararın NATO'nun 5'inci maddesi işletilmeksizin ABD'nin isteğiyle tek taraflı alındığını savunuyordu. 
     Sahi 90 kişilik seçkin birlik baharda birkaç tugaya çıkarsa ne olacak 
     Başkentte bunlar konuşulmuyor, çünkü yöneticilerimiz Ajda'dan farksız. Hepsi çok gergin 
     
     







YÖK'ün 20 yılı 


Medeni yasa 


90 askerin siyasi anlamı 


Asker göndermenin nedenleri üzerine bir yazı... 


Ecevit çekilmez 


Sam Amca bizi niye çağırdı 


YÖK galiba bu defa gidici 


Cennet adasında iyimser hava... 


Aşk, teslim olmaktır 


Euro kampanyaları... 


Nereden nereye ... 


Ne o gerginsiniz yine... 


Türkiye küçüldükçe aileler genişliyor 


"Kaplanla yatağa girmek" 


Harpler bir şey getirmez, götürür 


</TEXT>
</DOC>
