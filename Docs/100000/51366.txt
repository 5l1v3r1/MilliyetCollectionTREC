<DOC>
<DOCNO> 51366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/09/guncel/gun01.html </URL>
<DATE> 2001/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediyede tele-kulak 
</HEADLINE>
<TEXT>

Erdoğan - Albayraklar - Belediye arasındaki ilişkileri ortaya çıkaran Belediye Genel Sekreter Yardımcısı Mahmut Kuş, ev bilgisayarına dinleme cihazı yerleştirildiğini açıkladı 
     TOLGA ŞARDAN Ankara 

     AKP Genel Başkanı Recep Tayyip Erdoğan ile Albayrak şirketler grubu arasındaki bağlantıların araştırıldığı soruşturma dosyası nedeniyle "sıcak günler" geçiren İstanbul Büyükşehir Belediyesi’nde şimdi de "telekulak skandalı" ortaya çıktı. 
     Soruşturmayı yürüten Mülkiye Başmüfettişi Candan Eren ile özel bir görüşme yapan Belediye Genel Sekreter Yardımcısı Mahmut Kuş, evindeki bilgisayara dinleme cihazı yerleştirildiğini açıkladı. 
     Kuş, Eren’e verdiği bilgilerle İstanbul Büyükşehir Belediyesi - Recep Tayyip Erdoğan - Albayrak ailesi arasındaki bağlantıların gün ışığına çıkarılmasında önemli rol aldı. 
     Eren gibi Mülkiye Başmüfettişi iken Ali Müfit Gürtuna’nın isteğiyle geçici görevle belediyede göreve başlayan Kuş, İstanbul DGM Başsavcılığı’nın halen yürüttüğü soruşturmaya ait dosyada yer alan özel görüşme tutanaklarında dinleme olayını anlattı. 
     
     Evimi dinlediler 
     Belediyenin bağlantılı olduğu Fiziksel Engelliler Vakfı’ndan görevlilerin evine gelerek çocuğuna ait bilgisayarına özel program yükleyeceklerini söyleyip çalışma yaptıklarını anlatan Kuş, "Bu işlemden sonra akşamları evde ne konuştuysak, ertesi gün belediyede bazıları yüzlerini astı, tepki gösterdi" dedi. 
     Görüşmede Kuş, "Bilgisayara dinleme cihazı yerleştirildiğini MİT’ten aldığım bilgiler sayesinde öğrendim" diye konuştu. İETT’den yapılan ihalelerde HADEP’e para aktarıldığını savunan Kuş, "Albayrak şirketince İstanbul Büyükşehir Belediyesi’nden çok büyük miktarlarda para hortumlandı" dedi. 
     
     Belediyeyi Erdoğan yönetiyor 
     Erdoğan’ın halen belediyeyi yönettiğini de ifade eden Kuş, tüm kadronun Erdoğan’ın emrinde olduğunu, personelin Gürtuna’yı dinlemediğini öne sürerek şunları söyledi "Belediye görevlileri h l Tayyip Erdoğan’ın güdümünde. Özellikle çöp toplama ve süpürme işlerinde ihaleye hazırlık için bana ağustos ayında talimat verdiği halde görevliler ihale dosyasını 31 Aralık tarihine kadar bekletti. İhaleyi Albayrak şirketinden başka kimse almasın diye her yolu denediler." 
     



 GÜNCEL 


















</TEXT>
</DOC>
