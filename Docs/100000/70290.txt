<DOC>
<DOCNO> 70290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/01/son/sontur19.html </URL>
<DATE> 2002/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
HADEP Genel Başkanı "AP'nin son kararını doğru bulmuyoruz" 
</HEADLINE>
<TEXT>

     HADEP Genel Başkanı Murat Bozlak, partisi hakkındaki kapatma davasının, ''3 yıl önce çatışma ortamında, hukuki dayanaktan yoksun olarak açıldığını'' öne sürerek, davanın reddedileceği inancında olduklarını söyledi. 
     Bozlak, Avrupa Parlamentosu'nun AP HADEP'e yönelik önerisini ise ''dostane bir öneri'' olarak değerlendirdi ve bunun Türkiye'nin içişlerine karışmak olmadığını savundu. 
     Murat Bozlak, Anayasa Mahkemesi'nde yaklaşık bir saat süren sözlü savunmasının ardından gazetecilere açıklamalarda bulundu. 
     Kapatma davasının 3 yıl önce açıldığını hatırlatan Bozlak, ''O günkü çatışma ortamında, hukuki dayanaktan yoksun olarak açılmış bir davaydı. Reddedileceği inancını taşıyoruz'' dedi. 
     Anayasa'da, dava açıldıktan sonra siyasi partilerin kapatılmasını zorlaştıran değişiklikler yapıldığını kaydeden Bozlak, kapatma kararından önce siyasi partilere Hazine yardımından yoksun bırakma cezasının da verilebileceğini hatırlattı. Ayrıca ''odak'' olmanın kriterlerinin de değiştirildiğini belirten Bozlak, ''odak'' olmak için ''yoğun eylemlilik'' halinin arandığını, bu kapsamda partileri hakkında açılan kapatma davasının, lehlerine sonuçlanacağına inandığını ifade etti. 
     Bir gazetecinin, ''AP'nin partinize yönelik dünkü aldığı öneri ve bazı partilerin size yönelik değerlendirmelerini nasıl buluyorsunuz '' sorusuna da Bozlak, şu yanıtı verdi 
     ''Kimi siyasi partilerin, siyasi etiğe sığmayan değerlendirmelerine biz katılmıyoruz. HADEP, bu ülkenin, Türkiye'nin partisidir. Halk tabanındaki oyunu kaybeden siyasi partilerin, partimize yönelik açıklamalarını kamuoyunun takdirine bırakıyoruz, bunları değerlendirmek istemiyoruz. 
     AP'nin, HADEP hakkındaki önerisi bize göre dostane bir öneridir, Türkiye'nin içişlerine karışmak değildir. Avrupa Birliği'ne aday bir ülkede, demokrasinin gelişmesine yönelik yapılmış bir öneridir. Aynı gün Ermeni soykırım iddialarıyla ilgili alınan kararla bize yönelik önerinin birbirine karıştırılmaması gerekir. Bu Türkiye'de rahatsızlık yaratmıştır, bizimle ilgili bir konu değil. Biz HADEP olarak AP'nin soykırım iddialarıyla ilgili kararını doğru bulmuyoruz. Bu konu siyasetçilerin değil, bilimadamlarının ve tarihçilerin araştıracağı bir konudur. Tarihi gerçeklikler, siyasi malzeme yapılmamalıdır.'' 
     
     SPY'nin 4 maddesine iptal istemi 
     Bozlak, savunma içeriğine ilişkin bir soru üzerine de Anayasa'da yapılan değişiklikle siyasi partilerin, Anayasa'nın 68 4 ve 69 10. 
     maddelerindeki hükümlere göre kapatılabileceğini savundu. Bu maddelerin kapatmayı sınırladığını ileri süren Bozlak, Siyasi Partiler Yasa'nın 78, 79, 81 ve 82. maddelerinin Anayasa'da yapılan bu değişiklikler karşısında geçersiz kaldığını öne sürerek, bu maddelerin iptalini istediklerini belirtti. Murat Bozlak, bir başka soru üzerine, Anayasa Mahkemesi Heyeti üyelerinden kendisine soru yöneltilmediğini, bütün konuları açıklıkla izah ettiklerini sözlerine ekledi. 
     
     Bumin'e yöneltilen sorular 
     Anayasa Mahkemesi Başkanı Mustafa Bumin de gazetecilerin sorusu üzerine, sözlü savunmanın deşifre edildikten sonra raportörün raporunu hazırlamaya başlayacağını belirtti. 
     Bumin, raporun hazırlanmasının ardından herhangi bir eksiklik tespit edilmezse, belirlenecek bir günde kapatma davasının karara bağlanacağını ancak, bunun için süre veremeyeceğini kaydetti. 
     Mustafa Bumin, bir başka soruyu yanıtlarken de AK Parti Genel Başkanı Recep Tayyip Erdoğan'ın kurucu üyelikten ihracına ilişkin kararın yazımının ise henüz devam ettiğini söyledi. 
     






</TEXT>
</DOC>
