<DOC>
<DOCNO> 57075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/13/son/sontur23.html </URL>
<DATE> 2001/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller, Derviş'i eşiyle tenis maçına davet etti 
</HEADLINE>
<TEXT>

     DYP Genel Başkanı Tansu Çiller ile kendisini bazı yasalara destek için ziyaret eden Devlet Bakanı Kemal Derviş'in ikinci buluşması, ilk görüşmeye göre sıcak bir ortamda geçerken, Çiller kış nedeniyle tenis oynayamamaktan yakınan Derviş'i eşiyle tenis oynamaya davet etti. 
     Tansu Çiller, ilk görüşmede, "hükümetin ömrünü uzatan pil" olarak gösterdiği Derviş'le bugün ikinci kez biraraya geldi. Yaklaşık 25 dakika süren Çiller-Derviş görüşmesine DYP'li kurmaylar Hasan Ekinci ile Ufuk Söylemez de katıldı. 
     Çiller, konuğunu "Hoşgeldiniz" diye karşılarken, Derviş'in de Ankara'nın karlı havasına dikkat çekerek, "Kar yağdı. 
     Bugün ise hava güneşli" dediği öğrenildi. Bunun üzerine ise Çiller'in, "Ankara kar yağınca daha güzeldir" diyerek Derviş'e, "Spor yapabiliyor musunuz, tenis oynayabiliyor musunuz" sorusunu yönelttiği öğrenildi. Bu soruya Derviş, "Kış olduğu için pek oynayamıyorum" derken, Çiller'in Derviş'e, "Birgün Özer beyle tenis oynayabilirsiniz. Özer bey teniste oldukça iyi ve iddialı" dediği öğrenildi. 
     Derviş'in ise Çiller'in bu davetini, "Çok iyi olur. Fırsat buluruz inşallah" diyerek kabul ettiği bildirildi. 
     Edinilen bilgiye göre Derviş, göreve gelmeden önce Türkiye'yi uzaktan izlediğini söyledi. Derviş'in, "Makro dengeleri biliyordum, siyasal dengeleri bilmiyordum. Bazı açıklamaların maksadını aşmış olabilir. Şimdi siyasal açıklamalar yapmak yerine teknik açıklamalarla yetiniyorum" dediği ileri sürüldü. Derviş'in ayrıca, Türkiye'de siyasetin zorluğuna dikkat çekerek, korumasız bir kahve bile içmenin imkansız olduğuna işaret ettiği öğrenildi. 
     






</TEXT>
</DOC>
