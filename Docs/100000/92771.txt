<DOC>
<DOCNO> 92771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/29/spor/spo04.html </URL>
<DATE> 2002/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon’da mutlu son 
</HEADLINE>
<TEXT>

Bordo - Mavili takım, uzun süredir anlaşma zemini aradığı Mehmet Yılmaz’ı bir yıllığına kiraladı. Genç golcünün transferi camiada büyük sevinç yarattı 
     TRABZONSPOR, geçen sezon Samsunspor’da oynayan Mehmet Yılmaz ile kiralık olarak anlaştı. Mehmet Ali Yılmaz Tesisleri’ne gelen genç golcü, Bordo - Mavili takımla bir yıllık sözleşme imzaladı. İmza törenine, Yönetim Kurulu Üyeleri Yusuf Ziya Yılmaz ve Müminhan Bilgin de katıldı. Mehmet Yılmaz’ın transferinin bitirilmesi, Teknik Direktör Samet Aybaba’yı sevindirdi. 
     MEHMET Yılmaz, Trabzonspor’da forma giymenin kendisi için onur verici olduğunu dile getirdi. Başarılı futbolcu, "Özlediğim bir forma vardı ve o formaya kavuştum. Gelen teklifleri geri çevirdim. Çünkü Trabzonspor’da oynamak istiyordum. Hedefime ulaştım. Yeni sezonda, Bordo - Mavili forma altında, başarılı işler yapacağıma inanıyorum. Gönlümden geçen oldu" diye konuştu. 
     
     Aybaba’dan takıma övgü 
     YENİ sezon hazırlıklarını Gerede de sürdüren Trabzonspor’da, Teknik Direktör Samet Aybaba, futbolcularını övdü. Aybaba, "Trabzonspor’da problem yok, huzur var. Gerede kampı çok iyi geçiyor. Futbolcularımın çalışma temposundan memnunum. Kısa sürede daha iyi noktalara geleceğimizi umuyorum" diye konuştu. 
     TRABZONSPOR’UN kampını, dün ünlü konuklar ziyaret etti. TBMM Başkanları’ndan Hikmet Çetin, DYP Milletvekili Ünal Erkan, Merkez Valisi Abdülkadir Sarı ve Trabzonspor’un eski yöneticisi Tuncay Bantar, kampa gelerek Aybaba ile sohbet ettiler. Konuklar, Bordo - Mavili futbolculara yeni sezon için başarı dilediler. 
     



 SPOR 


































</TEXT>
</DOC>
