<DOC>
<DOCNO> 79498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/20/son/sontur11.html </URL>
<DATE> 2002/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bahçeli "AB terörizm karşısında iki yüzlülüğü terketsin" 
</HEADLINE>
<TEXT>

     MHP Genel Başkanı Devlet Bakanı ve Başbakan Yardımcısı Devlet Bahçeli, İsrail topraklarında sivil halka yönelen eylemler nasıl kabul edilmez ise Filistin halkına zarar veren operasyonları da kabul etmek ve meşru göstermenin mümkün olmadığını belirterek, ''Üç haftayı aşan bu süreçte sadece batı dünyası değil Arap dünyası da sınıfta kalmıştır'' dedi. 
     MHP Merkez Yönetim Kurulu MYK üyeleri, milletvekilleri ve il başkanları Kızılcahamam Patalya Oteli'nde iki gün sürecek toplantı için Genel Başkan Bahçeli Başkanlığı'nda biraraya geldiler. 
     Bahçeli, toplantı öncesinde yaptığı açıklamada Ortadoğu'daki gelişmeler, AB ile ilişkiler ile ekonomik duruma ilişkin değerlendirmelerde bulundu ve gazetecilerin sorularını yanıtladı. 
     İsrail işgalinin bir an önce son bulması ve Filistin sorununun makul bir çözüme kavuşmasının bir çok açıdan önem taşıdığını kaydeden Bahçeli hiç bir terör eyleminin hiçbir şekilde mazur ve meşru görülemeyeceğini, gösterilemeyeceğini söyledi. 
     Bahçeli şunları söyledi 
     ''İsrail topraklarında sivil halka yönelen eylemler nasıl kabul edilmez ise Filistin halkına zarar veren operasyonları da kabul etmek ve meşru göstermek mümkün değildir. Üç haftayı aşan bu süreçte sadece batı dünyası değil Arap dünyası da sınıfta kalmıştır. Çünkü gelişmeler karşısında yeterince duyarlı bir tavır takınılamamış ve çözüm üretilememiştir.'' ''AB yönetiminin terörizm konusunda geliştirdiği iki yüzlü ve gayri ciddi yaklaşımı artık terk etmesi gerektiğini ifade eden Bahçeli, yıllardır Türkiye'de vahşi terörizmi yöntem olarak kullanan örgütlerin karşısındaki politikalarını netleştirmesi gerektiğini belirtti. 
     Bahçeli, Türkiye'nin terörizmle mücadelede yeni bir oyalamayı yeni bir kandırmacayı kabul etmeyeceğini, bu konunun ısrarlı takipçisi olmayı sürdüreceğini vurguladı. Devlet Bahçeli, 2002 yılının ilk çeyreğinde ciddi büyüme sinyallerinin görülememesinin endişelerin artmasına neden olduğunu belirterek, ekonominin en büyük eksikliğinin Türkiye'nin elverişli bir yatırım ve üretim zemini ve ikliminden mahrum olması olduğunu kaydetti. 
     Bahçeli, ''Bugün 16 dolaylı vergi fon ve harcı tek başlık altında toplayan özel tüketim vergisi uygulamasına geçildiği bir dönemde mali barışı da temin etmek, verginin halk nezdindeki soğuk yüzünü değiştirmek önemlidir'' diye konuştu. 
     





</TEXT>
</DOC>
