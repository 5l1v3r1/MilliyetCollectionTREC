<DOC>
<DOCNO> 89291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/son/sontur16.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanı küçük düşüren slogan atmanın cezası 1 yıl hapis 
</HEADLINE>
<TEXT>

     Türkiye İnsan Hakları Vakfı TİHV İzmir Tedavi Merkezi psikiyatristi Dr. Alp Ayan katıldığı bir eylemde, attığı sloganlarla "Adalet Bakanını küçük düşürdüğü" iddiasıyla 1 yıl hapis cezasına çarptırıldı. 
     İzmir'deki THİV Tedavi Merkezi'nde psikiyatrist olarak çalışan Doktor Alp Ayan ve arkadaşları Mehmet Barındırık ile Abdulbari Yusufoğlu hakkında İzmir 4'üncü Ağır Ceza Mahkemesi'nde görülen dava sonuçlandı. 16 Mayıs 2001 tarihinden bu yana süren davanın dün gerçekleştirilen son duruşmasında Mahkeme Heyeti, Dr. Alp Ayan ve Mehmet Barındık'ın TCY'nın 159'uncu maddesini ihlal ettiğini belirterek, birer yıl hapis cezasına çarptırılmasına karar verdi. Aynı davadan yargılanan Abdulbari Yusufoğlu'nun 29 Eylül 2001 tarihinde vefatı nedeniyle hakkındaki dava düşürüldü. 
     Doktor Alp Ayan ve Mehmet Barındırık F tipi cezaevlerini protesto etmek amacıyla 13 Ocak 2001 tarihinde İzmir'de yapılan bir gösteride attıkları sloganlarla, "Adalet Bakanlığı'nı hedef aldığı" ve "sloganların içeriğinin Adalet Bakanlığı'nı aşağıladığı, küçük düşürdüğü" iddiasıyla yargılanıyordu. 
     





</TEXT>
</DOC>
