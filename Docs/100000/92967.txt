<DOC>
<DOCNO> 92967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/30/yazar/bila.html </URL>
<DATE> 2002/06/30/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Ecevit Revizyon yok 
</HEADLINE>
<TEXT>

     Asker arkadaşlığı farklıdır. Diğer arkadaşlıklara benzemez. Kalıcı bir dostluktur. Hele cephede geçmiş bir asker arkadaşlığının önüne geçecek dostluk yok gibidir. 
     Türkiye ve Güney Kore dün dünyaya bir futbol ziyafeti çektiler. Maça, hem sahada, hem tribünlerde "asker arkadaşlığı" havası hakimdi. 50 yıl önce de olsa Güney Kore için aynı cephede savaşmış olan iki ulus arasındaki köklü kardeşlik ve dostluk bağları, futbol sahasında da örülmüştü. Bu farklı hava Türkiye - Güney Kore maçını, Dünya Kupası’nın diğer maçlarından çok özel ve çok güzel kıldı. 
     2002 Dünya Kupası’nın en çok alkışlanacak iki takımı Türkiye ve Kore milli takımlarıydı. Kardeş Güney Kore takımını kutluyor, dünya üçüncüsü millilerimizi yürekten kucaklıyoruz. 
     Or - An’daki evinde Türkiye - Güney Kore maçını izleyen Başbakan Ecevit de maç sonrası yaptığımız görüşmede benzer duygular yansıttı. Ecevit, maçı değerlendirirken, "Hem futbol açısından çok kaliteli, çok güzel bir maç oldu, hem de bütün dünyaya Türkiye - Güney Kore dostluğunu çok güzel yansıtan görüntülere sahne oldu. Çok mutluyum, çok sevinçliyim. Dünya üçüncüsü olan takımımızla gurur duyuyorum. Hem Milli Takımımızı, hem de dost Güney Kore takımını başarılarından dolayı kutluyorum. Bu güzel havayı hem bizlere, hem bütün dünyaya yaşattıkları için teşekkür ediyorum" dedi. 
     Başbakan Ecevit’le futbol sevincinin gölgesinde kalmış olsa da, siyasi gelişmeleri de konuştuk. Başbakan’ın rahatsızlığından bu yana kamuoyuna yansıyan ve son günlerde giderek yoğunlaşan hükümetin DSP kanadında revizyon söylentileri, Başbakan Yardımcısı Hüsamettin Özkan’la yolların ayrıldığına ilişkin haberleri, Özkan’ın DSP Grup toplantısına katılmayışının siyasi bir tavır olarak yorumlanmasını anımsatarak, Başbakan Ecevit’e görüşünü sorduk. Başbakan şu değerlendirmeyi yaptı 
     "Son zamanlarda üst üste değişik senaryolar üretiliyor. Bu senaryolar Türkiye’ye huzur değil, belirsizlik getiriyor. Senaryolarla dedikodularla ilgili değilim. Türkiye’nin önde gelen sorunu şu günlerde ekonomidir. Ekonomiyi canlandırmak için yeni fırsatlar açılmıştır. Bütün ilginin ve dikkatlerin bu konu üzerinde yoğunlaşması gerekir." 
     Başbakan Ecevit, Özkan’ın grup toplantısına gelmeyişine dayandırılan yorumlarla ilgili olarak da, şunları dedi 
     "Olağanüstü bir durum yok. Sayın Özkan bana telefon ederek eşinin rahatsızlandığını, İstanbul’a doğru yola çıkmak zorunda kaldığını, grup toplantısından da geç haberdar olduğunu söyledi." 
     Ecevit, hükümetin DSP kanadında Özkan’ı da kapsayan bir revizyona gidileceğine ilişkin haberleri ise şöyle değerlendirdi 
     "Hiç böyle bir şey düşünmedim bile. Dediğim gibi gerçekleri yansıtmayan birçok senaryo üretiliyor. Oysa olağanüstü hiçbir gelişme yok." 
     Başbakan Ecevit, Başkent Üniversitesi’nin yürüttüğü tedaviyle ilgili olarak gündeme gelen eleştiriler, omur zedelenmesinin daha iyi tedavi edilebileceğine dönük haberlere ilişkin sorumuzu da biraz sitem yüklü bir ifadeyle şöyle yanıtladı 
     "Türkiye’de herkes doktor kesildi. Doktor olmayan, uzman olmayan birçok kişi teşhis koyup, tedavi öneriyor. Bol bol tıbbi yorumlar ve önerilerde bulunuyor. Ben bu tür dedikoduya dayalı söylenti ve yorumlarla ilgili değilim. Bunlarla vakit kaybetmeye niyetim yok. Daha önce de ifade ettiğim gibi tedavimi yürüten Başkent Hastanesi’ne ve değerli doktorlarına güvenim tam. Tıbbın bütün olanaklarını ve bilgilerini kullandıklarından kuşku duymuyorum. Tedavimden ve doktorlarımdan memnunum." 
     Başbakan Ecevit, hem siyasi, hem de tıbbi olarak gündemden düşmeyen önerileri, senaryo olarak nitelendiriyor ve ilgilenmiyor. Başbakan, hafta sonunu yarın yapılacak olan liderler zirvesine hazırlıkla geçirdi. Liderler zirvesinin gündemine ilişkin sorumuzu yanıtlarken de, "Tabii Türkiye’nin bütün sorunlarını ele almaya çalışacağız. Biliyorsunuz uzun süredir bir araya gelmemiştik. Sanıyorum görüşmelerimiz ekonomi ağırlıklı olacak" yanıtını verdi. 
     Başbakan Ecevit, doktorları üzmek istemediğini, bu nedenle mümkün olduğunca önerilerine uyacağını, ancak yarın liderler zirvesinin Başbakanlık Konutu’nda yapacaklarının doktorlar tarafından da bilindiğini kaydetti. Ecevit, doktorların tavsiyeleri doğrultusunda dışarıdaki çalışmalarını en aza indirmeye gayret edeceğini de vurguladı. 
     
     







Vardi kara geliyor, tasasından ölüyor... 


İnsana yolculuk 


Ecevit Revizyon yok 


Renkler dünyasında sarhoş olmak 


B.E. Koç olsaydı... 


Zorunlu eğitim 12 yıla çıkarsa... 


Rüyalar ve uyandıran’ gerçekler... 


Kıssadan hisse... 


Yazlık kitaplar ve korsanlık 


Millilerimiz üzerinden siyaset 


Anneler ve "projeleri" 


Cahiller ve eyyamcılar halkımızı kandırıyor 


Zeki Müren’in 1955 - 1963 kayıtları yayımlandı 


Bayar Siyasete aktif katılım sağlanmalı 


</TEXT>
</DOC>
