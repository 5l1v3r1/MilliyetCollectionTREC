<DOC>
<DOCNO> 66009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/05/son/sondun08.html </URL>
<DATE> 2002/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail "İran'a saldırmak niyetinde değiliz" 
</HEADLINE>
<TEXT>

     İsrailli bakanlar, ülkelerinin İran'a saldırı düzenleme niyetinde olmadığını bildirdi. 
     Ulaştırma Bakanı Efraim Şineh, İsrail'in Körfez'deki Buşehir'de Rus uzmanların inşa ettiği İran nükleer santraline saldırması durumunda ''aklının alamayacağı'' bir cevap alacağı yönündeki İran tehdidine cevaben İsrail radyosuna yaptığı açıklamada, ''Hiçbir zaman İran'a saldırma niyetinde olmadık ve olmayız'' dedi. 
     Spor ve Bilim Bakanı Matan Vilnai de ordu radyosuna, bu tehdidin yeni olmadığını belirterek, ''Karşılıklı yapılan tüm tehditler bana lüzumsuz geliyor'' diye konuştu. 
     İran Savunma Bakanı Ali Şamkani, El Cezire televizyonuna, ''İsrail, İran'a karşı herhangi bir askeri harekette bulunursa, hiçbir İsrailli politikacının aklının alamayacağı bir cevapla karşılaşacaktır'' demişti. 
     İsrail Dışişleri Bakanı Şimon Peres de İran'ın seçkin askeri birliği Devrim Muhafızları'nı Lübnan'a yerleştirdiğini ileri sürerek, bunun BM sözleşmesine aykırı olduğunu kaydetmişti. 
     Peres, İran'ın Lübnan'daki Hizbullah militanlarına, İsrail kentlerini vurabilecek 8 bin füze temin ettiğini de öne sürmüştü. 
     






</TEXT>
</DOC>
