<DOC>
<DOCNO> 57021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/13/son/soneko16.html </URL>
<DATE> 2001/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Büyükelçisi "18 gün sonra tekstil kotası yüzde 50 kalkacak" 
</HEADLINE>
<TEXT>

     ABD'nin Ankara Büyükelçisi Robert Pearson, ülkesinin 18 gün sonra, tekstilin bütün kategorilerinde Türkiye'ye uygulanan kotayı yüzde 50 oranında kaldıracağını bildirdi. 
     Pearson, bölgeyi daha iyi tanımak ve iş fırsatlarını değerlendirmek amacıyla geldiğini söylediği Gaziantep'te, Vali Vekili Ali Küçükaydın ve Büyükşehir Belediye Başkanı Celal Doğan'ı makamında ziyaret edip bir süre görüştü. 
     Türkiye'nin ekonomik sıkıntı yaşadığını, ABD'nin ise bu konuda nasıl bir yardım yapabileceğinin arayışı içerisinde olduğunu ifade eden Pearson, ''Bu anlamda düşünecek olursak, 18 gün sonra tekstil kotasının, bütün kategorilerde yüzde 50 oranında kaldırılacak olması, Türkiye ve Gaziantep ekonomisi açısından son derece önemli bir gelişme olacak'' dedi. 
     Tekstilde kotanın 2004 yılında'da tamamen kaldırılacağını belirten Pearson, şöyle konuştu 
     ''2-3 yıl içerisinde tekstil üreticilerinin büyük fırsatlar yakalayacağına inanıyorum. Eğer, ben tekstil üreticisi olsaydım kotalardan rahatsız olmaz, rekabeti düşünürdüm. Türkiye, dünyanın en büyük tekstil üreticisi olan ülkelerle rahatlıkla rekabet edebilir. 
     Tayvan, Singapur ve Endonezya, Türkiye için tekstilde dikkate alınması gereken ülkelerin başında geliyor. 
     Şunu unutmayalım ki tekstilde rekabet en önemli konudur. ABD'de 3 büyük tekstil firması iflas etti. Biz kendi firmalarımızın iflasına dahi müsaade ettik. Çünkü, rekabetin gücüne inanıyoruz, Türkiye'nin de bu güce inanması gerekir.'' Pearson, 11 Eylül terörist saldırılarından sonra dünyada birçok şeyin değiştiğini, ABD'nin terör acısını yaşadığını, bu yeni dönemde de ABD-Türkiye ilişkilerinin çok önemli bir boyut kazandığını sözlerine ekledi. 
     Pearson, gazetecilerin, 11 Eylül saldırılarından sonra ABD'de gözaltına alınan Türklerle ilgili sorusunu ise ''Bu konuda detaylı bir bilgi verecek durumda değilim. Ancak, gözaltına alınan Türkler'in büyük çoğunluğunun vize sürelerinin dolduğu anlaşılıyor. Bu konuda, Türkiye'nin endişe duymasına gerek yok. Gözaltına alınma gerekçesinin saldırı ile ilgisi yok'' diye cevaplandırdı. 
     Pearson, Gaziantep Müzesi'ni de ziyaret etti. Pearson, özellikle Zeugma Antik Kenti'nden çıkartılan mozaikleri çok beğendi ve bu eserleri yakından görmenin heyecanını yaşadığını söyledi. 
     






</TEXT>
</DOC>
