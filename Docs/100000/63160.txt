<DOC>
<DOCNO> 63160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/19/son/sontur08.html </URL>
<DATE> 2002/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz "2002 yılı kritik bir eşik" 
</HEADLINE>
<TEXT>

     ANAP Genel Başkanı ve Başbakan Yardımcısı Mesut Yılmaz, Avrupa Birliği'nin günümüzde keskin bir viraja girdiğini, 2002 yılının, birçok bakımdan kritik bir yıl olacağını söyledi. 
     Parlamenterler Birliği tarafından TBMM'de düzenlenen "Avrupa Ortak Değerleri ve Avrupa Anayasasının Temel Taşları" konulu kolokyumun açılışını yapan Yılmaz, AB sürecinde yapılan çalışmalarla ilgili bilgi verdi. Yılmaz, bu yıl, halen, tam üyelik müzakerelerini sürdürmekte olan 12 aday ülkeden en fazla 10'u hakkında tam üyeliğe kabul kararı alınacağını ve bunların 2004 yılından itibaren bilfiil tam üye olmasının sağlanacağını anlattı. Yılmaz, "Aday ülke olup da henüz kesin bir katılma takvimine sahip olmayan tek ülke Türkiye'dir. Böyle bir takvime sahip olmak için, her şeyden önce tam üyelik müzakerelerine başlanması gerekir. Bunun temel koşulu ise, hepimizin çok iyi bildiği gibi, Kopenhag siyasi kriterlerinin yerine getirilmesidir" dedi. 
     Yılmaz, AB'nin genişleyecek yeni yapısının nasıl işleyeceği, kararların nasıl alınacağı, ulus-devlet ile AB ortak yapılarının nasıl birlikte çalışacağı gibi sorulara, Mart ayından toplanacak konvansiyonda yanıt verileceğini kaydetti. Yılmaz, bu formda Türkiye'nin aktif bir rol alması gerektiğine inandığını vurguladı. Yılmaz, 2002 yılının sadece AB açısından değil, Türkiye açısından da kritik bir eşik olduğunun bilinmesi ve buna göre davranılmasının büyük önem taşıdığını belirtti. 
     "2001 yılı ülkemiz açısından zorlu bir yıl olmuştur" diyen Yılmaz, şunları söyledi 
     "Yaşadığımız ekonomik krizin faturası hepimize, toplumumuzun tüm kesimlerine çıkmıştır. Vatandaşlarımız ve toplumumuz büyük sıkıntı çekmiştir. Ancak her şerrin bir hayrı vardır. Bu ağır şartlar bizim bütün yıllar ihmal ettiğimiz, popülizmin dayanılmaz hafifliğinde görmezlikten geldiğimiz yapısal sorunları çözmemiz için zorlamıştır. 
     Geçen yıl hem uygulanan ekonomik programın hem de Avrupa Birliği'ne tam üyelik yolundaki Ulusal Program nedeniyle birçok yapısal reformu gerçekleştirmiş buluyoruz. Bu reformların sürmesi bizim daha sağlam temeller üzerine bina inşaa etmemize olanak sağlayacaktır. Avrupa Birliği ile üyeli sürecinde 2001 yılı belki de şimdiye kadar en başarılı yılımız olmuştur." Yılmaz, AB'ye tam üyelik müzakerelerinin başlamasının ön şartı olan siyasi kriterlerde, Meclis'in Anayasa değişiklikleriyle önemli bir atılım sağladığını, uyum yasalarının da Meclis'e sevkedildiğini ancak siyasi kriterler bakımından hala yapılması gerekenler olduğunu söyledi. Herşeyden önce temel bir zihniyet değişimine ihtiyaç olduğunu ifade eden Yılmaz, Türk halkına ve insanına güvenen, hukuk devletinin tüm gereklerine riayet eden, insan haklarını en geniş planda güvence altına alan bir anlayışı egemen kılmak mecburiyetinde olduklarını bildirdi. 
     Yılmaz, ABD'ye 11 Eylül'de yapılan saldırının da Türkiye'nin Kopenhag kriterlerini karşılamaması için bir mazeret olamayacağını vurguladı. 
     Yılmaz, Türkiye'nin AB'ye tam üyelikten başka ciddi bir seçeneği olmadığı gibi, Avrupa Birliği'nin Türkiye'siz bir entegrasyonunun eksik kalacağı görüşünü de savundu. Bunun için Türkiye'nin üzerine düşen yükümlülükleri eksiksiz yerine getirmesi gerektiğini belirten Yılmaz, AB'nin de kimi zaman sergilediği ve her sağduyulu insanı rahatsız edecek tutum ve davranışlardan kaçınması gerektiğini bildirdi. 
     Yılmaz, "Örneğin, terörist örgüt oldukları tartışılamayacak oluşumların uluslararası terörizme mücadele kapsamında değerlendirilmesi kabul edilebilecek bir husus değildir. Bu gibi tutumlar, toplumumuzda ister istemez AB'nin niyetleri konusunda tartışmalara yol açmaktadır. Öte yandan, Türkiye'nin tam üyeliğinin siyasi, ekonomik, kültürel ve stratejik anlamda Avrupa'ya güç katacağı gerçeğinin Avrupa kamuoylarında anlatılması gerekir. Bu hususta da, AB üyesi üye ülkelerin daha açık bir siyasi angajmana girmeleri beklenir" diye konuştu. 
     
     AB'ye üye olup fakirleşen ülke olmadı 
     AB Genel Sekreteri Volkan Vural da, AB'ye giriş için gereken ekonomik değerleri anlatırken, serbest piyasa ekonomisi kurulmasının istendiğini ve bunun da olmazsa olmaz şartları olduğunu söyledi. Vural, bunun birinci koşulunun devletin tanımıyla ilgili olduğunu, devletin üreticiliği düzenleyici olması gerektiğini ve ikinci koşulun da devletin yeni görevleri olduğunu bildirdi. Vural, devletin mümkün olduğunca ekonomik ve sosyal partnerlerle, sivil toplum örgütleriyle kurallar koyan ve yaptırım uygulayan bir konuma getirilmesi gerektiğini, şeffaflık ve hesap vermenin bunun en önemli parçası olduğunu söyledi. Vural, AB'nin bir cazibe merkezi olması nedeninin başarısı olduğunu da belirterek, "AB'ye üye olup da fakirleşen hiçbir ülkenin olmaması bir tesadüf değildir" dedi. 
     






</TEXT>
</DOC>
