<DOC>
<DOCNO> 53264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/20/son/sontur02.html </URL>
<DATE> 2001/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş, IMF Başkanı ile görüştü... Derviş neler söyledi... 
</HEADLINE>
<TEXT>

     Ekonomiden sorumlu Devlet Bakanı Kemal Derviş, Uluslararası Para Fonu IMF tarafından Türkiye'ye sağlanması planlanan 10 milyar dolarlık ek dış finansmanın tamamen yeni bir kaynak olduğunu ve Türkiye'nin mevcut programı çerçevesindeki tüm alacak ve ödemelerinin üzerine ilave olarak geleceğini bildirdi. 
     Bakan Derviş, IMF Başkanı Horst Köhler ile yaptığı görüşmenin ardından, gazetecilerin sorularını yanıtladı. Derviş, onuncu ve onbirinci gözden geçirme dönemlerinden Türkiye'nin alacağı olan 3'er milyar doların yanı sıra gelecek yıl için daha önceden öngörülen 1 milyar doları aşkın paranın geçerli olduğunu ve 10 milyar dolar olarak planlanan ek dış finansmanın, daha önceden öngörülen kredi diliminin üzerine ekleneceğini anlattı. 
     Derviş, buna karşılık, Türkiye'nin gelecek yıl IMF'ye geri ödemesi öngörülen yaklaşık 5 milyar dolarlık SRF İlave Rezerv Kolaylığı 
     kredisinin, planlandığı gibi IMF'ye iade edileceğini belirtti. 
     Devlet Bakanı Derviş, IMF İcra Direktörleri Kurulu'nun onuncu gözden geçirme dönemini sonuçlandıracak olan toplantısının gelecek hafta yapılmasının beklendiğini de bildirdi. Bu toplantıda, dördüncü kredi dilimi olan yaklaşık 3 milyar dolarlık kredi serbest bırakılacak. 
     Türkiye'nin ekonomik durumunun ABD'de olumlu görüldüğünü anlatan Derviş, bu çerçevede, bu görüşü pekiştirecek olan New York ve Washington'da uluslararası finans ve yatırım çevreleri için düzenlenecek toplantıların yarar sağlayacağını umduğunu dile getirdi. 
     Derviş, IMF'den sağlanacak 10 milyar dolar yeni kaynağın, hibe değil borç olduğunu belirterek, Türkiye'nin güçlü ekonomiye kavuşması için borç yükünün azalması gerektiğini de kaydetti. 
     Bakan Derviş, bir gazetecinin, ''onbirinci gözden geçirme olacak mı, yoksa program yeni stand-by ile birleştirilecek mi '' sorusunu, ''O tür takvim meselelerini halletmeye çalışıyoruz. Tam nasıl olacağı henüz belli değil. Ancak bir şey çok önemli. Prensip olarak mevcut program yürürlükte. Bu 10 milyar dolar olarak düşünülen ek finansman programı, önceki programa ek olarak geliyor. Mevcut program üzerine yeni bir program ve yeni bir kaynak, olay bundan ibaret'' diye yanıtladı. 
     Türkiye'nin gelecek yıl 5 milyar dolarlık borç ödemesinde bir değişiklik olup olmadığı sorusuna karşılık Derviş, ''Mevcut programla olduğu gibi devam edeceğiz. Gelecek yıl 1 milyar dolar alacağımız var. 
     Bu yıl, onbirinci dönemden 3 milyar dolar alacak var. Bunlarda değişiklik yok. Geri ödememizde de değişiklik yok. Zamanında mevcut program çerçevesinde ödemeyi yapacağız. Mevcut programın üstüne, 10 milyar dolarlık kaynağın gelmesi öngörülüyor'' diye konuştu. 
     Gelecek yıl 5 milyar dolarlık borcun ödeneceğini anımsatan Derviş, ''Onlar bize ödeyecek, biz onlara ödeyeceğiz. Bizim için olumlu bir gelişme. Çünkü o 5 milyar zaten oldukça pahalı bir kaynaktı. 
     Kurtuluyoruz o pahalı kaynaktan. bunun yerine daha uygun maliyette ve daha uzun vadede bir kaynak alıyoruz. Bu, bizim için yeni bir program. 
     5 milyar doları geri ödememektense, ondan bir şey kazanmaya 
     çalışmaktansa, bu programı uygulamak çok daha olumlu'' dedi. 
     New York'ta bugün J.P Morgan şirketinin düzenlediği bir toplantıya katılacak olan Derviş, olumlu bir hava bulunduğunu ve bunu pekiştirmek gerektiğini kaydetti. 
     ''Bu olumlu hava içinde, Türkiye'ye yatırım yapan veya Türkiye ile ilgilenen özel sektöre bilgi vereceğiz. Sorulara cevap verme açısından önemli bir toplantı'' diye konuşan Derviş, toplantının zamanlaması için de, ortamın belirsiz olduğu Ekim ayı yerine, IMF'nin Türkiye'ye ek destek konusunda prensip kararının çıktığı bir zamanı seçtiklerini de kaydetti. 
     
     Program önemli bir fırsat 
     Derviş, ''bu toplantılarda yatırımcılara ne mesaj vereceği'' şeklindeki bir soruyu, ''birkaç gündür aynı mesajı vermeye çalışıyorum. Bu program, önemli bir fırsat. 11 Eylül'ün, bazı sektörler açısından etkileri oldu ve olacak. Dünyadaki durum, 11 Eylül öncesine göre daha zor. 11 Eylül, Türkiye'nin programını da zorlaştıran bir şey oldu. Bu ekonomik program ve ekonomik finansman ise uygun. Daha IMF İcra Kurulu'nda kesin bir karar verilmedi. Ancak ilke olarak destek kararı verildi. Müzakereler olumlu biterse gerçekleşecek'' diye yanıtladı. 
     Derviş, ''Bu bizim için iyi bir fırsat. Programı daha güçlü yürütme fırsatı. Bu kaynak bir borçtur, hibe değil. Başarı, bu kaynağın ve diğer kendi yarattığımız kaynakların en güzel ve verimli şekilde kullanılabilmesi. Türkiye sürekli iç borçlanmada, dış borçlanmada sorunlarının çözümünü aramamalı. Sorunların çözümü, yapısal yenilenmenin ve güçlü ekonominin gerçekten ortaya çıkarılabilmesi. Esas olay o. Ek kaynak, bunu kolaylaştıran fırsat. 
     Ancak çözümü orada bulmamamız lazım. Tersine bu borçları ödeyip borç yükünü zaman içinde azaltmamız lazım'' diye konuştu. 
     






</TEXT>
</DOC>
