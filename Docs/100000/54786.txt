<DOC>
<DOCNO> 54786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/29/son/sontur20.html </URL>
<DATE> 2001/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İndirimli satışlar şimdi de Bağdat caddesinde 
</HEADLINE>
<TEXT>

     Alışverişi canlandırmak amacıyla uygulanan indirimli satışlar, Kadıköy'de yarından itibaren başlayacak. 
     Bağdat ve Bahariye caddeleri ile Kozyatağı CarrefourSA Alışveriş Merkezi'ndeki dükkanlar, 3 gün boyunca yüzde 50'ye varan indirimler uygulayacak. 
     Bağdat Caddesi'nde mağaza sahipleriyle birlikte basın toplantısı düzenleyen Kadıköy Belediye Başkanı Selami Öztürk, esnafın talebi üzerine, başta Bağdat ve Bahariye caddeleri ile Kozyatağı CarrefourSA Alışveriş Merkezi olmak üzere, 30 Kasım ile 1 ve 2 Aralık günlerinde ucuzluk kampanyası gerçekleştirileceğini söyledi. 
     Kampanyanın amacının ''tüketiciye ihtiyacı olduğu ürünü ucuza satarken, aynı zamanda üretimin çarklarını döndürmek'' olduğunu belirten Öztürk, ''Tüketim olmadan üretim olmaz. 3 gün içinde rekor düzeyde ciro bekliyoruz. Bu kampanya, hem Türkiye ekonomisini, hem de Kadıköy esnafını rahatlatacak'' dedi. 
     Öztürk, indirim oranlarının yüzde 10-50 arasında olacağını ifade ederek, her mağazanın kendi indirimini kendisinin belirleyeceğini kaydetti. 
     Bu arada, Altunizade'de bulunan Capitol Alışveriş Merkezi'ndeki işyerlerinin yüzde 95'i de yarından itibaren 4 gün süreyle yüzde 70'e varan oranlarda indirimli satış yapacak. 
     






</TEXT>
</DOC>
