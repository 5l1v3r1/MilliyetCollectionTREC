<DOC>
<DOCNO> 87773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/04/guncel/gunz1.html </URL>
<DATE> 2002/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Okul kitapları 37 zamlandı 
     Gelecek eğitim-öğretim yılında okullarda okutulacak özel sektördeki yayınevlerinin bastığı ders kitaplarına yüzde 37.28, MEB’in bastığı ders kitaplarına da yüzde 30 oranında zam yapılması kararlaştırıldı. Zam oranı Milli Eğitim Bakanı Metin Bostancıoğlu tarafından da onaylandı. MEB ve özel sektör temsilcilerinin bir araya geldiği toplantıda netleşen zam oranlarına göre, en pahalı ders kitaplarının matematik kitapları olduğu öğrenildi. 
     
     Çağa Hukuk Ödülü Dr. Gül Okutan’a 
     Türkiye’de hukuk alanındaki çalışmaları özendirmek ve değerlendirmek amacıyla Çağa Hukuk Vakfı tarafından düzenlenen "Çağa Hukuk Ödülü", "Anonim Ortaklıklarda Paysahipleri Sözleşmeleri" tez çalışması ile İstanbul Üniversitesi Hukuk Fakültesi’nden Dr. Gül Okutan’a verildi. İş Bankası Plaza’da gerçekleştirilen törende 15 bin dolar tutarındaki ödülü alan Dr. Okutan, "Doktor" unvanını kazandığı teziyle ödül almanın mutluluk verdiğini belirtti. 
     
     Conolar silahlı saldırıya uğradı 
     Adana’da, isimleri birçok hırsızlık ve dolandırıcılık suçlarına karışan Cono Aşireti’ne mensup kişilerin evine dün yapılan saldırıda 1 kişi silahla, 1 kişi de kaçarken otomobilin çarpması sonucu yaralandı. Olayların büyümesi olasılığına karşı Çevik Kuvvet ve Cinayet Bürosu ekipleri Conolar’ın oturduğu sokakları kordon altına aldı. Polis, olaya karıştığı iddia edilen bir kişiyi gözaltına alırken, silahlı saldırıyı düzenlediği iddia edilen Cengiz Ozan Göcük’ü arıyor. 
     
     Yakalanmasalar banka soyacaklardı 
     Küçükçekmece’de iki ayrı market soygunundan 3.5 milyar lira çaldıkları öne sürülen Alaattin Kamacı ile Tolga Aydemir, bir banka şubesini soymak için keşif yaparken yakalandı. Sefaköy’de iki ayrı BİM Market’in maskeli ve silahlı iki kişi tarafından soyulması üzerine başlatılan çalışmalar kapsamında, banka şubesinde şüphe üzerine gözaltına alınan Kamacı ile Aydemir’in suçlarını itiraf ettikleri öğrenildi. Kamacı, "Yakalanmasaydık, bankayı da soyacaktık" dedi. 
     
     Tefeci arabasında kurşun yağmuru 
     Bağcılar Çınar Mahallesi’nde dün akşam 34 YM 4879 plakalı Mercedes marka otomobiliyle ilerleyen Erkan Duran’ın 31 önünü kesen iki kişi çapraz ateşe alarak kurşun yağdırdı. Vücuduna çok sayıda kurşun isabet eden Duran olay yerinde hayatını kaybederken, saldırganlar yaya olarak kaçtı. Sık sık tehdit aldığı öğrenilen Duran’ın 15 gün önce ayağından vurulduğu belirtildi. Arabadan çok sayıda çek ve senet çıkarken, Duran’ın tefecilikten sabıkası olduğu iddia edildi. 
     



 GÜNCEL 

















</TEXT>
</DOC>
