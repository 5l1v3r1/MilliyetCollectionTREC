<DOC>
<DOCNO> 86069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/25/son/sondun05.html </URL>
<DATE> 2002/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
California Üniversitesi, embriyon kopyaladığını doğruladı 
</HEADLINE>
<TEXT>

     ABD'deki California-San Franscico Üniversitesi UCSF , tıbbi araştırma için insan embriyolarının klonlanmasına yönelik büyük ölçekli bir girişime evsahipliği yaptığını doğruladı. 
     UCSF'nin üç yıl önce başlayan ve bir süre sonra geçici olarak rafa kaldırılan projesinde, tıbbi araştırma için embriyonik kök hücreler elde edilmesi hedeflenirken, insan kopyalanması amaçlanmıyor. 
     Ancak yine de Wall Street Journal gazetesinin dünkü bir haberinde yer alan UCSF projesinin, milletvekillerinin tüm klonlama faaliyetlerini yasaklamayı düşündüğü Amerikan Senatosu'ndaki tartışmaları kızıştırması bekleniyor. 
     UCSF Tıp Fakültesi'nin Dekan Yardımcısı Kieth Yamamoto, ''Bu deneyler ve benzerleri, bizim için ilerleme sağlamanın ve bilimi yasadışı hale getirmemenin önemini vurguluyor'' dedi. 
     Embriyolog Roger Pedersen'in başkanlığını yaptığı araştırma grubunun, embriyo klonlaması konusunda, biri 1999, diğeri 2001 yılı başlarında iki deney yaptığı açıklandı. 
     UCSF yetkilileri, eyalet kasasından ve Geron adlı biyoteknoloji şirketi tarafından finanse edilen projenin ikna edici sonuçlar üretemediğini ve en azından şimdilik rafa kaldırıldığını söylediler. 
     UCSF'nin açıklamasıyla ilk kez büyük bir Amerikan üniversitesi, bir embriyo klonlama projesi yürüttüğünü doğrulamış oldu. Şimdiye kadar sadece Advanced Cell Technology adlı bir şirket, insan embriyonu kopyaladığını açıklamıştı. 
     





</TEXT>
</DOC>
