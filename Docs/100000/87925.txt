<DOC>
<DOCNO> 87925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/04/son/sontur05.html </URL>
<DATE> 2002/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Haluk Kırcı da affedilmek istiyor... 
</HEADLINE>
<TEXT>

     ''7 TİP'linin öldürülmesi'' ve ''Susurluk Davası'' hükümlüsü Haluk Kırcı'nın avukatı, Ödemiş İnfaz Hakimliği'ne başvurarak, müvekkilinin ''Şartla Salıverilmeye, Dava ve Cezaların Ertelenmesine Dair Kanun'' kapsamında tahliye edilmesini istedi. 
     Kırcı'nın avukatı Hüseyin Ayan tarafından Ödemiş İnfaz Hakimliği'ne verilen dilekçede, Ödemiş Cezaevi'nde hükümlü olarak bulunan Haluk Kırcı'nın infaz dosyasının ele alınması talep edildi. 
     Haluk Kırcı'nın müddetnamesinin yeniden tanzim edilerek derhal tahliyesi gerektiği savunulan dilekçede, Kırcı hakkındaki ''7 kez idam cezası'' kararının 36 yıl ağır hapis cezasına dönüştüğü belirtilerek, şöyle denildi 
     ''Bu durumda, müvekkil 7 idama mahkum olmayıp, 36 yıl ağır hapis cezasına hükümlü mahkum durumundadır. Zira idam mahkumunun müddetnamesi olmaz, idam mahkumu, idam infazını bekleyen mahkumdur. 
     Oysa müvekkil, idam infazını bekleyen mahkum olmayıp, 36 yıl hapis cezasına ilişkin müddetnamesi olan bir mahkumdur. 
     Başka bir anlatımla, müvekkil hakkında 4758 sayılı yasa gereğince müddetname düzenlenirken 7 idama hükümlü olarak değil, 36 yıl ağır hapis cezasına çarptırılmış hükümlü olarak işlem yapılmalıdır.'' Dilekçede, 36 yıl ağır hapis cezasına hükümlü Haluk Kırcı'nın, bu cezasının infazı için cezaevinde kalacağı sürenin 14 yıl 4 ay olduğu ifade edildi. 
     10 yıllık indirimin, infaz hükümlerine göre, çekmesi gereken 
     toplam ceza üzerinden yapılmasıyla Kırcı'nın cezasının 4 yıl 4 aya düşeceği kaydedilen dilekçede, ''Müvekkil, 13 yılı aşkın süre hapis cezası çektiğinden, kamuoyunda 'Susurluk Davası' diye bilinen davadan aldığı 4 yıllık hapis cezası da fazla yattığı cezadan mahsup edildiğinde derhal tahliyesi gerekmektedir'' denildi. 
     





</TEXT>
</DOC>
