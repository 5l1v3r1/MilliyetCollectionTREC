<DOC>
<DOCNO> 65339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/01/yasam/ayas.html </URL>
<DATE> 2002/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bagajdan tilki katliamı çıktı 
</HEADLINE>
<TEXT>

Jandarma ekiplerinin şüphe üzerine Konya yolunda durdurduğu aracın bagajında, siyanürle zehirlenerek "katledilmiş" tam 67 tilki bulundu.. 
     FEVZİ KIZILKAYA Konya 

     Türkiye’de bugüne kadar toplu halde işlenmiş en büyük hayvan katliamlarından biri, Konya’da jandarma tarafından ortaya çıkarıldı. Ve zehirli yem kullanarak yasadışı yollarla 67 tilkiyi avlayan üç kişi yakalandı. 
     Konya - Afyon karayolunda denetim yapan jandarma ekipleri, şüphe üzerine Çetin Özgür’ün kullandığı 42 Y 0470 plakalı otomobili dün sabah saatlerinde durdurdu. Özgür’ü aracından indiren jandarma ekiplerinin yaptıkları arama, tam bir katliamı ortaya çıkardı. Aramada, aracın bagaj ve arka koltuk bölümünde saklanmış, toplam 67 adet tilki ele geçirildi. 
     
     20 milyar ceza kesildi 
     Zehirli yemle siyanür öldürülerek avlandıkları belirlenen 67 adet tilki ile araca el konuldu, olayla ilgisi bulunan Çetin Özgür, Nezgin Uçar ve Beşir Özgün yakalanarak gözaltına alındı. 
     Toplam 20 milyar 100 milyon lira para cezası kesilen sanıklar, tutuksuz yargılanmak üzere serbest bırakıldı. Para cezasının, yargı süreci sonucunda mahkemenin vereceği karar doğrultusunda tahsil edileceği kaydedildi. 
     Konya Av ve Yaban Hayatını Koruma Başmühendisliği’ne teslim edilen tilkiler ise, Belediye ekipleri tarafından Aslım Çöplüğü’ne gömüldü. Yetkililer, dağlarda kar nedeniyle aç kalan tilkilerin, yiyecek bulmak için yerleşim bölgeleri ve karayolu yakınlarına indiğini, bunu fırsat bilen avcıların, araziye zehirli yem bırakarak kürkü için hayvanları öldürdüklerini söylediler. Yetkililer, yaklaşık 100 kilometrekarelik bir alan içinde aynı yöntemle zehirlenmiş daha binlerce tilkinin can vermiş olabileceğinden endişe ediyor. 
     



 YAŞAM 




















</TEXT>
</DOC>
