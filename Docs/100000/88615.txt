<DOC>
<DOCNO> 88615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/08/siyaset/siy02.html </URL>
<DATE> 2002/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
DOKTORLARI DİNLEDİ 
</HEADLINE>
<TEXT>

Doktorlar "Zirve için Köşk’e giderseniz daha önceki olumsuz tabloya döneriz." Ecevit "Kendimi iyi hissediyorum, ama bana düşen kararınıza boyun eğmek." 
     SERPİL ÇEVİKCAN Ankara 

     Başbakan Bülent Ecevit, doktorlarının "Zirve için Köşk’e giderseniz 10 - 15 gün önceki olumsuz tabloya dönmek zorunda kalabiliriz" uyarısına istemeyerek uydu. Ecevit, "Kendimi iyi hissediyorum, ama bana düşen sizin kararınıza boyun eğmek" diyerek zirveye katılmadı. 
     Prof. Dr. Turgut Zileli başkanlığında 9 kişilik konsültasyon heyeti, dün saat 09 05’te Or - An’daki çalışma ofisine geldi. Zirve nedeniyle her zamankinden 2 saat önce gelen doktorların muayenesi yaklaşık 1 saat sürdü. Doktorlar, Ecevit’e şu değerlendirmeyi yaptılar "Durumunuz iyi, ancak toplantıya gitmenizi tavsiye etmiyoruz. Yakaladığımız bu iyi durumun gerilemesini istemiyoruz. Yeniden 10 - 15 gün önceki noktaya dönmenizi arzu etmeyiz. Toplantıya katılırsanız, o noktaya dönmek zorunda kalabiliriz. Hızlı bir iyileşme sağlandı. Eğer o noktaya geri dönersek yeniden bu kadar hızlı bir iyileşme trendi yakalayamayabiliriz. Bunu riske etmeyelim." Ecevit de, zirveye katılmayı çok istediğini ve kendisini hazırladığını kaydederek, "Şu anda iyi hissediyorum" dedi. Doktorların, "Karar sizin. Gitmek isterseniz saygı duyarız. Ancak uzun süre oturur pozisyonda olmanız, ayağınızdaki sorun göz önüne alındığında sıkıntı yaratabilir" sözüne karşılık da Ecevit, "Madem uygun görmüyorsunuz, o zaman bana da buna boyun eğmek düşer" dedi. 
     Rahşan Ecevit de eşine, "Bülent, doktorları dinleyelim. Köşk’e gitmesen iyi olur" telkininde bulundu. 
     



 SİYASET 












</TEXT>
</DOC>
