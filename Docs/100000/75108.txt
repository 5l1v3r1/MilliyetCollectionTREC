<DOC>
<DOCNO> 75108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/son/soneko15.html </URL>
<DATE> 2002/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Eximbank, TL kredi faiz oranlarında 4 puan indirime gitti 
</HEADLINE>
<TEXT>

     Devlet Bakanı Tunca Toskay, Türk Eximbank'ın TL kredileri faiz oranlarında 4 puan indirime gittiğini açıkladı. 
     Bakan Toskay, söz konusu indirimle, 6 ay vadeli sevk öncesi TL ihracat kredisi, performans TL kredisi, dış ticaret şirketleri kısa vadeli TL ihracat kredi programları kapsamında, yüzde 44-52 aralığında kredi kullanma imkanı getirildiğini bildirdi. 
     Devlet Bakanı Toskay'ın yaptığı yazılı açıklamaya göre, Türk Eximbank, kaynak maliyetlerinin gelişimi ve piyasa faiz oranlarının genel seyrini de dikkate alarak, TL kredilerinin faiz oranlarında indirim yaptı. 
     Bu çerçevede, sevk öncesi TL ihracat kredisi, performans TL kredisi, dış ticaret şirketleri kısa vadeli TL ihracat kredisi, turizm pazarlama kredisi, uluslararası nakliyat pazarlama kredisi faiz oranları 4'er puan indirildi. 
     Firmaların mevcut risk ve sigortalı olma durumlarına göre kademeli olarak uygulanan faiz oranlarında yapılan yeni düzenleme ile ihracatçılara 6 ay vadeli sevk öncesi TL ihracat kredisi, performans TL kredisi, dış ticaret şirketleri kısa vadeli TL ihracat kredi programları kapsamında yüzde 44-52 aralığında kredi kullanma imkanı getirildi. 
     Uluslararası taşımacılık yapan firmalara yönelik olarak kullandırılan 6 ay vadeli uluslararası nakliyat pazarlama kredisi programı kapsamında yüzde 52 oranından, turizm pazarlama kredisi programı kapsamında yüzde 52-56 oranından kredi kullanılabilecek. 
     Faaliyetlerini kalkınmada öncelikli yörelerde sürdüren ihracatçılara uygulanacak faiz oranı ise yüzde 39 olarak belirlendi. 
     Yeni faiz oranları, 1 Nisan 2002 tarihinden itibaren kullandırılacak krediler için geçerli olacak. 
     Eximbank, Ocak-Mart 2002 döneminde ise bin 200 firmaya, 705 trilyon lira 520 milyon dolar kredi kullandırdı. 
     






</TEXT>
</DOC>
