<DOC>
<DOCNO> 54209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/26/son/sonspo14.html </URL>
<DATE> 2001/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Alpay "Leeds maçında 'Türk dışarı' tezahüratı beni çok üzdü" 
</HEADLINE>
<TEXT>

     İngiltere'nin Aston Villa takımında oynayan Alpay Özalan, ligde Leeds United ile deplasmanda yaptıkları maçta kendisine yönelik yapılan Türk dışarı tezahüratlarının kendisini çok üzdüğünü söyledi. 
     Alpay, kendisine ait ''www.alpayozalan.com'' adresli internet sitesine yaptığı açıklamada, böyle bir şeyi bir daha yaşamak istemediğini belirterek, şöyle konuştu 
     ''Açıkcası bu laflar beni biraz daha kamçıladı ve gerçekten çok iyi bir oyun sergiledim. Maçın bitimine 15 dakika kala tüm stat, her top kazandığımda veya olumlu bir hareket yaptığımda beni ayakta alkışlamaya başladı. Bunda maç boyunca sabırlı davranmam ve tepki vermemiş olmamın da büyük rol oynadığını düşünüyorum. Maç sonrası herkes beni tebrik etti. Maçtaki görevim Alan Smith'i tutmaktı ve bunu çok iyi başardım. Gerçi 20. dakikada golü attı ama benim hatam yoktu. 
     Görevimi iyi yapmam onu sinirlendirmiş olsa gerek, sonunda işi kavgaya ve sertliğe döktü. Bana attığı yumruk sonrası kırmızı kartı görüp oyun dışı kaldı.'' Leeds United maçının ligin en zor karşılamalarından biri olduğunu belirten Alpay, ''Liderlik mücadelesi verdiğimiz rakibimiz karşısında 1-1 berabere kalarak 1 puan aldık. Ligde Liverpool lider durumda. 
     Arsenal, Newcastle ve takımım Aston Villa, aynı puanla arka arkaya sıralanıyor. Zirvede zorlu bir mücadele var. Alacağımız iyi sonuçlarla bu takımların arasından sıyrılıp lider olmak istiyoruz'' diye konuştu. 
     
     İngiltere'deki grev 
     İngiltere'de futbolcuların grev yapmasına da değinen Alpay, Türkiye'de futbolcuların aynı hareketi yapması halinde büyük sorunlar yaşanacağını dile getirdi. 
     Alpay, ingiltere'de profesyonelliğin her alanda tam anlamıyla uygulandığını belirterek, ''Herkes hakkının peşinden sonuna kadar koşuyor. Burada yapılanları Türkiye'de yapmaya kalksalar, ortalık fena karışır. Açıkcası bazıları da darağacına asılır. Ama profesyonelliğin şartları neyse yerine getirilmeli. Ben burada yabancı bir oyuncuyum ama uyulması gereken şartlar neyse uymaya hazırım'' diyerek sözlerini tamamladı. 
     






</TEXT>
</DOC>
