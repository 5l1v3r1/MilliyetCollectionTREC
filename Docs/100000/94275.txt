<DOC>
<DOCNO> 94275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/07/son/sonspo03.html </URL>
<DATE> 2002/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Görme özürlü dağcılar, Ağrı'nın zirvesinde.. 
</HEADLINE>
<TEXT>

     İspanya'dan Türkiye'ye gelen 10'u görme özürlü 18 dağcı, beraberindeki 2 Türk dağcıyla birlikte Ağrı Dağı'na zirve yaparak, dönüşe geçtiler. 
     Grup Başkanı Halis Çeven'den telefonla edinilen bilgiye göre, dün hava koşullarının kötü olması nedeniyle 4 bin 200 metrede kurdukları kampta kalan dağcılar, sabahın erken saatinde tekrar tırmanışa başladılar. 
     Havanın açık ve tırmanışa elverişli olması sonucu 4 saatlik bir tırmanışın ardından Ağrı Dağı'nın 5 bin 137 metre yüksekliğindeki zirveye ulaştıklarını anlatan Çeven, zirve yapma başarısını gösteren dağcıların oldukça neşeli olduklarını belirtti. 
     Dağcıların sağlık durumlarının gayet iyi olduğunu da belirten Çeven, ''Görme özürlü İspanyol dağcılar, zirvede kutsal dağa tırmandıkları için çok neşeli ve heyecanlıydılar. Gözleriyle göremeseler bile gönül gözleriyle zirveyi görüp, bunun heyecanını yaşamış oldular'' diye konuştu. 
     Çeven, 3 Temmuz'da başlanan tırmanışta yapılan zirvenin ardından inişe başladıklarını, 4 bin 200 metreye inerek geceyi burada geçireceklerini, yarın erken saatlerde de Doğubayazıt'a inerek tırmanışı tamamlayacaklarını söyledi. 
     





</TEXT>
</DOC>
