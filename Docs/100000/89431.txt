<DOC>
<DOCNO> 89431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/12/son/soneko05.html </URL>
<DATE> 2002/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
TOFAŞ'tan kuş serisine veda... 
</HEADLINE>
<TEXT>

     Tofaş Türk Otomobil Fabrikaları A.Ş, ''Kuş serisi'' olarak bilinen ''Şahin'', ''Doğan'' ve ''Kartal'' modeli otomobillerin üretimine son verdi. Böylece, ''Murat 124'', ''Tempra'', ''Tipo'' ve ''Uno''dan sonra ''Kuşlar'' da üretim bantlarından uçmuş oldu. 
     Tofaş'ı uzun yıllar sırtlayan modeller olarak bilinen ''Kuş serisi''nin üretimine, genel anlamda, tüketicilerin aldıkları otomobillerde son teknolojik donanımlara sahip olmak istemesi yüzünden son verilirken, otomobilseverler açısından bir sayfa daha kapanmış oldu. 
     Halk arasında ''Hacı Murat'' olarak adlandırılan ''Murat 124''ün hemen ardından üretimine başlanan ve bir dönem özellikle ailelerin rüyalarını süsleyen ''Şahin'', ''Doğan'' ve ''Kartal''ın kanatları, Tofaş yöneticilerinin aldığı karar doğrultusunda artık hareket etmeyecek. 
     Tofaş Ceo'su Antonio Bene, ''131'' serisi olarak da bilinen ''Kuşlar''ın, Türk otomotiv sektör tarihinde önemli bir yer tuttuğunu belirterek, yine de, sürekli son teknolojileri araçlarında kullanmaya özen gösteren bir kuruluş olarak, bu serinin üretimine son verme kararını verdiklerini söyledi. 
     Her zaman yeni model arayışı içinde olduklarını ve bu hedef doğrultusunda üretimlerini sürdürdüklerini ifade eden Bene, ''Kuşlara bugüne kadar yaptıklarından dolayı teşekkür ediyoruz ve güle güle diyoruz'' dedi. 
     Bu arada, Tofaş'ın ''Kuş serisi''nin üretimine son vermesi, otomotiv sektöründe beklenen bir gelişme olarak değerlendirildi. 
     Bene'den önceki Tofaş Ceo'su Jan Nahum da, tüketiciler arasında yaptıkları anketlerde, ''Kuş serisi''nden dolayı tepki aldıklarını söylemişti. 
     ''Kuş serisi''ni, 20 milyon dolarlık yatırımın ardından Avrupa Birliği standartlarına uygun üretmelerinin bile bu tepkiyi yok etmediğini belirten Nahum, ''Dünya standartlarında otomobil üreten ve bu otomobilleri tüm dünya ülkelerinde satılan Tofaş'ın, kuş serisi yüzünden aldığı tepkiler bizi bu serinin üretimini sorgulamaya yöneltiyor. Bugüne kadar talep var diye üretimi sürdürdük. Ancak, tepkilere daha ne kadar dayanabiliriz bilemiyorum. Sabrımızı zorluyoruz'' demişti. 
     
     ÜRETİM VE SATIŞLARI DÜŞMÜŞTÜ 

     Tofaş'ın Bursa'daki otomobil fabrikasında yakın zamana kadar üretimdeki en büyük paya sahip kuş serisi otomobillerin üretim ve satıştaki payları da düşmüştü. Tofaş'ın geçen yılki üretiminde kuş serisinin payı yüzde 3.1'e, satıştaki payı da yüzde 4.1'e gerilemişti. 
     3 bin 600 işçinin çalıştığı Tofaş Türk Otomobil Fabrikaları A.Ş'de 
     işçilerin yaklaşık 3 bini, ihracatta gösterdiği başarılı performans nedeniyle hafif ticari araç segmentindeki ''Doblo'' bandında görev alırken, ''Palio'' ve yeni model olarak piyasaya sunulan ''Albea''nın yer aldığı 178 serisinde üretim tek vardiya sürdürülüyor. ''Kuş serisi'' olarak bilinen Doğan, Şahin ve Kartal otomobillerinin üretimi ise stokların artması nedeniyle yaklaşık 3 aydır yapılmıyordu. 
     
     ''KUŞLAR''IN ÇEYREK ASIRLIK SERÜVENİ 

     Tofaş, ''Kuş serisi''nin ilk modeli olan ''Murat 131''in üretimine 1977 yılında başlamıştı. Söz konusu seri, 1981 yılından itibaren, ''Şahin'', ''Doğan'' ve ''Kartal'' olarak üç değişik versiyonda üretilmeye başlanmıştı. ''Kuş serisi''ne 1983 yılından sonra dahil olan ''Serçe''nin üretimine de, 1994 yılında son verilmişti. 
     Tofaş, daha önce 1993-1999 yılları arasında ''Tipo'', 1990-1998 arasında ''Tempra'', 1994-2000 yılları arasında da ''Uno'' modellerini üretmişti. 
     
     YEDEK PARÇA 10 YIL DAHA ÜRETİLECEK 

     Tofaş Ceo'su Antonio Bene, seri üretimine son verilen ''Kuş serisi''nin yedek parça üretimine 10 yıl boyunca devam edileceğini bildirdi. 
     Bene, otomotiv sektöründeki son teknolojileri üretiminde kullanmaya özen gösteren bir kuruluş olarak, ''Şahin'', ''Doğan'' ve ''Kartal'' modellerini kapsayan ''Kuşlar''ın seri üretimine son verdiklerini anımsattı. 
     Seri üretimin durdurulması nedeniyle piyasada yedek parça sıkıntısı yaşanmasının söz konusu olmadığını vurgulayan Bene, ''Seri üretimine son verilen kuş serisinin yedek parça üretimi 10 yıl sürecek. Bu konuda herhangi bir sıkıntı yaşanmayacak'' dedi. 
     Antonio Bene, seri üretimine son verilmesine karşın ''Kuş serisi'' için yurtdışından veya ticari taksi sürücülerinden gelecek otomobil siparişlerinin 2003 yılı sonuna kadar karşılanmasına devam edileceğini anlatarak, şöyle konuştu 
     ''Kuş serisini, Mısır, Suriye ve Azerbaycan'ın da aralarında bulunduğu 6-7 ülkeye ihraç ediyoruz. Ayrıca, Türkiye'de ticari taksi sürücüleri seriye hala ilgi gösteriyor. Yurtdışından ve ticari taksi sürücülerinden otomobil siparişi gelmesi halinde, 2003 yılı sonuna kadar karşılanacak.'' 
     





</TEXT>
</DOC>
