<DOC>
<DOCNO> 91713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/yazar/ozyurek.html </URL>
<DATE> 2002/06/24/ </DATE>
<TIME>  </TIME>
<AUTHOR> Mustafa ÖZYÜREK  </AUTHOR>
<HEADLINE>
Enflasyon muhasebesi bankaları vergiden kurtarır mı 
</HEADLINE>
<TEXT>

     "Banka Sermayelerinin Güçlendirilmesi Programı" çerçevesinde mali tabloları enflasyon muhasebesine göre yeniden düzenlenen ticari bankalar büyük zararlar açıkladı. Geçmiş yıllara ve 2001 yılına ilişkin olarak BDDK’nın belirlemelerine göre açıklanan zararların iki temel kaynağı var 
     1 Enflasyon endekslemesi sonucu çıkan zararlar, 2 Ek karşılık ayrılması sonucu çıkan zararlar. 
     31.12.2001 tarihi itibariyle kar eden bankalara BDDK’nın denetimi sonunda zarar ilan etmek zorunda kaldı. 
     Karlı bilançolarını devlet BDDK istediği için trilyonlarca lira zarar etmiş gibi ilan eden bankalar, bir yandan da vergi ödemek zorunda kalmaktadırlar. Bu çelişkili durumu konunun uzmanı olmayanlara anlatmak kolay değil. 
     Enflasyon dikkate alındığında gerçekte zarar eden işletmeler, yürürlükteki vergi kanunlarına göre belirledikleri bilançolarını karlı kapatmak ve vergi ödemek zorunda kalmaktadırlar. Sanal olarak ortaya çıkan karlardan gerçek olarak vergi ödenince bir süre sonra işletme sermayesi erimekte ve işyerleri kapanmaktalar. 
     İş dünyasının temsilcileri TOBB, TÜSİAD ve mali müşavirler camiasının temsilcisi TÜRMOB gibi örgütler yıllardır enflasyon muhasebesinin uygulanmasını bu nedenle istemektedirler. 
     Enflasyon muhasebesi sadece BDDK’nın çıkardığı yönetmeliklerde değil, vergi kanunlarında da yer alsaydı, şimdi zarar açıklayan bankalar vergi ödemek zorunda kalmayacaklardı. 
     Bankalar Birliği’nin Maliye Bakanlığı’na başvurarak BDDK’nın belirlemelerine göre 2001 yılında zarar açıklayan bankalardan vergi alınmamasını istediği yolunda haberler çıktı. 
     Vergi kanunlarında enflasyon muhasebesi uygulanmasına olanak tanıyan bir düzenleme yapılırsa, bankalar 2001 yılı için vergi ödemekten kurtulabilirler. Ancak yürürlükteki yasal hükümlere göre enflasyon muhasebesi uygulaması sonucu doğan zararları vergi açısından dikkate almakta zorluk var. 
     Maliye’nin enflasyon muhasebesine geçişteki kararsızlığının devam etmesi durumunda, başta bankalar olmak üzere tüm finans sektörünü olumsuz etkileyen Vergi Usul Kanunu’nun 279. maddesinin kaldırılması ve eskiye dönülmesi de düşünülebilir. Vergi Usul Kanunu’nun mevcut 279. maddesine göre, aktiflerinde menkul kıymet bulunan işletmeler bu kıymetleri 31 Aralık tarihinde borsa rayici ile borsada rayici yoksa işleyen gelirlerini hesaplamak suretiyle yeniden değerliyorlar. Böylece işletmeler, henüz tahakkuk etmemiş menkul kıymet gelirlerinin vergisini ödemek zorunda kalıyorlar. Aktiflerinde iç borçlanma senetleri bulunan bankalar ve diğer finans kurumlarının içinde bulundukları kriz de göz önünde tutularak Vergi Usul Kanunu’nun belirttiğimiz bu hükmünün kaldırılması ve eskiye dönülmesi yerinde olur. Kaldı ki mevcut enflasyonist ortamda elde edilen faiz gelirlerinin de büyük oranda nominal gelir olduğu, reel anlamda bir gelirden bahsedilemeyeceği de ortada. 
     
NOT 
25 Haziran 2002 Salı günü saat 14.00’te İstanbul Ticaret Odası Toplantı Salonu’nda, Maliye Hesap Uzmanları Derneği tarafından düzenlenen "Özel Tüketim Vergisi" konulu panele, TÜRMOB Genel Başkanı Mustafa Özyürek, Baş Hesap Uzmanı Serdar Koyutürk, Gelirler Genel Müdürlüğü Daire Başkanı Mehmet Ali Özyer ve hesap uzmanı Soner Ülgen konuşmacı olarak katılacaklardır. 
     
     







Futbolu başarmak 


Seyri bedavadır, buyrun... 


Saddam’a karşı senaryolar 


İlaç gibi geldi 


Yolunu arayan ülke 


Enflasyon muhasebesi bankaları vergiden kurtarır mı 


Bir eğitimciye görülen reva 


2002 futbol devrimi 


Futbol 1 Eğlence 0 


Dolardaki düşüş nereye kadar gidebilir 


100 lira mevduatın 11 lirası batmış 33 lirası kredide 


</TEXT>
</DOC>
