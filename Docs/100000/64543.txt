<DOC>
<DOCNO> 64543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/28/spor/ysenay.html </URL>
<DATE> 2002/01/28/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Tribün isyanı 
</HEADLINE>
<TEXT>

     Beşiktaş - Trabzon mücadelesinin son dakikalarında çıkan tribün olayları için herkes ateş püskürüp, maçın kesilmesine haklı olarak tavır koyarken, kimse oyunun akışı içindeki pozisyon inceliklerine göz gezdirip, seyirciyi moral olarak çökerten sebepleri analiz etmiyordu nedense... 
     Önce Tümer’in vurduğu ölü toptaki zerafete göz gezdirmeden Metin’in kaledeki durumuna bakalım... Güya baraj ayarlamasına dikkat edip, kendini sağ direğin dibine kilitleyen kaleci Metin Aktaş’ın kabahatine hayretle baktı tribündeki sakin insanlar... Tümer’e adeta kendi solunu boş bırakıp, "Buraya vur" dercesine ikramda bulunan veya büyük enayilik gösterisi sergileyen Metin, bana göre hem oyunun zıvanadan çıkmasına, hem de tribünlerin homurdanmasına sebep olan "ilk ateşi" yakmış kişidir Trabzon’da... Sonrasında gelen ikinci gole hiç lafımız yok. Ama üçüncü sayıdaki İlhan’ın vuruşuna basit bir yumruk atmak varken, topu sol elinin içiyle tokatlamasına nasıl bir "namuslu kaleci aptallığı" gözüyle bakabiliriz ki 
     Fark çıktı mı üçe İşte o anlarda futbol oyununun içeriğini, teknik detaylarını çok iyi bildiğini taa İdman Ocağı - İdman Yurdu rekabetinden beri tanıdığımız Trabzon seyircisi, o golden sonra galeyan havasına bürünmeye başlamış, hatta olgun taraftar yavaş yavaş sahayı terk etmeyi yeğlemiştir... 
     Benim en çok hayret ettiğim, bütün bu kaleci garabetlerini seyretmesine rağmen Briegel neden kendini kaybetmiş bir Metin’i oyundan çekip, almamıştır halen şaşkınım. Üstüne üstlük, kaleci maskaralığının en son görüntüsünü de günün vizyonuna koyan Metin, Rus Khlestov’un sol direğe vuruşunu da kolunun altından yumurtlayınca, Beşiktaş’ın mükemmel futbolu beş farka yükselmiş, ama Avni Aker’deki göz yaşı ve kahkaha ile karışık goller de Türk futbol tarihindeki yerine oturmuştur... 
     Bütün bu anlattıklarımıza rağmen yılın en çok koşan ve en estetik futbolunu oynayan Beşiktaş’ın o günkü muhteşem galibiyetine laf anlatmak değildir niyetimiz... Trabzon’un koltuk parçalaması ve tribün ateşlemelerine mazeret bulmak da değildir düşüncemiz... Ama olmaz ki... Böylesine karikatürize goller de yenmez ki canım... Tribünlerin çok şey beklediği Trabzon takımının file bekçiliği gibi çok ciddi bir görevde böylesine laubaliliğe hiç mi hiç yer yoktur. Ve Trabzon’daki tribün isyanındaki şuur altı sebepler bizce yukardaki nedenlerdir doğrusu. 
     



 SPOR 
































</TEXT>
</DOC>
