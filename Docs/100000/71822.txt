<DOC>
<DOCNO> 71822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/10/son/sonspo02.html </URL>
<DATE> 2002/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Karan ''Çok kaçırdım. Kazanmasak kendimi avutamazdım'' 
</HEADLINE>
<TEXT>

     Beşiktaş ile oynanan derbi maçta kaçırdığı gollerle dikkat çeken Galatasaraylı Ümit Karan, ''Hayatımda hiç bu kadar şanssız bir maç oynadığımı hatırlamıyorum'' dedi. 
     Bütün derbi maçların zor geçtiğini, ancak kendisi için dün gecenin çok daha zor geçtiğini ifade eden Ümit, kendisine ait olan ''www.umitkaran.net'' isimli internet sitesinde yaptığı açıklamada, ''Çok şanssızdım. Her halde boş kale bulsaydım, onu da atamazdım. 
     İnanılmaz zorlandım. Çünkü maç berabere bitse, bu kaçırdığım goller beni çok rahatsız edecekti. Sanıyorum Roma maçında da beni etkilerdi'' ifadelerini kullandı. 
     ''Fleurquin'in golü olmasaydı sanıyorum uzun süre kendime gelemezdim'' diyen Ümit, üç puan alarak rahatladıklarını ve 1 dakika sonra liderliklerini geri aldıklarını bildirdi. 
     Ümit, maçta kaçırdığı gollerden sonra bir ara konsantrasyonunu kaybettiğini belirterek, ancak yerini Serkan'a bırakırken taraftarların kendisine destek olmasının, biraz olsun hayata dönmesine neden olduğunu dile getirdi. 
     Hafta içinde Roma ile Şampiyonlar Ligi'nde zorlu bir deplasman maçı yapacacaklarını kaydeden Ümit, ''Bu karşılaşma ya tamam, ya devam maçı olacak'' dedi. 
     Ümit, Galatasaray olarak felsefelerinde ''Dur'' demenin bulunmadığını ifade ederek, ''İki cephede de mücadeleye devam etmek istiyoruz. Edeceğiz de. Kimsenin şüphesi olmasın'' diyerek açıklamasını tamamladı. 
     






</TEXT>
</DOC>
