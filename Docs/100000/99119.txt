<DOC>
<DOCNO> 99119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/31/son/soneko08.html </URL>
<DATE> 2002/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Paşabahçe "Beykoz'un kapatılması üretimi etkilemeyecek" 
</HEADLINE>
<TEXT>

     Paşabahçe'nin Beykoz fabrikasında üretimin durdurulmasının, şirketin üretim ve ihracatında herhangi bir hedef daraltmasına neden olmayacağı açıklandı. 
     Şişecam'dan yapılan açıklamada, Paşabahçe Cam Sanayii ve Tic. A.Ş. 
     Beykoz fabrikasının ''kapatılması'' sonucunda, kamuoyunda bazı yanlış anlamaların söz konusu olduğu belirtildi. 
     Beykoz, Kırklareli, Mersin ve Eskişehir fabrikalarında otomatik cam ev eşyası üretildiği anımsatılan açıklamada, bu yıl, Kırklareli fabrikasında 505 milyon adet, Mersin fabrikasında 443 milyon adet, Eskişehir fabrikasında 152 milyon adet üretimin hedeflendiği, Eskişehir fabrikasında yıl sonunda tamamlanacak olan yeni tesisle, üretimin yıllık 277 milyon adet düzeyine ulaşacağı bildirildi. 
     Üretimi durdurulan Beykoz fabrikasında ise küçük fırınlardan oluşan dağınık üretim yapısı içinde, sadece 6 hattın devrede olduğuna işaret edilen açıklamada, ''Paşabahçe'nin 2002 yılı ihracatı 200 milyon doları aşacaktır. Yeni kurulan Eskişehir tesisinin Ocak ayından itibaren devreye girmesiyle 2003 yılı ihracatının 220 milyon doları aşması planlanmaktadır'' denildi. 
     
     EL İMALATI ÜRÜNLER DENİZLİ'DE 
     Başta çeşm-i bülbül olmak üzere Beykoz camları, opalin serileri gibi cam eşya ile el imalatı ürünlerin Denizli Cam'da üretiminin sürdürüldüğü duyurulan açıklamada, el imalatı ürünlerin yurtiçi ve yurtdışı toplam satışlarının 21 milyon dolar olduğu ve ihracat içinde yüzde 8 pay aldığı kaydedildi. Açıklamada, daha sonra şöyle denildi 
     ''Beykoz fabrikasında üretimin durdurulması, Paşabahçe ürünlerinin üretim ve ihracatında herhangi bir hedef daraltmasına sebep olmayacaktır. Yurtiçi ve yurtdışı müşterilerin talebini karşılayacak kapasite ve teknik imkanlar vardır ve geliştirilerek sürdürülmektedir. 
     Yapılan iş, büyümenin doğru sanayileşme bölgelerine kaydırılmasından ibarettir.'' 
     





</TEXT>
</DOC>
