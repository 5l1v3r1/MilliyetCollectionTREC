<DOC>
<DOCNO> 99234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/dunya/dun02.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
17 Kasım meydan okudu... 
</HEADLINE>
<TEXT>

     YORGO KIRBAKİ Atina 

     Yunan polisinin 14 üyesini yakaladığı "17 Kasım" terör örgütü, yayımladığı bir bildiriyle hem "ölmedik.. buradayız" mesajı verdi, hem de yakalanan teröristlerin "adil yargılanmamaları halinde tutukluların değiş tokuşunu sağlamak için rehineler alacağı" tehdidinde bulundu. 
     Örgüt, Elefterotipia gazetesine gönderdiği "Devrimci 17 Kasım örgütü" imzalı bildirisinde, polisin operasyonlarından büyük bir darbe yediğini kabul etti. "Pek çok yoldaşımızı kaybettik. Ailemizin büyük bir bölümünü kaybettik" diyen 17 Kasım, "Ancak bu mücadelemizden caydığımız anlamına gelmez. Sadece mücadeleyi bir süre ertelemek zorundayız" ifadesini kullandı. Örgüt, beş sayfalık bildirisinde "Hatalarımızdan ders aldık. Polisin yaptığı hataların da yardımıyla yolumuza devam ediyoruz" dedi. 
     Polisin söz konusu bildirinin sahte olduğunu söylemesini engellemek amacıyla, örgütün hücre evlerinden birine yapılan baskında bir video kaset ele geçirildiğini ancak, polisin bunu açıklamadığını da kaydeden 17 Kasım, kendini idealist ve masum bir örgüt gibi göstermeye çalıştı. 
     Ama buna rağmen polis, bildirinin sahte olduğu iddiasında. Polis, metinde kullanılan dilin ve örgütün ideolojisinin yansıtılış biçiminin geçmişteki bildirilerden farklı olduğu tespitini yapıyor. 
     



 DÜNYA 












</TEXT>
</DOC>
