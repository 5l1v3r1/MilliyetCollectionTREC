<DOC>
<DOCNO> 85380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/spor/bavr.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'dan futbol 
</HEADLINE>
<TEXT>

Cuper’in laneti Arjantinli hoca, Avrupa’da Mallorca ve Valencia 2 ile yakaladığı üç finalin ardından Inter’in başında da şampiyonluğa mendil salladı 
     İTALYA Ligi’nde Inter ile son hafta lider girdiği lig yarışını da kaybeden teknik direktör Hector Cuper, dört yılda dördüncü kez kupa hüsranı yaşayarak, "uğursuz" damgası yedi. Son üç yılda Valencia ve Mallorca ile çıktığı iki Şampiyonlar Ligi ve bir Kupa Galipleri finalinden boynu bükük ayrılan Cuper, bu kez Inter ile şampiyonluk kupasını kaybetti, şeytanın bacağını yine kıramadı. 
     ARJANTİNLİ teknik adam, 1998 - 99’da Mallorca’yı Kupa Galipleri Kupası finaline kadar taşıdı, ancak başaramadı. Ardından Valencia ile çıktığı Şampiyonlar Ligi finallerinde önce Real Madrid, sonra Bayern Münih’e teslim oldu. Şimdi de Inter’de kupayı yine kıl payı kaçırdı. Ancak Cuper’in bıraktığı Valencia, genç hocası Benitez ile İspanya’da 31 yıl aradan sonra lig şampiyonluğunu kucakladı. 
     
Valencia bitirdi      İSPANYA Ligi’nde Malaga’yı deplasmanda 2 - 0 deviren Valencia, bitime bir hafta kala şampiyonluğunu ilan etti. Tayfun ve Nihat’ın takımı Real Sociedad, Valladolid’i dış sahada 3 - 1 yenerek, ligde kalmayı garantiledi. 
     
Zafer Ajax’ın      HOLLANDA Ligi’nde Ajax, evinde NEC Nijmegen’i 2 - 0 mağlup ederek, 28. şampiyonluğunu ilan etti. Kırmızı - Beyazlılar’ı 1999’dan sonra ilk kez zafere götüren golleri Mido ile Meyde kaydetti. Ligde ikinciliği PSV, üçüncülüğü de Feyenoord elde etti. 
     
Dortmund şampiyon      ALMAN Ligi’nde son hafta sahasında W. Bremen’i 2-1 yenen Borussia Dortmund altı yıl aradan sonra 6. şampiyonluğunu ilan etti. Stalteri’nin golüne, Çek Köller ve Brezilyalı Ewerthon cevap vedi. Yıldıray’ın takımı B.Leverkusen ise H.Berlin’i 2-1 yenmesine rağmen ikincilikte kaldı. 
     
Lyon ilk kez      FRANSA Ligi’nin son haftasında lider Lens’i sahasında 3 - 1 mağlup eden Lyon tarihinde ilk kez şampiyonluğa ulaştı. Ligin ilk iki sırasındaki takımları buluşturan mücadelede Lyon’u zafere taşıyan golleri Gouvou, Violeau ve Laigle attı. Altı aydır zirvede yer alan, ancak son maçta şampiyonluğu Lyon’a kaptıran Lens’in tek sayısı ise Bak’tan geldi. 
     



 SPOR 























</TEXT>
</DOC>
