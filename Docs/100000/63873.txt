<DOC>
<DOCNO> 63873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/24/guncel/gun03.html </URL>
<DATE> 2002/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversite yönetimi ve Öğrencileri profesöre sahip çıktı 
</HEADLINE>
<TEXT>
"Hocam seninleyiz" 
Kırıkkale Üniversitesi Rektörlüğü'ne aday olan Prof. Dr. Bedriye Saraçoğlu'na yönelik iftira ve karalama kampanyası ters tepti... 
     AYDIN HASAN Ankara 

     Kırıkkale Üniversitesi Rektörlüğü'ne aday olan Prof. Dr. Bedriye Saraçoğlu'nun kadın kimliğini aşağılamaya yönelik iftira kampanyası, ters tepti. Üniversite yönetimi ile öğrenciler, çirkin iftira kampanyasına tepki gösterdi. 
     Saraçoğlu hakkında üniversite öğretim üyelerine gönderilen imzasız mektubun Milliyet Gazetesi'nde yayınlanmasının ardından Kırıkkale Üniversitesi'nde yaşanan rektörlük yarışı, düzeysiz boyutundan sıyrılmaya başladı. Gazetemizi ziyaret eden bir grup öğrenci, Saraçoğlu'nun kadın kimliğine yönelik tavrı kınadıklarını söyledi. Rektörlük yarışının kendilerini ilgilendirmediğini belirten öğrenciler, "Bir hocamız hakkındaki küçük düşürücü, kadınlığını hedef alan çirkin kampanya bizi üzdü. Bu olayla, üniversitemiz utanç verici bir duruma düşürüldü" dediler. 
     
Üniversite İftiralar iğrenç      Rektör Prof. Dr. Tahsin Nuri Durlu, üniversite yönetimi adına şu açıklamayı yaptı 
     "Sayın Saraçoğlu ile ilgili olarak tümüyle hayal ürünü, gerçek dışı ve bırakınız üniversite gibi topluma örnek olması gereken bir ortam için düşünülebilecek en düzeysiz ortamda bile gündeme gelmemesi gereken çirkin ve iğrenç iftiralar yer almıştır. Bazı öğretim üyelerine gönderildiği iddia edilen imzasız mektup içeriğinde yer aldığı söylenen bu iddiaları şiddetle reddediyoruz. Üniversite, bu tür çirkinliklerin yer almaması gereken düzeyli bir ortam olup, bu tür akıl dışı karalamaların üniversitemizin adı ile birlikte anılması genç üniversitemizin tüm çalışanlarını ve öğrencilerini üzmüştür." 
     



 GÜNCEL 















</TEXT>
</DOC>
