<DOC>
<DOCNO> 58786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/24/son/sontur17.html </URL>
<DATE> 2001/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da yağışlar barajları doldurdu 
</HEADLINE>
<TEXT>

     İstanbul'da barajlardaki doluluk oranı ortalama yüzde 75.12'ye ulaşırken, tamamen dolan Darlık Barajı'ndaki suyun Ömerli Barajı'na tahliyesine başlandı. 
     İstanbul Su ve Kanalizasyon İdaresi İSKİ yetkililerinden alınan bilgiye göre, 4 Aralık tarihinde yüzde 44.12 olan İstanbul'un su kaynaklarındaki toplam doluluk oranı, ay boyunca görülen yağışlar sonucu bugün itibariyle ortalama yüzde 75.12'ye ulaştı. 
     Yetkililer, bugün sabah saatlerinden bu yana görülen yağmurun da etkisiyle doluluk oranı yüzde 100'e ulaşan Darlık Barajı'ndaki suyun Ömerli Barajı'na tahliyesine başlandığını bildirdiler. Aralık ayı başında yüzde 59.83 seviyesinde doluluk oranına sahip olan Darlık Barajı'nın, son 20 gündeki yağışlar nedeniyle bugün itibariyle yüzde 100 doluluk oranına ulaştığını kaydeden yetkililer, yağmurun devam 
     etmesi üzerine barajdaki suyun tahliyesine başlandığını kaydettiler. 
     Barajlar arasındaki bağlantı hatları vasıtasıyla Darlık Barajı'ndaki suyun Ömerli Barajı'na aktarılmaya başlandığını belirten yetkililer, Ömerli Barajı'nın doluluk oranının da yüzde 93.46'yı bulduğunu bildirdiler. 
     






</TEXT>
</DOC>
