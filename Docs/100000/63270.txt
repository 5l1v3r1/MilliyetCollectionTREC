<DOC>
<DOCNO> 63270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/20/son/sondun10.html </URL>
<DATE> 2002/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Süpermarket hırsızlarına karşı yeni yöntem Fotoğraflı teşhir.. 
</HEADLINE>
<TEXT>

     Polonya'nın kuzeydoğusunda bulunan Zambrow kentindeki bir süpermarketin sahibi, hırsızlara karşı yöntem üstüne yöntem geliştiriyor. 
     Hırsızlık yaparken yakalanan müşterileri polis gelinceye kadar bekletmek için, iki yıl önce süpermarkete bir kafes inşa eden Eugeniusz Kaczynski, şimdi de hırsızları utandırarak bir daha gelmemelerini sağlamak amacıyla, onların fotoğrafını marketin camına asmaya karar verdi. 
     Kaczynski'nin ''kusursuz'' olarak tanımladığı yönteme göre, ''Hırsızlara bir seçim şansı tanınıyor Ya kafeste polisi bekleyecekler ya da marketin camında fotoğraflarının sergilenmesine izin verecekler''. 
     Hırsızların şimdiye kadar, fotoğraflarının asılmasını tercih ettiklerini belirten Kaczynski, ''Bu, serbest bırakıldıktan sonra bir daha markete uğramayacakları anlamına geliyor'' dedi. 
     Kimlik kartlarındaki fotoğrafların fotokopisini cama asan Kaczynski, fotoğrafların üstüne de ''Kendisine ait olmayan ayakkabılara ilgi gösteren'' ya da ''beleş çikolata meraklısı'' gibi yazılar yazıyor. 
     Kaczynski, yöntemin insan haklarına aykırı olduğu yönündeki eleştirileri de, ''hırsızlara demokratik bir seçim şansı tanındığı'' gerekçesiyle reddediyor. 
     






</TEXT>
</DOC>
