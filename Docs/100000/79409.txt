<DOC>
<DOCNO> 79409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/20/yasam/yas03.html </URL>
<DATE> 2002/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Göz göre göre ölüm 
</HEADLINE>
<TEXT>

Aileleri tedavi parası bulamayınca hastaneden alınıp ölüme terk edilen 24 çocuktan dokuzu yaşamını yitirdi. Diğer çocuklar da ölümü bekliyor... 
     ŞENOL ÇAKIR Samsun DHA 

     Samsun 19 Mayıs Üniversitesi Tıp Fakültesi’nde lösemi teşhisi konulan, yaşları 3 ile 17 arasında değişen 24 çocuk, tedavi masrafları ailelerince karşılanamayınca, hastaneden alınıp ölüme terk edildi. Doktorlar, tedavisi yarım kalan çocuklardan 9’unun öldüğünü, 7’sinin yaşadığını, 8 çocuğun ailesine ise ulaşılamadığını açıkladı. 
     19 Mayıs Üniversitesi Tıp Fakültesi Çocuk Sağlığı ve Hastalıkları Hematoloji Bölümü’nde son 3 yılda başvuran 24 çocuğun yapılan tahlillerinde lösemi hastası olduğu belirlendi. Bunun üzerine çocuklar, tedaviye alındı. Genellikle köylerde yaşayan ve sosyal güvencesi olmayan dar gelirli aileler, 2.5 yıl sürecek tedavinin 10 milyar lirayı bulduğunu öğrenince bir süre sonra çocuklarını eve götürdü. 
     
7’si hayatta, 8’i kayıp      Son 3 yıldır tedavi için hastaneye getirilmeyen çocukları araştıran doktorlar, Münevver Albayrak 8 , Kezban Danacıoğlu 7 , Kübra Kuranlı 3 , Zeynep Akçay 17 , Ahmet Acar 16 , Raşide Gedik 16 , Fadime Kıran 14 , Rıdvan Başaslan 12 ve Emrah Öksüzoğlu’nun 17 öldüğünü belirledi. 
     Doktorlar, Gürhan Gül 9 , Hülya Lafçı 16 , Zehra Top 13 , Musa Göl 17 , Hüseyin Durak 17 , Nagihan Tek 18 ve Arzu Kartal’ın 10 yaşadığını saptarken Ömer Yazar 11 , Şeminur Kral 15 , Çiğdem Hakan 15 , Hasan Köse 10 , Dilek Karaman 15 , Hacer Zavalsız 7 , Kadir Şal 13 ile Yakup Yıldırım’ın 10 ailelerini adreslerinde bulamadı. 
     
Lösemi tedavisi pahalı      19 Mayıs Üniversitesi Tıp Fakültesi Çocuk Sağlığı ve Hastalıkları Hematoloji Bölümü öğretim üyesi Prof. Dr. Davut Albayrak, lösemi tedavisinin çok pahalı olduğunu belirterek şunları söyledi 
     "Bazı aileler, parasızlık yüzünden ilaçları temin etmekte zorlanıyor. Bu yüzden 24 aile, çocukların tedavisini kesip, evine götürdü. 8 aileye ulaşamadık. Bu çocukların da ölmüş olma ihtimali çok yüksek. Yaşayan 7 çocuğun mutlaka tedavi görmesi lazım. Aksi halde bu hastalık yeniden nükseder ve ölür. Lösemi hastası çocukları bulunan ve hiçbir sosyal güvencesi olmayan ailelere mutlaka yardım edilmelidir." 
     
"Yavrum eziyet çekerek öldü"      Şemsi Başaslan 
     Oğlum Rıdvan’ı hastaneye yatırdıktan sonra ilaç parası bulamadık. Evde, gözümüzün önünde eziyet çekerek öldü. 5 yaşındaki çocuğum Özkan’ın da tıpkı ölen oğlum gibi burnundan kan geliyor. Onu da parasızlıktan doktora götüremedik. Ölmesinden korkuyorum. 
     
     Hamide Albayrak 
     Kızım Münevver’i bir kez hastaneye götürdüm. İkinci kez götüremeden yavrum gözümün önünde can verdi. 
     



 YAŞAM 














</TEXT>
</DOC>
