<DOC>
<DOCNO> 64076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/25/magazin/yazdud.html </URL>
<DATE> 2002/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Seda ile Derya aynı dizide 
</HEADLINE>
<TEXT>

Gülben ile Metin Güneş flört ediyor, Papermoon, mankenli açılış, kebapta Venge şıklığı, Vakkorama’da Sushi, Park Orman konserleri, Günay’da müzik dolu geceler ve bu haber olay olacak... 
     Haftasonu yine 40 kapının ipini çektim. Herkes "Ne güzel dolaşıyorsun Senin yerinde olmak isteriz" deyince benim moralim bozuluyor. Haydi buyrun Bir gecede en az yüz kişiyle karşılaşın, hal hatır sorun. Sağolsunlar ama arada şişenin dibini bulup da sizi esir alanlardan nasıl kurtulacağınızı düşünün. Doğru yazdığım halde "Bize yine geçirmişsin" diyenlerle uğraşın. Cuma günü dişimin çekilmesi gerekiyordu. Sevgili doktorlarım Tankut Gürsoy ile Ilgan Ulutaş durumumun vahim olduğunu söylediler ama çektirmedim. Çünkü hafta sonu sefahat var. Sizler için çalışacağız ya. Alkol, çay, kahve diş çektirdikten sonra zararlıymış. E, ben nasıl dayanacağım iki gece Yeri gelmişken, size Ihlamur’daki Den-tan’dan söz edeceğim. Tankut ve Ilgan’ın reklama ihtiyaçları yok ama dünya çapında çalışıyorlar. Bütün müşteriler bilgisayara diş rahatsızlıklarıyla kayıtlı. Ben Miami’de bir sıkıntı yaşamıştım, Tankut Türkiye’den tedavimi elindeki röntgen ve bilgilere bakarak yapmıştı. Müthiş temiz bir yer. Den-tan’da kendimi huzurlu hissediyorum. Reklamlara başlamışken devam edeyim sayfamın bu kadar şık olmasında sevgili Eser Topçu ile Filiz Sunci’nin teknik olarak büyük emekleri var, gecikmiş bir teşekkür de onlara. Evet, bir süredir gitmediğim Ulus’daki Papermoon ile başladım cuma günkü eğlenceme. Cumartesi de uğradım, saat erken olmasına rağmen iki gece de bar ve salon tıklım tıklımdı. Buranın personelini fazlasıyla sıcak buluyorum, aile gibiyiz. Salon şefleri Volkan Şan, Sezgin Yüce, müdür Erol Usta, bar sorumluları Fahrettin Türkmen, Doğan, Doktor acayip şeker çocuklar. İnsan onlarla sohbet ederken vaktin nasıl geçtiğini anlamıyor. O gece BMW’nin en büyük bayilerinden Hasan ve Süleyman Kosif kardeşler, mimar Eren Talu, Galatasaray Başkanı Mehmet Cansun, Beşiktaş Yönetim Kurulu Üyesi Yıldırım Demirören, başarılı iş adamlarımızdan Adnan Polat, Samim Baki, ünlü reklamcı Alinur Velidedeoğlu, kocasına rağmen dolce vita’ yaşayan Ceyla Şahvanaz, televizyoncu Cem Şaşmaz, Uludağ Gazozları’nın kardeş veliahtları Ömer ve Murat Kızıl, bir köşede sevgili komşum Ebru Şallı ile Harun Tan vardı. Biz çıkarken üç silahşörler, Ali Dinçkök, Şeref Has ve Nuri Yönver içeriye girdiler. Nuri Ağabey Yönver sakallarını daha da uzatmış, bu da onu yaşlı göstermiş. Yine kapıdan çıkarken Devlet Bakanı ve Meclis Başkan Vekili sevgili ağabeyim Nejat Arsever ile güzel kızı Başak’ı gördüm. Dünya güzeli karısı Düriye, Ankara’daymış. Geçtiğimiz günlerde bel fıtığı ameliyatı olan Berna Yılmaz’ı ziyarete gelmişler. Bu fırsattan istifade Nejat Ağabey Başak’ı gezdiriyormuş ama çok ağır takılıyorlardı. Papermoon yine güzel gecelerinden birini yaşıyordu. 
     
     Seda Sayan Günay’ı yıkıp geçti 
     Papermoon sonrası soluğu Seda Sayan’ın ilk kez çıktığı Harbiye’deki Günay’da aldık. Ben biraz erken gittim. Seda ile kuliste birer el tavla attık ama dersini aldı 10 dakikada tavlayı koltuğunun altına sıkıştırdım. Seda’nın Kanal D’deki sabah programı müthiş gidiyor. Yakında konuk olarak beni de göreceksiniz. Aslında canlı yayınlanan sabah programları bana biraz ağır geliyor ama Seda ile hoş olacağına inanıyorum, reyting patlaması yaparız valla. Neyse daha sonra kulise sevgili Deriko Derya Tuna geldi, o da konuklarıyla Seda’yı izleyecekmiş. Derya Tuna ve Seda Sayan, çok yakında Gani Müjde’nin senaryosunu yazacağı müthiş bir dizide kamera karşısına geçecekler. Bunu söylediğimde şok olup nasıl öğrendiğimi sordular. Yanıt yine onlardan geldi, "Eee, Şenay Düdek farkı" dediler. Dizide üç dul kadının yaşam öyküsü anlatılıyor. Üçüncü kadın Aşkın Nur Yengi. Kulisteki mini sohbetimize modanın duayeni Canan Yaka da katıldı. Yakışıklı kocası iş adamı Ergin Tanca Londra’ya gitmiş. Hasan Kosif’in güzel karısı Meral, Ergin’in ablası olur. Hasan-Meral Kosif’in playboy oğulları Hakan Kosif Londra’da okuyor. Hakan bir ara Derin Mermerci ile aşk yaşamıştı. Şimdilerde Ece Erken ile birlikte anılıyor ama Ece "Valla daha Tuncer’den yeni ayrıldım, arkadaşız Şenay Abla" diyor. Bilemem artık. Ergin’den söz ediyorduk değil mi Ablası Meral Kosif ile Londra’ya gitmiş. Londra’da Hakan’a satın alınan evi döşemek üzere Meral’e yardımcı olacakmış. Bu arada Seda’nın tuvaletlerine baktım Canan dostum diye demiyorum harikaydı. Zaten herkes beğendi. İlki siyah krep satenden yapılmış, otriş ve makrame transparan kostüm. İkincisi daha uçuktu jorjet üstüne kahverengi boncuk işliydi. Sırt ve popo dekoltesi de tahrik ediciydi. Gelelim konunun sanat bölümüne Seda’ya 18 parça saz ve vokal eşlik etti. Sazın çoğu tanıdıktı Şendur Güzel, Seyfi Ulaş, Suat Diril, Timur Şenyaylar, vokalde Neslihan Özdemir... Program öncesi onlarla da sohbet ettik. Seda kuliste bir bardak buzlu viski içti. Sahne öncesi diyafram açısından yemek yenmediğini biliyorum, 
     o da öyle yapıyormuş. Sahneden inince sıcak bir çorba ve diyette olduğu için tavuklu sandöviç tercih ediyormuş. Seda ekip halinde çalışıyor. Makyözü Coşar, kuaförü Etiler Ulus’dan Sarp, yardımcısı Pasha ve basın danışmanı Nermin Ceri hep yanında. Salon hayli kalabalık ve kaliteydi. 
     Haluk ve Mustafa Ulusoy eşleriyle, Derya Tuna bir grup kız arkadaşıyla gelmişlerdi. Leyla Meşulam Kırca ve erkek arkadaşı Serdar Aktaş, Jumbo’nun ortaklarından İrma-Nurhan Çıtak, sosyetenin güzel kadınlarından Ahu Tuğbay, Parkfora Balık Restaurant’ın sahibi Ali Rıza Yılmaz ve karısı, yine sosyetenin gözde butikçilerinden Muzi Karaata, erkek arkadaşı Saffet Arıkan, kız kardeşi Gülsüm, Melek Boz, kızı Sanem Çapa, Can Tanrıyar, Petek Dinçöz, Ayşe-Hasan Erdem, Şerare-Ali Genç o kalabalıkta görebildiklerim oldu. Masaya bakan garson Cafer Can, şefler Yılmaz Kaya, Halil Aytemiz, Cemal Aktürk, aşçıbaşı Recep Çetin işlerini mükemmel yaptılar. Mönü pek zengindi bu kez. Ben somon ve ızgara levrek yedim. Masadaki dostlarım ise ön yemek olarak salata, karides aldılar. Ana yemekte de lüferi tercih ettiler. Masada herkes Tekirdağ rakısı içti. Seda Sayan canı isterse Türk Sanat Müziği’ni aslan gibi okuyor. Sazların çaldığı peşrevin ardından çıkış parçası Gönlümün Şarkısı’yla başladı. Söyleyemem Derdimi’, Nasıl Geçti Habersiz’, Sazlar Çalınır’, İntizar’ gibi şarkıların ardından ikinci bölüme geçti. Dönsen Bile’, Böyle Ayrılık Olmaz’, Sevmekten Kim Usanır’, Neyleyim Neyleyim’, Ah Geceler’ ile final yaptı. Yaklaşık 2 saat kaldı ve 25 şarkı okudu. Bu cumartesi Seda yine Günay’da. Pardon yaaa, neredeyse unutuyordum. Muazzez Ersoy’un eski sevgilisi Metin Güneş de vardı konuklar arasında. Malum Metin müteahhittir. Trilyonluk ihaleler alır. Bir de Orhan Ağabey Gencebay ile ortak müzik şirketi var. Şimdilerde Metin yine hızlı bir şekilde müzik sektörüne giriyor. 
     İlk transferi de Gülben Ergen. Gülben ile Metin prensipte anlaştılar, iş paraya kaldı. Evet, Günay’ın telefon numarasına gelince 0212 233 33 33. 
     
     Venge’de artık paket servisi var 
     Hafta içi bir de açılışa gittim. Ankara Hürriyet Dergi Grubu’nun başı, 20 yıllık sevgili arkadaşım Erdal İpekeşen tanıştırmıştı bize Ankara’nın gözde mobilyacısı İsmet Mobilya’nın sahibi İsmet Akyürek’i. İsmet Akyürek, Mahsun Kırmızıgül’ün eski şirketi olan akıllı bina’ Prestij’in yerinde açtı İstanbul merkezini. Tanıtımı sevgili Ali Sayar ve Banu Birkan yapınca 2 dakikalığına uğradım. Kalabalıktı. İstanbul Belediye Başkanı Ali Müfit Gürtuna, İstanbul Valisi Erol Çakır, Emniyet Müdürü Hasan Özdemir, sosyetenin güzellerinden Mustafa Denizli’nin eşi Çiğdem Kayalı, ünlü rallici Metin Kap ile yaşadığı aşkla yeniden gündeme gelen Güliz Onursal, www.semacelebi.com internet sitesinin sahibesi Sema Çelebi oradaydı. Açılış sonrası site komşum sevgili Filiz Yolaşan, Aynur Şenel, Aşkım Sağıroğlu ve Meltem Sayın ile Venge’de buluştuk. Filiz’in doğum gününü ve Aşkım ile Filiz’in yeniden yönetime seçilmelerini kutladık. Venge artık özel gecelerin yeri oldu. Sahibi, genç işadamı İzzet Antebi. Buranın halkla ilişkilerini yürüten Dilek Terzioğlu mükemmel biri. Bence işinde rakipsiz. O gece baktım da alt ve üst salon tıklım tıklımdı. Sosyete, çocuklarının doğum günlerini bile artık burada yapmaya başlamış. Müdavimleri arasında İnci-Mehmet Gazioğlu, Buket-Hayrettin Taşdelen, Feryal-Kemal Gülman, Revna-Yıldırım Demirören, Hülya Avşar, Birnur-Selim Gazioğlu, Elif Germiyanlıgil, Şirin-Neşet Yalçın var. Bence Venge’nin başarısında hesaplı fiyat politikası, etlerinin lezzetli oluşu, personelin servisteki kusursuzluğu önemli rol oynuyor. O gece işletme müdürü Erdem Ataç, salon şefi Cemal Yalçın, barmen Kenan Çakmak ve bizim masaya bakan garson İbrahim Esmer ile de bunları konuştuk. Yemekler müthiş lezzetliydi, kebap kültürüm olmamasına ve kolitime rağmen acayip yedim. Soslu patlıcan, çiğ köfte, sıcak pastırmalı humus, kuzu döner, gavurdağı, kaburga, tavuk Adana, tavuk şiş masaya geldi, tatlıya halim kalmadı. Bundan böyle Venge paket servisi de yapıyor. Telefon numarası 021 264 07 20. 
     
     Vakkorama’da Sushi zevki, Eylülist, Park Orman’da konser 
     Akmerkez Vakkoroma’nın müdürü sevgili Turgut Reyhan, Müthiş ucuzluk var, raflar boşaldı ama sana birkaç parça birşey ayırdım’ deyince hafta içi uğradım. Samimi söylüyorum, sezonda 1-2 milyara alacağım pek çok modeli 250-300 milyon liraya hallettim. Üstelik Advantage kart ile 4 takside böldürdüm. Çin ve Japon mutfağını çok severim ya, Vakkorama’nın içinde açılan sushi bölümüne geçtim hemen, ama masa bulamadım. Didem Taslan, Cihan Doğan, Hande Yener, Elifname’ Elif Güvendik, Yağmur, Şebnem-Celal Çapa, Miami’den New York’a yerleşen ve 10 günlük tatile gelen sevgili Nurdan Gür, yine Miami’den gelip yeniden İzzet Çapa’nın yanında işletmeciliğe başlayan sevgili Tolga Sezgin sushi yiyorlardı. Turgut ile bir masaya sonunda oturabildik. Fiyatlara göz gezdirdim, ehven, Demek ki kalabalığın nedeni bu. Kişi başı 5 milyona da çıkabilirsiniz 25 milyona da. Lezzetini ben beğendim. Çıkışta Ortaköy’deki Vira Vira’nın ortağı sevgili Zafer Malkoç ile karşılaştım. Dükkan sahibi ile aralarında sorun varmış, o nedenle şimdilik Vira Vira’yı kapatmışlar. Morali yerine gelsin diye Zafer’i de aramıza alıp Ortaköy’de yıllardır kalitesinden ödün vermeyen Eylülist’e uğradık. Sahibi Ayten Özer alışverişe çıkmış. Eylülist’de her çarşamba Bilgi Üniversitesi müzik gecesi, cuma akşamları Birsen Tezer ve Grubu, her cumartesi ise MP3’lüsü Mine-Kave-Yosun var. Telefon numarası 0212 257 11 19. İstinye’de oturduğum için bazı sabahlar Park Orman’a koşuya gidiyorum. Kışın bir başka güzel Maslak Park Orman. Ayrıca birbirinden ilginç sanatsal aktivitelere de ev sahipliği yapıyor. Örneğin 25 Ocak’ta Park Orman Dialogue’da Moe Joe, yine aynı yerde 26 Ocak’ta da Türkiye’nin en iyi blues gruplarından The Shrimps’i 10 milyona izleyebilirsiniz. Aynı mek nda 30 Ocak Çarşamba gecesi operetlerin primadonnası Semiha Berksoy sanatını ve aşklarını anlatacak. Kişi başı 10 milyon. Telefon numarası 0212 328 20 00. Evet efendim, çene ameliyatı ve diş çekiminin ardından ağrılar içinde tamamladım yazımı. Aslında bir gün ara da verebilirdim ama içim elvermedi. En kötü gününüz benimkinden iyi olsun, kalın sağlıcakla. 
     
     



 MAGAZİN 















</TEXT>
</DOC>
