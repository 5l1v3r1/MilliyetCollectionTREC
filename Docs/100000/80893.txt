<DOC>
<DOCNO> 80893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/son/sonspo04.html </URL>
<DATE> 2002/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş izin yapmadan Gaziantepspor maçı hazırlıklarına başladı 
</HEADLINE>
<TEXT>

     Birinci Süper Lig'de dün Göztepe'ye evinde yenilen Beşiktaş, izin yapmadan Gaziantepspor ile yapacağı ligin son maçının hazırlıklarına bugün başladı. 
     Mahkemesi nedeniyle Almanya'ya gidecek olan teknik direktör Christoph Daum'un katılmadığı idmanda, siyah-beyazlı futbolcular antrenör Roland Koch yönetiminde çalıştı. 
     Fulya Tesisleri'nde yaklaşık 1.5 saat süren antrenmanda, Göztepe maçında 90 dakika forma giyen oyuncular koşu yapmakla yetinirken, diğerleri ise dar alanda çift kale maç oynadı. İlhan Mansız, antrenman maçında attığı birbirinden güzel gollerle göz doldururken, futbolcuların idman boyunca son derece isteksiz oldukları gözlendi. 
     Antrenmana, sakatlıkları bulunan Baya, Sertan, Erman ve Necat ile izinli olan Tümer katılmadı. Kasıklarında ağrılar olan Baya'nın Almanya'ya gideceği ve tedavisinin eski doktoru tarafından yapılacağı öğrenildi. 
     Yarını dinlenerek geçirecek olan Beşiktaş, Gaziantepspor maçı hazırlıklarını 30 Nisan Salı günü yapacağı antrenmanla sürdürecek. 
     





</TEXT>
</DOC>
