<DOC>
<DOCNO> 58219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/21/siyaset/asiy.html </URL>
<DATE> 2001/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Museviler Bush’a mektupla başvurdu 
</HEADLINE>
<TEXT>
Türkiye’ye yardım zamanı 
ABD’de bulunan dokuz Musevi kuruluşun mektubunda, yardım şeklinin borç silme, ticari imtiyazlar ve yeni IMF desteğiyle olabileceği belirtildi 
     ABD’de bulunan dokuz Musevi kuruluş ABD Başkanı George W. Bush’a ortak bir mektup yazarak, kendisini Türkiye’ye ek ekonomik destek vermeye davet etti. 
     ABD’deki Musevi toplumu ve liderliği olarak, Türkiye Cumhuriyeti ve halkına yönelik desteği tekrarlamak amacıyla yazılan mektupta, Türkiye’nin içinde bulunduğu ekonomik güçlüklere dikkat çekilerek, Bush’tan Türkiye’ye ek ABD desteği konusunu değerlendirmesi istendi. 
     Mektupta, bu yardımın, borç silinmesi, ticari imtiyazlar ve Uluslararası Para Fonu’ndan IMF yeni bir destekle sağlanabileceği belirtilirken, "Biz inanıyoruz ki, böyle bir değerlendirme uygundur ve zamanıdır" denildi. 
     Türkiye’nin, laik ve Müslüman bir ülke olarak, 11 Eylül’den sonra ABD’ye desteğini, son 50 yıldaki her büyük krizde olduğu gibi gösterdiği belirtilen mektupta, iki ülkenin "stratejik ortak" olduğu vurgulandı. 
     Mektupta, "ABD 11 Eylül’de saldırıya uğradıktan sonra Türkiye, NATO’nun 5. maddesinin uygulanmasının en güçlü ve hızlı savunucularından biriydi. Ayrıca Türkiye’nin İsrail ile sosyal, ekonomik ve askeri konulardaki geniş ilişkilerinde hiçbir eksilme olmadı" denildi. 
     Musevi kuruluşların Bush’a mektubunda, "Halen, bu kritik müttefik, ek ekonomik yardıma ihtiyaç duyuyor. Stratejik İlişkiler Merkezi CSIS’in uzmanı Bülent Alirıza’nın da işaret ettiği gibi Türk siyasetçileri ve vatandaşları, sanayi sektörünü sekteye uğratan, yaşam standardını düşüren, işsizliği artıran ve Türkiye’nin uluslararası finansal borçlarını ödemesini tehlikeye atan ekonomik krizin günlük etkileriyle meşguller. Türkiye’nin ekonomik krizi, son kurban olan turizm endüstrisiyle birlikte, 11 Eylül’den beri kötüleşti" ifadeleri kullanıldı. 
     
Washington Zirve bir büyük fırsat      Beyaz Saray, Başbakan Bülent Ecevit’in ocak ayı ortasında ABD’ye yapacağı ziyarete ilişkin resmi açıklamayı yayımladı. 
     Beyaz Saray’ın açıklamasında, ABD Başkanı George W. Bush’un, 16 Ocak tarihinde Başbakan Ecevit ile bir araya geleceği belirtilirken, ziyaretin, "Terörizmle mücadele, Afganistan, Kafkaslar ve Orta Asya, Kıbrıs, NATO, Avrupa Birliği, Balkanlar ve Türkiye’nin ekonomik reformlarının uygulanması konularında, ABD ile Türkiye arasındaki işbirliğini derinleştirmek için bir fırsat" olduğu vurgulandı. 
     



 SİYASET 
















</TEXT>
</DOC>
