<DOC>
<DOCNO> 51244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/08/yasam/yas07.html </URL>
<DATE> 2001/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Rekora 5 metre kala bayıldı... 
</HEADLINE>
<TEXT>

72 metreye dalıp plaketini alan Yasemin Dalkılıç, dönüşünün 67’nci metresinde bayılınca rekor denemesi başarısızlıkla bitti 
     YAŞAR ANTER Bodrum DHA 

     Malzeme Destekli Sabit Ağırlıkla Serbest Dalış kategorisinde dünya rekoru denemesini hava koşulları nedeniyle iki kez erteleyen Yasemin Dalkılıç, Bodrum’da dün de başarılı olamadı. 
     ABD’li Tanya Streeter’a ait 70 metrelik rekoru 72 metreye çıkarmak için dün saat 12.11’de kıyıdan 500 metre açıkta dalışa geçen Dalkılıç, 72 metre derinliğe inip plaketi almayı başardı. Ancak Dalkılıç’ın, çıkışın 67’nci metresinde hareketlerinin yavaşladığı gözlendi. Kontrolünü yitiren Yasemin’e antrenörü Rudi Castineyra ile güvenlik dalgıcı Meda Merter müdahale etti. Castineyra ve Merter, 2 dakika 36 saniye su altında kalan Yasemin’i yedeğe alıp hakemler ve sağlık ekibinin bulunduğu tekneye çıkardı. 
     Bayıldığı açıklanan Dalkılıç, şunları söyledi "Soğuk hava konsantrasyonumu zorlaştırdı. Su yüzeyine 5 metre kala kendimden geçmeye başladım ve yüzeye çıktığımda bayıldım. Plaketi hakemlere veremediğimden rekorum tescil edilmedi. Bu yıl başka rekor denemek istemiyorum." 
     
Yaptığı çok riskli’      İstanbul Tıp Fakültesi Deniz ve Sualtı Hekimliği Anabilim Dalı Öğretim Üyesi Prof. Dr. Salih Aydın, Yasemin Dalkılıç’ın "sığ su bayılması" yaşadığını bildirdi. Rekor denemesi yapan kişilerde sığ su bayılmasının görüldüğünü ve bazen sporcunun kaybedilebildiğini kaydeden Aydın, "Sığ su bayılması, risklidir. Yasemin 45 dakika baygın kalmış. Kendini riske atmamalı. Dalışların arasında akciğerlerin toparlanması için belli bir süre şart" dedi. 
     



 YAŞAM 

















</TEXT>
</DOC>
