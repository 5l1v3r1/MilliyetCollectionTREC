<DOC>
<DOCNO> 59527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/28/son/sontur27.html </URL>
<DATE> 2001/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş DDK'ya Ziraat Bankası için soruşturma izni vermedi 
</HEADLINE>
<TEXT>

     Devlet Bakanı Kemal Derviş, Devlet Denetleme Kurulu'nun DDK , Ziraat Bankası'nın kredi işlemlerine ilişkin hazırladığı iki dosyada, Ankara Cumhuriyet Başsavcılığı'na soruşturma izni vermedi. 
     Edinilen bilgiye göre, Devlet Denetleme Kurulu'nca, Ziraat Bankası'ndan 1994-2000 yılları arasında verilen kredilere ilişkin başlatılan inceleme sonunda hazırlanan ve Ankara Cumhuriyet Başsavcılığı'na gönderilen dosyalardan, Kula Mensucat A.Ş. ve Akyıl Tarım Ürünleri Sanayi ve Ticaret A.Ş'ye kredi kullandırılmasıyla ilgili olarak, dönemin banka yöneticileri hakkında soruşturma izni istendi. 
     Ankara Cumhuriyet Savcısı Abbas Özden'in, dönemin banka yöneticileri hakkında, 4483 sayılı Memurlar ve Diğer Kamu Görevlilerinin Yargılanması Hakkındaki Kanun uyarınca soruşturma izni verilmesi için yaptığı başvuruya, ilgili bakan olan Devlet Bakanı Kemal Derviş'ten ''olumsuz'' yanıt geldi. 
     Derviş'in, dönemin banka yöneticileri hakkında soruşturma izni vermemesine ilişkin kararı, bugün savcılık yetkililerine tebliğ edildi. 
     Kemal Derviş, daha önce, Aslan Gemicilik A.Ş. ve Meksan A.Ş'ye kullandırılan krediler konusunda da dönemin banka yöneticileri hakkında soruşturma izni vermemiş, Ankara Cumhuriyet Başsavcılığı, buna itiraz etmişti. Dosyanın, halen Danıştay'da olduğu bildirildi. 
     Savcılık yetkilileri, Derviş'in soruşturma izni vermediği iki dosyaya itiraz edilip edilmeyeceğine hünüz karar verilmediğini kaydettiler. 
     






</TEXT>
</DOC>
