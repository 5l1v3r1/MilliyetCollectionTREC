<DOC>
<DOCNO> 79164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/18/son/sontur34.html </URL>
<DATE> 2002/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hizbullah vahşeti... Polis cesedi bulamadı... 
</HEADLINE>
<TEXT>

     Gaziantep Cumhuriyet Başsavcısı Ahmet Karayiğit, terör örgütü Hizbullah'ın cephaneliğinin bulunduğu villada, örgütün üst düzey yöneticisi tarafından sorgulandıktan sonra öldürüldüğü belirlenen Özgül Elmas'ın cesedini bulmak için çalışmaların aralıksız sürdürüleceğini söyledi. 
     Emniyet Müdürü Ali Kalkan ile birlikte 3 cesedin bulunduğu villada yeniden incelemeler yapan Karayiğit, gazetecilerin sorularını yanıtladı. 
     2000 yılı Şubat ayında, Gaziantep'te seçkin insanların yaşadığı 
     semtte terör örgütünün askeri kanat sorumlusu Sadık Arslan'a ait villada yapılan aramada, çok büyük bir cephaneliğin ele geçirildiğini anımsatan Karayiğit, şöyle devam etti ''Villada gizli bölmelere yerleştirilmiş örgütün büyük bir cephaneliği ele geçirilmişti. Villa, Sadık Arslan'ın birlikte yaşadığı kadın adına kayıtlıydı. O operasyon sırasında elde edilen bilgiler ışığında, örgütün 4 kişiyi daha sorgulayıp villada öldürdüklerini biliyorduk. Ancak, nereye gömüldükleri bilinmiyordu. Diyarbakır ve Gaziantep Emniyet müdürlüklerinin başarılı çalışması sonucu ele geçen üst düzey örgüt sorumlusunun verdiği ifadeler ışığında, 'Ahmet Usta' kod adlı Mehmet Salih, kardeşi Hamza ve amcasının oğlu Mehmet Ali Karaaslan'ın, birer hafta arayla örgüte ait yöntemlerle boğularak öldürüldüklerini belirledik.'' 
     
     ÖZGÜR ELMAS 
     Karayiğit, terör örgütü Hizbullah'ın, İstanbul'da öldürülen elebaşısı Hüseyin Velioğlu'nun emri ile sorgulandıktan sonra öldürüldüğü belirlenen Özgür Elmas'ın cesedinin şu ana kadar bulunamadığını ifade ederek, ''Kahramanmaraş'ın Pazarcık İlçesi'ne bağlı Narlı Beldesi'nin Çöçelli Köyü yakınlarındaki çalışmanın bugünkü bölümü sona erdi'' dedi. 
     Yer gösteren sanığın verdiği bilgiler ve yer göstermesi sonucu, Elmas'ın cesedinin gömüldüğü tahmin edilen yerin üzerinden daha sonra yol geçtiği için iş makineleri ile yürütülen çalışmalara ara verildiğini bildiren Karayiğit, ''Son operasyonların yapılmasını sağlayan Mehmet Sait Kölge komşu illerde meydana gelen olaylarla ilgili olarak vereceği ifadeler nedeniyle Diyarbakır'a gönderildi. 
     Kazı çalışması sona ermedi. Aynı yerde çalışmalar sürecek'' diye konuştu. 
     
     ''ELMAS'IN OĞLU GÖKHAN KAÇIRILDI'' 
     Emniyet Müdürü Ali Kalkan ise Hizbullah'a yönelik olarak son 2 yıl içinde Gaziantep'te düzenlenen operasyonlarda örgüte ait 8 ev, bir dükkan ve üst düzeyde birçok kişinin yakalandığını kaydetti. 
     Ele geçen örgüt dökümanlarında Ahmet Salih Karaaslan, birlikte yaşadığı Özgür Elmas, kardeşi Hamza ve amcasınınoğlu Mehmet Ali Karaaslan'ın öldürüldüğünü bildiklerini, ancak yerini bulamadıklarını anlatan Kalkan, şu değerlendirmeyi yaptı 
     ''Yer göstermeyi yapan kişi ile Sadık Arslan, İlyas Aksoy ve ismini veremeyeceğim bir kişi daha sorgulamada bulunmuş ve infazları yapmışlar. Ahmet Salih Karaaslan örgüt tarafından bu villanın yapılması için Batman'dan kalfa olarak getirilmişti. Özgür Elmas ve oğlu Gökhan ile burada kalıyordu. Ancak daha sonra Özgür'ün pavyondan çıkarıldığını, örgütte bir pavyon kadının olamayacağını düşünerek cemaat kararıyla ölümüne karar verilmiş ve Ahmet Salih Karaaslan'ın gözü önünde boğularak öldürülmüş. İlyas Aksoy, Sadık Arslan ve yer göstermeyi yapan şahıs tarafından ceset bir arabaya konularak Narlı tarafındaki bölgeye götürülmüş ve gömülmüş. Oğlu Gökhan'dan da o günden sonra haber alınamadı.'' 
     
     CİNAYETLER ZİNCİRİ 
     Kalkan, daha sonra Ahmet Salih'in, kardeşi ve amcasınınoğlu Mehmet Ali Karaaslan'ın katılımıyla yine boğularak öldürüldüğüne dikkati çekerek, sözlerini şöyle sürdürdü 
     ''Bir hafta sonra da örgüte zarar verecekleri gerekçesiyle Hamza ile Mehmet Ali boğularak öldürülmüş ve üçünün cesedi de villanın merdiven altındaki bölümüne gömülüp, üzerleri betonla kaplanmış. 
     Özgür Elmas ve Ahmet Salih Karaaslan'ın o tarihte 4 yaşında olan çocukları Gökhan, İsa Aksoy tarafından kaçırılmış. Gökhan'ı arıyoruz. 
     Özgür Elmas'ın 4 yaşında olan Gökhan isimli bir oğlu var. Çocuğu İsa Aksoy götürmüş. Çocuk öldürüldü mü, yaşıyor mu bilmiyoruz, tek bilen İsa Aksoy.'' 
     
     ''HİZBULLAH BİTMEDİ'' 
     Kalkan, operasyonlar sonucunda örgütün belli düzeydeki elemanlarının ele geçirildiğini ve çok önemli bulgulara ulaştıklarını söyledi. 
     Terör örgütü Hizbullah'ın bittiğini söylemenin mümkün olmadığını ifade eden Kalkan, sözlerini şöyle tamamladı 
     ''Örgütte bir kural vardır. Alt kısımdaki üye bir süre sonra üst düzeye çıkar. Şimdi Hizbullah'ta bunu yaşıyoruz. Belli düzeyde görev alanlar, şimdi başka görevlerde. Diyarbakır, Mardin, Batman ve Şırnak gibi illerde halen faaliyet sürdürüldüğüne göre, bunların halen olabilecekleri kanaatini taşıyoruz. 
     Şu anda yeniden örgütlenmeleri ve toparlanmaları vardır. Örgüt asla boş durmaz, devam ettireceklerdir. Bu adamlar şu anda maddi ve manevi büyük darbe yediler ve gizleniyorlar, yer altında yaşamlarını sürdürüyorlar. Ancak devlet güçlüdür, başlarınına balyoz gibi inmeye devam edecektir.'' 
     





</TEXT>
</DOC>
