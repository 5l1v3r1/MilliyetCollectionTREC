<DOC>
<DOCNO> 93086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/01/spor/ygokce.html </URL>
<DATE> 2002/07/01/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
Obrigado Brezilya 
</HEADLINE>
<TEXT>

     Evet, 5. defa O... Beş şampiyonun yarı finale bile ulaşamadan veda ettiği 2002 Dünya Kupası’nın en büyüğü O. Futbolun kralı O. O’nun adı Brezilya... 
     Futboldaki egemenlik alanı tüm Dünya 1958, 62 ve 70’de Santos’lar, Didi’ler, Garrincha’lar, Pele, Rivelino ve Jairzinho ile... 
     1994’te Romario ve Bebeto ile... Kazandığı şampiyonlukları Japonya’da Ronaldo’nun iki golü ile taçlandırdı Brezilya... 
     
     Finalin ortağı Almanya turnuvanın en iyi kalecisi Oliver Kahn ile gelmişti Yokohama’daki randevuya... Dünya kupalarının en çok merak edilen, bugüne kadar hiç oynanmamış eşleşmesi Almanya - Brezilya , 2002’nin unutulmaz final çekişmesi olarak gerçekleşti. 
     Almanlar Linke, Ramelow, Metzelder ile kurdukları üçlü savunmada sıkı adam ve alan markajı ile klasik duvarlarını ördüler. Ancak bu defa Ronaldo’ya karşı, sık sık kademe ve yerleşme hataları yapmaları dikkati çekti. 
     Ronaldo ileride tekti. Kurt futbol adamı Felipe Scolari Brezilya’yı finale çıkartırken, Ronaldinho ve Rivaldo’yu biraz orta alana yakın tuttu ve golcüsü Ronaldo’yu yalnız bıraktı. Bu şeytanca bir uygulamaydı. Alman savunması tek adama şartlanırken, Ronaldinho ve Rivaldo’nun etkili, hızlı, şeytanca paslaşmaları Brezilya’ya sadece ilk yarıda beş pozisyon kazandırdı. 
     Bu maç savunmanın en iyisi Almanya ile hücumun en zengin örneği Brezilya’nın kendi tezlerini zirveye çıkarma maçıydı. Altı maçta sadece Serbest İrlanda’dan bir gol yiyen kaleci Kahn ve Alman defansı, ikinci yarıda çöktü. 
     Ronaldo’nun ikinci golü Rivaldo’nun asisti ile geldi. Böylece takım içindeki gol krallığına dönük çekişmenin çok da gerçek olmadığı anlaşıldı. 
     Ronaldo özellikle iki yıldan beri sakatlığına karşı verdiği kader mücadelesini nasıl kazandığını ülkesine armağan ettiği sekiz gol ve kupa ile kanıtladı. O zaman bize de hem şampiyonu, hem de kralını alkışlamak düşüyor... Obrigado Teşekkürler Brezilya... 
     
     



 SPOR 



























</TEXT>
</DOC>
