<DOC>
<DOCNO> 54086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/26/ekonomi/eko02.html </URL>
<DATE> 2001/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Zeytinyağı ihracata doymuyor 
</HEADLINE>
<TEXT>

Bu yılın ocak - ekim döneminde, zeytin ve zeytinyağı ihracatı yüzde 324.5 oranında arttı. Bu ürünlerin ihracatı ekonomiye 140 milyon dolar kazandırdı 
     İhracatçı Birlikleri’nin verilerine göre ocak - ekim döneminde, ihracatın en fazla arttığı sektör, yüzde 324.5 oranında artışla zeytin ve zeytinyağı oldu. İhracatı en fazla gerileyen sektör ise yüzde 17.1 düşüşle halı oldu. Kayıt rakamlarına göre, yılın 10 ayında zeytin ve zeytinyağı ihracatı, 140 milyon dolara yükseldi. Aynı dönemde, taşıt araçları ve yan sanayii ürünleri ihracatı yüzde 50.5 artışla, 3 milyar 240 milyon dolar olurken, ağaç ve orman ürünleri ihracatı yüzde 33.2 artışla, 422 milyon dolar olarak gerçekleşti. 
     İhracatın en fazla düştüğü ikinci sektör yüzde 7.6 gerileme ile kuru meyve ve mamülleri sektörü olarak belirlendi. Bu sektörün ihracatı 313 milyon dolar oldu. 
     Bu yılın ilk on ayında en fazla ihracatın gerçekleştiği sektör, ihracatındaki yüzde 0.8 oranındaki düşüşe rağmen, 5 milyar 895 milyon dolarla yine hazır giyim - konfeksiyon oldu. Söz konusu dönemde, hazır giyim - konfeksiyonunu, 2 milyar 863 milyon dolar ihracatla tekstil ve hammaddeleri ve 538 milyon dolarla da deri ve mamülleri izledi. 
     
Çiklette patlama      Ayrıca Orta Anadolu İhracatçı Birlikleri’nin OAİB , şekerli ve çikolatalı ürünler Değerlendirme Raporu’na göre Türkiye’nin şekerli mamul ihracatının yüzde 63’ünün çiklet’ten oluştuğu bildirildi. Türkiye’nin toplam şekerli mamul üretiminin yüzde 25’ini oluşturan çiklet, en çok ihracat edilen ürün sıralamasında birinciliği kaptırmazken, üretim içinde ise en büyük payı şekerlemeler alıyor. En fazla çiklet ihracatı yaptığımız ülke ise Rusya Federasyonu. 
     



 EKONOMİ 



















</TEXT>
</DOC>
