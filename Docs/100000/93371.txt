<DOC>
<DOCNO> 93371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/03/ekonomi/eko05.html </URL>
<DATE> 2002/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet başarısız pazarlamacı’ 
</HEADLINE>
<TEXT>

Hükümet, kaynak yaratmak için satmayı planladığı lojmanların birini bile satamadı. 1 katrilyon gelir umulan arazi satışından sadece 20 trilyonluk gelir sağlandı. Araç satışı da tam bir fiyaskoyla sonuçlandı 
     ÖNDER YILMAZ Ankara 

     Hükümet, ekonomik krizden çıkmak amacıyla başlattığı tasarruf ve kaynak yaratma girişiminde sınıfta kaldı. Gelir sağlamak amacıyla satışa çıkardığı lojmanların bir tekini bile satamadı. Hazine arazileri ile kamu araçlarının satışında da hayal kırıklığı yaşandı. 
     Başbakan Bülent Ecevit’in ekonomik krizden çıkabilmek için Hazine arazilerinin satışını öngören genelgesinin ardından harekete geçen hükümet, belirlediği arazileri Milli Emlak Genel Müdürlüğü’ne devretti. Ancak 2001 ve 2002’de ihalesi yapılan 215 arazinin sadece 44’ü satılabildi. Bu satışlardan da 1 katrilyon beklenirken iki yılda sadece 20 trilyon elde edilebildi. İhaleye çıkılan 34 arazinin ise satılıp satılmayacağı ise bilinmiyor. 
     
     Bürokrasiye takıldık’ 
     Üst düzey bir bürokrat satış konusunda bürokrasiye takıldıklarını belirterek şunları söyledi 
     "Bir araziyi satmak için önce Fiyat Tespit Komisyonu kaça satılacağını belirliyor, sonra Satış Komisyonu devreye girerek işlemi gerçekleştiriyor. Daha sonra Bakanlar Kurulu onay veriyor. Ayrıca her komisyon 15 - 16 bakanlık temsilcisinden oluştuğu için bir türlü hızlı karar alınamıyor. Herkes Kriz olmasaydı bu fiyata satılmazdı, bekleyelim çok ucuza gidiyor’ diye itiraz ediyor. Daha arazilerin fiyatını belirlemede bile anlaşamıyoruz. Ayrıca arazilerin büyüklükleri de satışı zora sokuyor." 
     
     Tek bir lojman bile satılamadı 
     İki katrilyon gelir beklenen tasarruf tartışmalarının odağındaki lojmanlar konusunda ise bir tek adım bile atılamadı. 2002’de devletin elindeki lojman sayısı 237 bin 224’e ulaşırken, 60 trilyonluk bakım ve onarım masrafları ek yük yarattı. 2 bin 644 sosyal tesisi ise, orman, askeri saha, kıyı, hizmet binaları ile içiçe olması ve sit alanlarında bulunması gerekçeleriyle satılmadı. 
     Kamunun elindeki 87 bin 457 araçtan 20 binini havuza alarak satmayı planlayan hükümet, bu hedefine de ulaşamadı. Sadece 2 bin 441 araç satılabildi. Geri kalanlardan çoğu, ekonomik ömrünü tamamladığı için hurdaya ayırıldı. 2001 yılında araç alımına 20.5 trilyon lira harcandı. 2002 bütçesine de 640’ı binek olmak üzere 2 bin 978 araç alımı konuldu. 
     



 EKONOMİ 

















</TEXT>
</DOC>
