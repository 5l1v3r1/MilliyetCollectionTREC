<DOC>
<DOCNO> 94288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/07/son/sontur06.html </URL>
<DATE> 2002/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit ''Hüsamettin Özkan partili arkadaşları üzdü'' 
</HEADLINE>
<TEXT>

     Başbakan Bülent Ecevit, "Hüsamettin Özkan partili arkadaşları üzdü. Bunu inkar edemem" dedi. 
     DSP Grup Başkanvekili Emrehan Halıcı'nın basın toplantısıyla, ''Başbakan Yardımcısı Hüsamettin Özkan'ın, Ecevit'e yönelik eleştirilere gereğince yanıt vermemesini'' eleştirmesinin hatırlatılması üzerine Ecevit, ''Gereğince değil, hiç yanıt vermemesi'' dedi. 
     Hüsamettin Özkan'ın, kendisinin ''manevi evladı'' olarak görüldüğü belirtilerek, ''Neler oluyor, Hüsamettin Özkan ne yaptı sizi bu kadar kızdıracak '' diye sorulması üzerine Ecevit, Özkan ile uzun yıllar verimli bir şekilde çalıştıklarını söyledi. 
     Son aylarda kendisine ve DSP'ye karşı, aynı zamanda dolaylı biçimde de olsa hükümete karşı ''korkunç, eşi görülmemiş bir kampanya'' açıldığını dile getiren Ecevit, Hüsamettin Özkan'ın, Başbakan Yardımcısı olduğunu ve önemli görevleri sorumlulukları bulunan bir partili arkadaşı olduğunu ifade etti. 
     Ecevit, ''Fakat bu, bana, hükümete, partimize yöneltilen olağanüstü aşağılıktaki ithamların, iddiaların karşısına çıkma gereği duymaması partili arkadaşlarımızı üzdü ve bu sorunları dile getirdiler'' diye konuştu. 
     ''Siz kırgın mısınız '' sorusuna da Ecevit, ''Bu bir duygu meselesi değil. Ben politikada duygusallıktan daima kaçınırım. Sayın Özkan'ın son aşamadaki davranışının yalnız o bildiriyi hazırlayan arkadaşlarımızda değil, örgütümüzde ciddi bir üzüntü doğurduğunu açıkladılar. Ben de bunu inkar edebilecek durumda değilim'' yanıtını verdi. 
     ''Sizce, bu noktada Özkan'a istifa düşer mi '' sorusu üzerine de Ecevit, ''Bu konuları tek başıma görüşemem. Herhalde Sayın Özkan bugünlerde gelecektir. Bugünlerde görüşürüz'' dedi. Ecevit, Özkan'ın, şu ana kadar kendisinden randevu istemediğini ancak her zaman görüştüklerini belirtti. 
     ''Sayın Özkan'ı yanınıza çağıracak mısınız '' sorusu üzerine de Ecevit, bu ayrıntıları henüz düşünmediğini dile getirdi. 
     
     ''PARTİDE BÖLÜNME OLMAZ'' 

     ''Sayın Özkan'a yönelik eleştirilerden sonra sanki bir kutuplaşmalar da var. Adalet Bakanı, Özkan'a haksızlık yapılıyor 
     diye bir çıkışta bulundu. Sayın Özkan ile Sayın Cem'in öğle yemeğinde biraraya geldikleri biliniyor. Bu tür oluşumlar da var. Bunlar DSP ile MHP arasında bir sandalye farkı olduğu düşünülürse, DSP'nin geleceğini tehdit eder nitelikte mi '' sorusuna Ecevit, ''Sıkıntılı bir durum. 
     Parti de bölünme falan olacağına ihtimal vermiyorum. Ama ne olacağını göreceğiz. Ama biz DSP olarak çok zorluklar yaşadık ve o zorlukların hepsinin üstesinden geldik'' dedi. 
     
     "İTİLİP KAKILMAYI HAZMEDEMİYORUM" 

     Başbakan Bülent Ecevit, ''Ecevit koltuğa yapışıyor'' iddiasını hazmedemediğini belirterek, seçimle geldiği bütün görevlerden kendi iradesiyle ayrıldığını bildirdi. 
     Ecevit, ''Siyasal yaşamım boyunca hiç itilip kakılarak, zorlanarak değil, kendi özgür irademle gerekli gördüğüm aşamalarda çekildim. Onun için kimsenin beni çekilmem için uyarmasına gerek yok'' dedi. 
     Ecevit, Oran'daki çalışma ofisinde, CNN Türk'te canlı olarak yayınlanan ''Cafe Siyaset'' adlı programa katılarak Mete Belovacıklı ve Murat Yetkin'in sorularını yanıtladı. 
     Başbakan Ecevit, sağlık durumunun nasıl olduğuna ilişkin soruya karşılık, ''Sağlığım çok iyi, bir tek omurla ilgili bir sorun var o da biraz zaman istiyor fakat şimdiden büyük ölçüde onun sonuçları da ortadan kalktı, sizin de gözlemleyebileceğiniz gibi'' dedi. Rahat yürüyebildiğini, zaten zihni bakımdan herhangi bir sorunu bulunmadığını ifade eden Ecevit, ''Zannederim birkaç gün içinde, önümüzdeki hafta içinde benim bütün hareketlerimin serbestleşeceği yolunda doktorlardan inşallah bir onay alacağız'' dedi. 
     
     ''ÇEKİLMEK GİBİ BİR NİYETİM YOK'' 

     Ecevit, ''Çeşitli çevreler tarafından, sağlığınızdan yola çıkılarak çekilmeniz gerektiği ifade edilmeye başlandı. Çekilecek misiniz'' sorusuna karşılık, ''Şu sırada çekilmek gibi bir niyetim yok'' yanıtını verdi. 
     Değişik çevreler tarafından neden bu kadar ısrarla hükümete ve kendisine çekil kampanyası açıldığını anlayamadığını ifade eden Ecevit, ''Bunun makul nedenlere dayanabilmesi için hükümetin ve hükümetin başındaki başbakan olarak benim birtakım hatalar yapmış, memlekete zarar verici davranışlarda bulunmuş olmam gerekir. Oysa tam tersi oldu. Yaklaşık 3 yıllık koalisyon hükümeti döneminde Türkiye'de şimdiye kadar hiçbir hükümet döneminde görülmemiş ölçüde reformcu yasama çalışmaları yapıldı, uzun süredir birikmiş sorunlara çözüm getirildi'' dedi. 
     Ecevit, bu süre içinde yolsuzluklara, hem dinsel hem de bölücü teröre karşı etkili önlem alındığını, laik-antilaik tartışmalarının Türkiye'nin gündeminden çıkarıldığını hatırlatarak, bu hükümet döneminde evvelce Türkiye'ye kapılarını kapalı tutan Avrupa Birliği'nin kapısının aralandığını, adaylık hakkının kabul edildiğini söyledi. Ekonomik ve sosyal yapıyı yeniden kuran sayısız yasa çıkarıldığını, dış ilişkilerin geliştiğini, ekonomide önemli adımlar atıldığını kaydeden Ecevit, enflasyonun beklenmedik ölçüde düştüğünü, ekonomide bir istikrar sağlayabilmenin yolunun açıldığını anlattı. 
     Başbakan Ecevit, çekilmesini isteyen çevrelerin ekonomide yaşanan olumsuz gelişmeleri kendisinin sağlık durumuna bağlamaları konusundaki görüşlerinin sorulması üzerine de, şunları kaydetti 
     ''Bunun mantığını anlayamıyorum. Ecevit işbaşına gelirse, yeniden tam çalışır hale gelirse, enflasyon düşmez, yükselir iddiasını gündeme getiriyor, bunun mantığını anlayamıyorum. Tam tersine bir ülkenin başbakanı hastalık döneminden esenlik dönemine çıktığında herhalde bunun olumsuz değil olumlu etkileri beklenir. Onun için ben bu enflasyondaki, faizlerdeki son yükselişlerin başka nedenleri olduğunu, pek akılcı olmayan nedenleri bulunduğunu zannediyorum.'' Uluslararası Para Fonu IMF yetkililerinin, hükümetin aldığı önlemlerden övgüyle bahsettiğini ifade eden ''Uluslararası Para Fonu kolay kolay böyle övgülerde bulunmaz. Ama özellikle bizim hükümetin benim başkanlığımda almış olduğu önlemlerin ne kadar yerinde olduğunu bizzat Uluslararası Para Fonu'nun başkanı ve onun yardımcısı ifade ettiler'' dedi. Ecevit, turizmde, dış satımda, imalat sanayinde önemli artışlar bulunduğunu hatırlatarak, ''Biz Türkiye'nin potansiyelini gereği gibi değerlendirebilirsek, kısa sürede hızlı bir büyümeyi yakalayabileceğimize inanıyorum'' diye konuştu. 
     Türkiye'nin geçirdiği iki büyük depremin maddi yükünün de altından kalkabildiğini hatırlatan Ecevit, Türkiye'de sadece ekonomik alanda değil, sosyal alanda da önemli gelişmeler yaşandığını, memur ve işçi ücretlerinde denge sağlama yolunda önemli adımlar atıldığını belirtti. 
     
     ''BENİM KUSURUM NEDİR, BUNU ANLAMAK İSTİYORUM'' 

     Başbakan Ecevit, ''Hükümetin gerek politik dengeler gerek sizin sağlığınız konusunda başlatılan tartışmalar açısından bu başarılı performansını 2004'e kadar yürütebileceğine inanıyor musunuz '' sorusuna karşılık, şunları kaydetti 
     ''Yürütme olanağımız var. Bir kere bunun için bizim önümüzdeki psikolojik engellerin ortadan kalkması lazım. Üç yıllık koalisyon hükümeti döneminde neler yaptığımızı sizlere hatırlattım ama kamuoyuna hatırlatmakta yarar var. Bu aldığımız önlemlerden hangileri hükümete zarar verdi ki, benim başbakan olarak çekilmem isteniyor ve hangileri eksik kaldı Tabii herşey bir hamlede yapılamaz ama üç yıllık bir süre bağlamında neler eksik kaldı Bu bile söylenmiyor. 
     Bir kere benim kusurum nedir, bunu anlamak istiyorum. 
     Hükümetimizin kusuru nedir, eksikleri nedir bunu anlamak istiyorum. 
     Neden çekilmem gerekiyor Anlaşılan bizim aldığımız önlemlerden zarar gören bazı çıkar çevreleri var. Bir de bunlardan belki zarar görmeyen ama o çevrelerin kışkırttığı kampanyalara alet olan kimseler, çevreler var.'' Ecevit, ''o çevrelerin kimler olduğu'' sorusuna karşılık da bazı köşe yazarlarının bu kampanyaları yürütenlerin etkisinde kalarak hükümet ve kendisinin aleyhinde çok yoğun bir kampanya açtıklarını söyledi. Ecevit, ''Çekilmenizi isteyenler hükümetin üç yıllık icraatının sonunda ortaya çıkan tablodan rahatsız olanlar mı '' sorusuna karşılık da, ''Mantığın gereği o, yoksa neden durup dururken neden bu kadar olumlu gelişmeler olurken, neden birden bire çekil kampanyası yer alıyor, onu anlayabilmiş değilim'' dedi. 
     ''Ecevit koltuğa yapışıyor iddiası''nı hazmedemediğini ifade eden Başbakan Ecevit, ''Çünkü ben seçimle geldiğim bütün görevlerden kendi irademle ayrıldım'' dedi. Ecevit, 12 Mart muhtırasına tepki olarak genel sekreterlikten ayrıldığını, MSP ile koalisyon ortaklığını ülke yararına görmediği için başbakanlıktan ayrıldığını, 12 Eylül darbesine tepki olarak genel başkanlıktan ayrıldığını hatırlatarak, ''Siyasal yaşamım boyunca hiç itilip kakılarak, zorlanarak değil, kendi özgür irademle gerekli gördüğüm aşamalarda çekildim. Onun için kimsenin beni çekilmem için uyarmasına gerek yok'' dedi. 
     
     "DERVİŞ ÇEKİL DEMEDİ" 

     Ecevit, Devlet Bakanı Kemal Derviş'in kendisine ''çekilseniz iyi olur'' dediği, Cumhurbaşkanı Ahmet Necdet Sezer'in de ''dinlenmesi'' yönünde tavsiyede bulunduğu yolundaki iddialar hatırlatılarak, bu iddiaların doğruluğunun sorulması üzerine, ''Liderler, ekonomistler toplantısında kesinlikle çekil konusu gündeme gelmedi'' dedi. 
     Derviş'in kendisiyle özel görüşme yapmak istediğini, özel görüşmeyi açıklama yetkisi bulunmadığını kaydeden Ecevit, ''ülke açısından, hükümet açısından herhangi bir sakıncası olmayan çok kısa görüşme yaptıklarını'' söyledi. 
     Toplantının çok verimli olduğunu ifade eden Başbakan Ecevit, başlangıçta çok karamsar bir hava içerisinde olan Derviş'in, ''bütün her şey masa üzerine dökülüp, ortaya çıkınca daha iyimser hale geldiğini ve toplantıdan hemen sonra yaptığı konuşmalarda büyük bir iyimserlik ve geleceğe umutla bakış'' olduğunu anlattı. 
     ''EN HUZURLU KOALİSYON HÜKÜMETİ'' 
     ''Bu hükümetin Türkiye'deki koalisyon hükümetlerinin en huzurlusu'' olduğunu kaydeden Ecevit, koalisyona alışık olan birçok ülkede bile bu kadar uzun ömürlü koalisyonların pek görülmediğini kaydetti. 
     Koalisyonlar konusunda en deneyimli ülkeler arasında olan Norveç, Danimarka, Finlandiya ve İsveç'te birkaç üyeli koalisyonlar kurulduğunu, bunların hiçbirinin kendi hükümetleri kadar uyumlu olmadığını belirten Ecevit, bu durumun hükümetlerinin uyum, uzlaşı bakımından çok başarılı bir sınav verdiğini gösterdiğini söyledi. 
     Ecevit, şöyle konuştu 
     ''Bu kolay değil. Sık sık tartışmalar çıkması doğal. Tek partili hükümetlerde bile demokrasilerde olur böyle şeyler. Fakat bütün bunları, tartışmaları aşıyoruz. Hükümetin gerek ekonomik alanda, Uluslararası Para Fonu'yla ilgili olarak, gerek AB ile ilgili hazırladığı ve yayınladığı programı her parti de benimsiyor, açıkça ifade ediyor benimsediğini. Ama elbette çekiştikleri konular olacak. 
     İngiltere'de ne kadar uzun süre AB ile ilgili tartışmalar oldu. 
     Danimarka'da hala oluyor. Nitekim Euro'ya girmedi. Genelde uyumlu gidiyor çalışmalar. 
     Bu hükümeti, bu uyumlu çalışma süreci içinde 5 yıllık görev süremizin sonuna kadar sürdürmeye mecburuz. Bu, bizim millete borcumuz. Çünkü çok önemli gelişmelerde bulunduk. Yasama alanında, uygulamada şimdiye kadar görülmemiş atılımlarda bulunduk. Fakat hala yapmamız gerekenler var. Bunları bitirmeden, başlattığımız yasama çalışmalarının hepsinin sonuçlarını almadan ayrılmayı, çekilmeyi kesinlikle içime sindiremem. Hükümetimizin de öyle bir niyeti yok.'' 
     
     ''BEN İYİMSERİM'' 

     ''AB bu hükümetin hedeflerinden biri, devlet hedefi. Oysa AB konusunda atılacak adımların bu noktada tıkanma sürece yaşadığı görülüyor. Türkiye'nin Kopenhag sürecine kadar adımlar atması gerekiyor. Bu nasıl olacak Bu şartlarla nasıl yeni adımlar atılacak ''' sorusu üzerine Ecevit, ''iyimser olduğunu, bir politikacının iyimser olmaya yükümlülüğü bulunduğunu'' kaydetti. 
     Politikacıların devletine, milletine, bazen de uluslararası alana karşı birtakım görevleri, vaatleri olduğunu belirten Ecevit, şöyle devam etti 
     ''Onun için iyimser olmalıdır ki, bunları gerçekleştirmek için çalışabilsin. O bakımdan belki aramızda yaklaşım farkı var. Ben daha iyimserim. 
     Her alanda yetenekli sayısız insanımız var. Türkiye'nin jeopolitik önemi son yıllarda büyük gelişme gösterdi. Bunun kanıtlarından biri Afganistan'da kurulan uluslararası güvenlik birliğinin başına Türk birliği getirildi. Evvela Avrupalı ülkeler üstleneceklerdi. Türkiye bunu bizden daha iyi yapar sonucuna vardılar. Herhalde bundan 7-8 yıl önce, önde gelen batılı devletleri İngiltere'si, ABD'si, Fransa'sı böyle bir görevi Türkiye'ye teklif etmezlerdi. Akıllarına bile gelmezdi. Türkiye'de çok iyi şeyler oluyor.'' 
     
     ''BU KADAR ÇABUK PANİĞE KAPILMAMAK GEREKİR'' 

     Bir yandan da olağanüstü ölçüde karamsarlık ortamı yayıldığını, bu kadar karamsarlık ortamı içinde yapabilecekleri şeylerin yapılamayacağını kaydeden Ecevit, ''Ben veya Sayın Derviş ya da başka bir bakan arkadaşımız bir cümle, bir kelime kullanıyor. Bu kelime maksadı dışında yorumlanırsa hemen borsa düşüyor, hemen dolar yükseliyor'' diye konuştu. 
     ''Bu kadar duyarlı bir şekilde sorunlara bakılmaması ve bu kadar çabuk paniğe kapılmamak gerektiğini belirten Ecevit, ''Buna toplum olarak kendimizi alıştırmamız gerekiyor'' dedi. 
     ''Birtakım ciddi sıkıntılarla karşı karşıya olduklarını ancak çok geniş olanaklar bulunduğunu'' belirten Ecevit, ''Jeopolitik konumumuz bakımından, ekonomimiz bakımından, eğitilmiş, yetiştirilmiş insan gücü bakımından geniş olanaklarımız var. Bunları iyi değerlendirebilirsek çok kısa sürede Türkiye önemli bir dünya devleti durumuna gelebilir'' diye konuştu. 
     
     "RAHŞAN HANIM'A SALDIRILAR ÜZDÜ" 

     Ecevit, ''Eşim ve partideki yardımcım Rahşan Ecevit'e yöneltilen hükümler, özellikle beni ciddi olarak yaraladı'' dedi. 
     Ecevit, Devlet Bakanı ve Başbakan Yardımcısı Hüsamettin Özkan'ın, ''son aşamadaki davranışının, partide ciddi bir üzüntü doğurduğunu'' belirterek, ''Ben de bunu inkar edebilecek durumda değilim'' dedi. 
     Ecevit, Özkan'ın istifa edip etmeyeceğine ilişkin, ''Bu konuları tek başıma görüşemem. herhalde Sayın Özkan bu günlerde gelecektir. 
     bugünlerde görüşürüz'' diye konuştu. 
     Başbakan Ecevit, Oran'daki çalışma ofisinde, CNN Türk'te canlı olarak yayınlanan ''Cafe Siyaset'' programına katılarak, Mete Belovacıklı ve Murat Yetkin'in sorularını yanıtladı. 
     Avrupa Birliği AB konusunda yaşanan aksaklıkların ve MHP'nin tavrının, ''karamsarlık yarattığının'' söylenmesi üzerine, Ecevit, objektif, nesnel olarak bakıldığında, kendi açısından bir gerçek bulunduğunu belirterek, şu ana kadar Türkiye'nin AB'ye tam üyeliği ile ilgili bazı somut adımların atılmasının beklendiğini, ancak bunlara henüz sıra gelmediğini söyledi. 
     
     BAHÇELİ'NİN ÖNEMLİ ADIMI 

     Ancak bu arada MHP Genel Başkanı, Devlet Bakanı ve Başbakan Yardımcısı Devlet Bahçeli'nin, önemli bir adım attığını ifade eden Ecevit, birkaç ay önce Bahçeli ile görüştüğünü hatırlatarak, ''Sayın Bahçeli'ye, İdamın kaldırılması konusunda kesin itirazınız var. Ama AB'ye üyeliğin olmazsa olmaz koşulu da idam cezasının kaldırılması. O halde madem siz bunu kabul etmiyorsunuz, başka partilerle oybirliği yapmamıza izin verir misiniz dedim. Bahçeli, Elbette dedi. Bu çok önemli bir adımdır bence...'' diye konuştu. 
     Bunun olabilirliğinin sorulması üzerine Ecevit, ''Eğer olmazsa onun sorumluluğu diğer partilere düşüyor'' dedi. 
     
     ''MHP, HENÜZ SINANMADI'' 

     DSP'nin, DYP'nin, ANAP'ın ve yeni kurulan partilerin AB'yi istediğini dile getiren Ecevit, şunları kaydetti 
     ''Bunların hepsi istediğine göre, eğer Bahçeli'nin de sağladığı olanak göz önünde tutulursa, tam üyelikten bir sonuç alınamazsa bunu çok yadırgarım. 
     Şimdiye kadar kültür hakları, dil konusu gibi konular, hükümet içinde henüz görüşülmedi, ayrıntılı görüşülmedi. Görüşüldüğü zaman ne sonuç çıkacak, onu hep birlikte göreceğiz. Şimdiden, MHP, karşı engeller çıkarıyor, bu iş yürümeyecek demenin bir anlamı yok. Çünkü henüz sınanmadı, yani MHP'nin bu konularda ne yapacağı, ne yapmayacağı henüz sınanmadı.'' Bir soru üzerine, konunun bu ay içinde gündeme getirileceğini, Çarşamba günü toplanacak Bakanlar Kurulu toplantısının gündemini henüz belirlemediklerini söyleyen Ecevit, Meclis tatile girerken, bu yıl içinde mutlaka bir sonuç alınacağı yönünde bir karar aldıklarını hatırlattı. Bu sorunla ilgili Meclis'te grubu bulunan partilerle bir toplantı yapmayı ve sonuçların nasıl alınacağını saptamayı istediklerini ve bütün partilerin de bunu kabul ettiğini anımsatan Başbakan Ecevit, ''Maalesef, şu anda şunlar yaptı diyemem ama, muhalefet partilerine telefon edip bunun üstünde şimdi durmayın, biz başka şey hazırlayacağız diyenler de çıkmış'' dedi. 
     
     ''ENGELLEMELER OLMAZSA SOMUT SONUÇLARA VARABİLİRİZ'' 

     Ecevit, bu kişilerin hükümet içinden olup olmadığının sorulması üzerine, bunu söyleyecek durumda olmadığını, olayın basında yer aldığını ve doğrulatıldığını bildirdi. Başbakan Ecevit, şöyle devam etti 
     '' AB'den gelen konuları engelleyelim anlamında değil, bu çalışmadan bir yere varılamaz, başka bir çalışma yapmak gerekir diye, belki bir erken karamsarlıkla böyle bir şey de çıktı. Böyle engellemeler olmazsa, inanıyorum ki, birkaç hafta içinde somut bazı sonuçlara varabiliriz. 
     Şimdi, partileri biraraya çağırdığımıza göre, şu sırada hükümet ortağı partiler adına bir şey söyleyemeyiz, ama dediğim gibi, kısa bir süre içinde olumlu veya olumsuz, inşallah olumlu bir sonuç alınabilir, ama henüz bu konu sınanmadı.'' 
     
     ''DSP-ANAP-DYP'YE OLUMLU BAKMAM'' 

     Son günlerde, ''MHP'nin koalisyondan ayrılacağı, DSP-ANAP-DYP'nin koalisyon oluşturacağı'' yönünde senaryolar bulunduğunun hatırlatılması ve MHP'nin çekilip, DYP'nin koalisyona girmesi görüşüne nasıl baktığının sorulması üzerine Ecevit, ''Hiç olumlu bakmam ve gerekli görmem'' dedi. 
     Ecevit, üçlü koalisyon hükümetinin çok iyi sınavlar verdiğini, koalisyon deneyimi olan demokratik ülkelerde bile görülmemiş ölçüde başarılı olduğunu ve uyum sağladığını dile getirerek, ''Şimdi bu uyumu bozmanın alemi yoktur'' diye konuştu. 
     
     ''RAHŞAN ECEVİT, EVİNE BÜYÜK HİZMETLERDE BULUNDU'' 

     Muhalefet partilerinin, Özkan'ın Başbakan olduğu seçim hükümetine destek vereceklerini açıkladıkları hatırlatılarak, ''Bu hükümeti zora sokan bir tartışma değil mi '' sorusuna Ecevit, şu yanıtı verdi 
     ''Tatsız bir tartışma... Daha birgün geçmeden yeni hükümet senaryoları, formülleri hazırlamaya başlanması ilginç bir durum. 
     Onların birlikte sonuçlarını göreceğiz. Bu arada, eşim ve partideki yardımcım Rahşan Ecevit'e yöneltilen hükümler, özellikle beni ciddi olarak yaraladı. Bunda çok büyük bir haksızlık görüyorum. Rahşan Ecevit, kendisine, evine ve aynı zamanda milletine çok büyük hizmetlerde bulundu ve partisi uğruna, aynı zamanda benim uğruma gece gündüz çalışıyor. Kitaplar, dergiler üzerinde bunun somut örnekleri, kanıtları da verildi. Düşünün ki, askeri yönetim döneminde Rahşan Ecevit, bir yandan annesini hastaneye yatırıyor, bir yandan oradan hapishaneye gidip, bana yemek getiriyor. Aylarını böyle geçirdi. Şimdi de evinin, benim her ihtiyacımı karşılıyor. Partisine olağanüstü katkılarda bulunuyor.'' Rahatsızlığı döneminde, doktorların isteği ile istirahat ederken, Rahşan Ecevit'in, değişik illerden gelen partililerle toplantılar yaptığını, Rahşan Ecevit'in, oralara heyetler gönderdiğini anlatan Ecevit, şöyle devam etti 
     ''Bunlar bazı kimseleri rahatsız etmeye başladı. Birden bire, yaşını başını almış bir parti, Türkiye'de çok dinamik bir parti çalışması yapıyor. Şimdiye kadar, DSP'de öyle birşey yoktur, örgüt yoktur, bitmiştir diyenler birden bire irkilmeye başladılar. Çünkü Türkiye'de böyle bir parti çalışması pek görülmemiştir. Onun için ikide bir DSP'den Rahşan Ecevit'in çekilmesini isterler. Hanım olarak evine çekilsin derler. Hanımdır, ama aynı zamanda en güç koşullar altında büyük bir parti kurmuştur ve o partinin iktidara gelmesinde ön safta rol oynamıştır. Rahşan Ecevit'e yöneltilen zulüm niteliğindeki saldırıları, siyasal açıdan da kişisel açıdan da eşim içine sindiremiyor. Onun için bu konularda gösterilen duyarsızlık veya bu kampanyalara katılınması beni son derece üzüyor.'' Türkiye'de bugüne kadar siyasal yaşamın, demokratik eylemlerin içinde yaşadığını dile getiren Ecevit, ''Fakat bu son kampanyadaki kadar insafsızca ve çirkin saldırı kampanyasını şimdiye kadar Türkiye'de görmedim'' dedi. 
     
     ''DSP'DEKİ DİNAMİZMDEN KAYGI DUYAN ÇEVRELER'' 

     Bu saldırıların nedenlerinin sorulması üzerine de Ecevit, bu saldırıların tek nedeni olamayacağını belirterek, ''Değişik kesimlerin değişik nedenleri olur. Fakat DSP'deki dinamizmden kaygı duyan çevreler ortaya çıktı'' diye konuştu. 
     Bu kesimlerin kim olduğu sorusuna da Ecevit, ''Siz daha iyi bilirsiniz, rakibimiz olan bütün partiler doğal olarak, bir başka partinin olumlu biçimde güçlenişini görmekten rahatsız oluyorlar'' karşılığını verdi. 
     Ecevit, DSP'nin, kamuoyu yoklamalarında düşük oy almış gibi gösterildiğini, son zamanlarda ''DSP çalışmıyor, örgüt çalışması yok barajı aşamayacak'' şeklinde yorumlar yapıldığını söyledi. 
     ''Tüm bunların doğru olmadığını gören çevrelerde bir tedirginlik uyanması doğal, ama bunun üslubu ve şekli son derece çirkin. Bunu hazmedemediğimi belirtiyorum'' diyen Ecevit, partililerin çalışmalarının devam ettiğini ve partilileri, kendi illerinde ve diğer illerde çalışmaya yönelteceklerini de kaydetti. ''Önemli görevlerde bulunup hiç dolaşmayan arkadaşları bulunduğunu'' belirten Ecevit, bu kişilerin kim olduğunu açıklamadı. 
     Başbakan Ecevit, bütün bu engellemelere rağmen parti çalışmalarının yoğun şekilde süreceğini belirtti. 
     ''Kemal Derviş'i tekrar partiye davet etmeyi düşünüyor musunuz '' sorusu üzerine de Ecevit, şunları kaydetti 
     ''Sayın Derviş henüz siyasete girip girmeme konusunda kesin bir karara varmış gözükmüyor. Bir gün bir türlü, bir gün başka türlü söylüyor. Bu da doğal, bunu bir eleştiri olarak söylemiyorum. Kesin bir karara vardığında ne düşündüğünü göreceğiz.'' ''Derviş'in 'siyasete döneceğim' kararı sizce Türkiye'yi nasıl etkiler , siyaseti etkiler mi Siz de bir ipucu var mı '' sözleri üzerine 'de ''Hayır ipucu yok'' yanıtı verdi. 
     ''Başbakan sıfatınız dışında, fiilen siyasetin içinde olan en deneyimli politikacısınız. Bütün bu hükümet tartışmaları sürerken, ortaya bir de Meclis hükümeti senaryosu çıktı bir çeşit teknokratlar hükümeti , Böyle bir formül hayata geçirilebilir mi '' sorusuna karşılık Ecevit, şöyle konuştu 
     ''Hayata geçse de bu Türkiye'ye hayırlı olmaz. Geçmişte de çok denendi bunlar. Şu sırada yine asker temasını getirmeye kalkışanlar da çok çıktı. Bunlar olacak şeyler değil. Türkiye'de demokrasiyi rayından çıkartacak herhangi bir davranış içine girilmesini içime sindiremem. 
     Bu konuda bir mücadele yapmak gerekirse, yine bu mücadeleyi veririm. 
     Bu yaşımda...'' 
     





</TEXT>
</DOC>
