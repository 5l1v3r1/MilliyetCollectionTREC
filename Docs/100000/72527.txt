<DOC>
<DOCNO> 72527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/son/sondun13.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Ecevit Arafat'a mesaj gönderdi 
</HEADLINE>
<TEXT>

     Ortadoğu barışına katkıda bulunmak üzere Başbakan Bülent Ecevit'in İsrail ve Filistin liderlerine gönderdiği mesajı getiren Dışişleri Bakanlığı Müsteşar Yardımcısı Büyükelçi Ali Tuygan, Filistin lideri Yaser Arafat ile görüştü. 
     Ecevit'in mesajını Ramallah'taki karargahında Arafat'a ileten Tuygan, görüşme sonrasında Türk gazetecilere yaptığı açıklamada, mesajın esas itibarıyla, Türkiye'nin bölgede meydana gelen endişe verici gelişmelerden kaynaklanan kaygılarını İsrail ve Filistin tarafıyla paylaşma amacına yönelik olduğunu söyledi. 
     Tuygan, bu arada bazı olumlu işaretler ortaya çıktığını belirterek, bunların ABD özel temsilcisi General Anthony Zinni'nin bölgeye gelişi, BM Güvenlik Konseyi'nin aldığı karar ve bu kararın her iki tarafça da desteklenmesi olduğunu bildirdi. 
     
     "Temennimiz müzakerelere başlanması" 
     ''Fakat hiç kuşku yok ki, bu olumlu işaretlerin yanı sıra birçok zorluklar da var. Bizim temennimiz, içinde bulunulan şiddet sarmalından bir an önce çıkılarak müzakerelere başlanmasıdır. Bunu çok önemli görüyoruz'' diye konuşan Tuygan, ''Arafat'a İsrail tarafından bir mesaj getirdiniz mi'' sorusuna ise, ''Görüşmelerimden edindiğim izlenimleri aktardım'' cevabını verdi. 
     Görüşmeden sonra Arafat, Büyükelçi Tuygan'ı elinden tutarak asansöre kadar geçirdi. 
     İsrail Başbakanı Ariel Şaron ve Dışişleri Bakanı Şimon Peres ile dün görüşen Tuygan'ın, bugün Ankara'ya dönmesi bekleniyor. 
     






</TEXT>
</DOC>
