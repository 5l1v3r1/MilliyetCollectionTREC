<DOC>
<DOCNO> 83276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/son/soneko26.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Türkiye bu sene mutlaka büyüyecektir.." 
</HEADLINE>
<TEXT>

     Devlet Bakanı Kemal Derviş, Devlet İstatistik Enstitüsü DİE rakamlarına göre, yeniden büyüme ortamına girildiğinin görüldüğünü belirterek, ''Türkiye bu sene mutlaka büyüyecektir'' dedi. 
     Derviş, Bursa'da kurulu bulunan BOSCH Sanayi ve Ticaret A.Ş'nin dizel motorları için imalat yapacak ''Unit Injector'' üretim tesisin açılışında yaptığı konuşmada, yurt dışına ihracat gerçekleştirecek olan böylesi bir tesisin, Türkiye'deki ekonomik krizin son döneminde hizmete girmesinin, son derece anlamlı ve sevindirici olduğunu söyledi. 
     Ülkelerin, kriz ortamına girmelerinin ya da sıkıntı çekmelerinin her zaman mümkün olduğunu belirten Derviş, Güney Kore örneğinde olduğu gibi gerekli önlemlerin alınması ve düzenlemelerin yapılmasının ardından yeniden yüzde 7-8 büyüme hızının yakalanabildiğine dikkati çekti. 
     Derviş, sağlıklı bir ekonomik yapı için ''Çağdaş dünyada'', özellikle finans piyasaları ve bankacılık sektörüne hakim olunmaması halinde kriz ortamına girilmesinin kaçınılmaz olduğunu anlatarak, ekonominin sağlıklı bir yapıya kavuşabilmesi için finans kesiminin ve piyasaların çok sıkı denetlenmesi ve düzenlenmesi gerektiğini kaydetti. 
     Türkiye'nin, hükümetin ve TBMM'nin gerçekleştirdiği önemli yapısal reformlarla, kriz nedeniyle yaşadığı gelişmeleri aştığını vurgulayan Derviş, bugün gelinen noktada hem Türk insanının hem de Türkiye'de yatırım yapmak isteyen yabancı yatırımcıların, geleceğe daha güvenle baktığını söyledi. 
     Derviş, ekonomide alınan önlemlerin son günlerde sonucunun alınmaya başlandığını kaydederek şöyle konuştu 
     ''Son günlerde hepimizi sevindiren rakamları gördük. DİE rakamlarına göre, büyüme yeniden başladı. Tabi, bütün kaybettiğimiz yılı geri alamadık, fakat sanıyorum ki bu büyüme süreci, bu tür tesisler, tarımda, sanayide ve hizmetler sektöründeki olumlu gelişmelerle ivme kazanacaktır. Bu sene Türkiye mutlaka büyüyecektir. Fakat bu büyümenin, enflasyon ortamında değil, sağlıklı ve giderek azalan bir enflasyon ortamında gerçekleşmesi çok büyük önem taşıyor. 
     Ancak, böyle bir tesis, böyle bir toplulukla iyimser olmak mümkün. Kısa vadeli sorunlar çıkabilir, her ülkede çıkıyor. Çevremizde dış politikayla ilgili bazı zorluklar olabilir, Ortadoğu'da bazı gerginlikler yaşanabilir. Fakat, bunlara fazla üzülmeyelim. Böyle bir tesis, böyle bir teknoloji, böyle bir girişim ruhuyla biraraya gelebilirse, Türkiye'nin önü çok açıktır. Ufak tefek olaylara üzülmeyelim. Geleceğe birlikte güvenle bakalım.'' BOSCH Sanayi ve Ticaret A.Ş Yönetim Kurulu Başkanı Franz Fehrenbach da, Bursa'da kurulu bulunan tesislerinin Avrupa otomobil sanayi için son derece önemli olduğunu belirterek, geçen yıl 1.8 milyon aracın Türkiye'de üretilen ''Common Rail enjektörleri'' ve ''Enjeksiyon meme takımları'' ile donatıldığını, bu yıl da 2.2 milyon dizel motorlu araç için dünyaya Bursa'dan enjeksiyon sistemleri sevk etmeyi hedeflediklerini kaydetti. 
     Devlet Bakanı Kemal Derviş, kendisine plaket sunulmasının ardından, tesisin açılışını yaptı. 
     BOSCH Sanayi ve Ticaret A.Ş, 2004 yılının sonuna kadar yapmayı planladığı 240 milyon Euro tutarındaki ilave yatırımlarla, Türkiye'deki toplam yatırımını 445 milyon Euro'ya çıkarmayı hedefliyor. 
     





</TEXT>
</DOC>
