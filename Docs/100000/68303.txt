<DOC>
<DOCNO> 68303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/18/son/sonspo03.html </URL>
<DATE> 2002/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolda Avrupa Kupaları heyecanı 2,5 ay sonra başlıyor 
</HEADLINE>
<TEXT>

     Futbolda Avrupa kupalarındaki heyecan, yaklaşık 2.5 aylık aradan sonra yarın yeniden başlayacak. 
     Avrupa Şampiyonlar Ligi'nde 2. tur gruplarında 3. hafta ile UEFA Kupası'nda 4. turun ilk maçları, yarından itibaren yapılacak. 
     Avrupa Şampiyonlar Ligi'nin 2. turunda B Grubu'nda yer alan ve 2 puanla 3. sırada bulunan Galatasaray, gruptaki 3. maçını, 1 puanlı grup sonuncusu İngiltere'nin FC Liverpool takımıyla 20 Şubat Çarşamba gecesi deplasmanda yapacak. Liverpool kentindeki Anfield Road Stadı'ndaki maç, Star TV'den naklen yayınlanacak. 
     Ligde gruplardaki 3. hafta maçları, C ve D gruplarında yarın, A ve B gruplarında ise 20 Şubat Çarşamba günü yapılacak. 
     Lige, gelecek hafta 4. maçlarla devam edilirken, UEFA Kupası'nda da 4. turun rövanş maçları, 28 Şubat Perşembe günü yapılacak ve çeyrek finalist 8 takım belli olacak. 
     Avrupa Şampiyonlar Ligi'nde 2. turun 3. hafta maçları öncesinde, A Grubu'nda İngiltere'nin Manchester United ve B Grubu'nda İspanya'nın FC Barcelona takımları 4'er, C Grubu'nda İspanya'nın Real Madrid CF takımı 6 ve D Grubu'nda da İtalya'nın FC Juventus takımı 3 puanla lider durumda bulunuyor. 
     






</TEXT>
</DOC>
