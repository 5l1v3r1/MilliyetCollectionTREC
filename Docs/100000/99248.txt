<DOC>
<DOCNO> 99248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/guncel/gun01.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Geçmişle gelecek Yeditepe’de buluştu 
</HEADLINE>
<TEXT>

Mimarisinde Selçuklu döneminin izlerini taşıyan Yeditepe Üniversitesi, kaliteli eğitimi, kültür, sanat ve spor etkinlikleriyle geçmişi geleceğe taşıyor 
     İSTANBUL Milliyet 

     Kayışdağı’ndaki Yeditepe Üniversitesi, açılalı 6 yıl gibi kısa bir süre olmasına rağmen özellikle diş hekimliği, hukuk gibi fakülteleriyle adayların tercihlerinde ilk sıralarda yer almayı başardı. 
     Kullanılan taşlarından motiflerine kadar Selçuklu döneminin mimarı tarzında yapılan kampusteki binalarıyla üniversite, post modern yaklaşımla geçmişi geleceğe taşıyor. 
     Kurucusu Bedrettin Dalan, sloganlarının "Deprem oluyor, içeri kaç" olduğunu belirtiyor ve üniversite binalarının özellikle deprem ve yagına karşı dayanıklı olduğunu söylüyor. "Yangından çok korkarım" diyen Dalan, "Mobilyalar yanmaz malzemeden. Yerler granit. 3 jeneratör ayrı ayrı yangın pompalarına bağlı. İtfaiye teşkilatımız da var" diye ekliyor. 
     
     49 program var 
     Üniversite, lisans eğitimini 9 fakülte, bir yabancı diller yüksekokulu ve bir meslek yüksekokulunda 49 değişik programda yürütüyor. Öğrenim dili İngilizce olan Yeditepe Üniversitesi’nde Fransızca ve Almanca eğitim yapan programlara da yer veriliyor. Üniversite Rektörü Prof. Dr. Ahmet Serpil, öğrencilerin çift ana dal ve yan dal programlarına girme şanslarının olduğunu belirtiyor ve şöyle diyor "Öğrencilerimiz böylece kendi lisans programlarına ek olarak diğer alanlarda da eğitim yapma olanağını buluyorlar." 
     Yeditepe Üniversitesi’nde vakıf üniversitelerinde görmeye alışık olmadığımız tarih, felsefe, sosyal antropoloji gibi bölümler de bulunuyor. Sosyal antropoloji bölümündeki öğrencilerin yüzde 80’inin burslu okuduğunu belirten Dalan, "Bölüm ticari anlamda da zarar ediyor. Ancak çok önemli bir bilim dalı olduğu için eğitim öğretime devam ediyor" diyor. 
     Üniversitede öğrencilerin kültür, sanat ve spor etkinliklerine de destek veriliyor. 
     



 GÜNCEL 


















</TEXT>
</DOC>
