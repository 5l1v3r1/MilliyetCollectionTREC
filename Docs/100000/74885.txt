<DOC>
<DOCNO> 74885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/27/son/sondun16.html </URL>
<DATE> 2002/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistin ve İsrail şehit Binbaşı için birbirini suçluyor 
</HEADLINE>
<TEXT>

     Türkiye, İsrail ve Filistin Yönetimi'nden, dün akşam Türk gözlemcilerin El Halil'de uğradığı saldırı konusunda soruşturma açılmasını istedi. 
     Türkiye'nin Tel Aviv Büyükelçiliği ve Kudüs Başkonsolosluğu, İsrail ve Filistin tarafıyla yaptıkları temaslarda, saldırganların bir an önce yakalanarak, cezalandırılmasını talep ettiler. 
     Türk yetkililer, Binbaşı Cengiz Toytunç'un ve İsveçli bir kadın gözlemcinin şehit olduğu, Yüzbaşı Hüseyin Özarslan'ın yaralandığı saldırının kimin tarafından yapıldığının belirlenmesinin güçlüğüne dikkat çekerek, İsrail ya da Filistin tarafını suçlamaktan kaçınıyorlar. 
     
     İKİ TARAF DA BİRBİRİNİ SUÇLUYOR 

     İsrail Ordusu ise saldırının Filistinli militanlar tarafından yapıldığını açıkladı. İsrail Radyosu, saldırının önce gözlemcileri İsrailli sanan Filistinli militanlarca yanlışlıkla yapıldığını belirtirken, son verdiği haberlerde saldırının İslami Cihad militanları tarafından bilinçli olarak yapıldığını ileri sürdü. 
     Yaralanan Yüzbaşı Hüseyin Özarslan'ın, olaydan hemen sonra İsrail Radyosu'na yaptığı açıklamada, ateş edenlerin Filistin üniforması giydiklerine dair ifadesi İsrail tarafınca kanıt olarak gösteriliyor. 
     Filistin tarafı ise saldırının İsrail Ordusu tarafından gerçekleştirildiğini belirterek, suçlamaları reddediyor. 
     
     ŞEHİT BİNBAŞI'NIN CENAZESİ TESLİM ALINDI 

     Şehit Binbaşı Cengiz Toytunç'un cenazesi, El Halil'de yapılan bir törenle Türk yetkililere teslim edildi. 
     Şehit Binbaşı Toytunç'un cenazesi ile yaralı Yüzbaşı Hüseyin Özarslan'ın Ankara'dan yola çıkan özel bir uçakla bugün öğleden sonra Türkiye'ye gönderilmeleri bekleniyor. 
     
</TEXT>
</DOC>
