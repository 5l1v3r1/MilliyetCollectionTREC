<DOC>
<DOCNO> 97508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/son/soneko16.html </URL>
<DATE> 2002/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK "Amacımız bankacılık sektörünü yukarılara taşımak" 
</HEADLINE>
<TEXT>

     Bankacılık Düzenleme ve Denetleme Kurumu BDDK Başkanı Engin Akçakoca, bankacılık sektörünü, güçlü ekonomiye yaraşır bir seviyeye çıkarmayı amaçladıklarını söyledi. 
     BDDK tarafından düzenlenen ''Banka sermayelerinin güçlendirilmesi programı'' konulu toplantıda konuşan Akçakoca, zaman zaman radikal sonuçlar ortaya çıksa da, neyi, hangi şartlar altında, nasıl yapacaklarını anlattıkları için, bunların sürpriz olmadığını düşündüğünü belirtti. 
     ''Biz son derece şeffaf şekilde, programı geçen yılın Mayıs ayından bu yana uyguluyoruz. Sonuçlarını da aynı şeffaflıkla açıklıyoruz'' diyen Akçakoca, şöyle devam etti 
     ''Amacımız, bu sektörü güçlü ekonomiye yaraşır seviyeye çıkartmış olmak. Bundan sonra sürprizle karşılaşmak istemediğimiz için, beklentilerimizi aynı netlik ve şeffaflıkla söylüyoruz. Özkaynak herşeyden önemli diyoruz. Güçlü olabilmek herşeyden önemli diyoruz. Güçlenmek için birleşmek gerekirse birleşin diyoruz. Yeni ortak, yabancı ortak almak gerekiyorsa alın diyoruz. Verimli çalışmak, kar üretmek ve gerçek kar yazmak önemli diyoruz. Ancak bununla güçlü ekonomiye yaraşır bankacılık sektörüne ulaşılabilir diyoruz. Bunlar da bizim sektörden beklentilerimiz.'' Bu beklentilerinin karşılanacağına olan inançlarının tam olduğuna işaret eden Akçakoca, ''beklentilerin karşılanması bizim için sürpriz olmayacak. Karşılanmazsa da, herkes bilsin ki sonuçları kimse için sürpriz olmayacak'' şeklinde konuştu. 
     





</TEXT>
</DOC>
