<DOC>
<DOCNO> 56903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/13/ekonomi/eko05.html </URL>
<DATE> 2001/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Vestel’de sıkı pazarlık 
</HEADLINE>
<TEXT>

Electrolux, Vestel Grubu ile beyaz eşya ve pazarlamada evlilik için prensipte anlaştı. 110 - 150 milyon dolar arasındaki fiyat için kıran kırana pazarlık yapılıyor 
     SONGÜL HATISARU 

     Beyaz eşya sektöründe yaklaşık bir yıldır merakla beklenen Vestel Şirketler Grubu ve Electrolux evlilik gorüşmelerinde sona yaklaşıldı. Vestel Şirketler Grubu, beyaz eşya devi İsveçli Electrolux’le Vestel Beyaz Eşya ve Vestel Dayanıklı Tüketim Malları Pazarlama Şirketi için yürüttüğü yüzde 50 ortaklık için prensipte anlaştı. Şimdi tarafların fiyat üzerinde kıran kırana bir pazarlığa girdiği konuşuluyor. 
     Electrolux’ün kriz ortamında Türkiye’de şirketlerin değerinin düşmesinden kaynaklanan havadan faydalanarak fiyatı bir miktar düşürmek istediği konuşuluyor. Buna karşılık Zorlu Grubu şirketlerinin ihracata yönelik yapısı nedeniyle krizden etkilenmediği ve fiyatta geri adım atmayacağı belirtiliyor. Şirkete yakın kaynaklar, Vestel grubunun görüşmelerin başladığı yaklaşık 1.5 yıldan bu yana 110 - 150 milyon dolar arasındaki bir aralıkta masaya oturduğunu ve bunun altındaki bir fiyata razı olmayacağını söylüyor. 
     
Ortaklık 2002’nin ilk çeyreğinde      Şirketin patronu Ahmet Nazif Zorlu da daha önce yaptığımız görüşmelerde , Electrolux’le görüşmelere krizden önce başladıklarını, ortaklığı sinerji yaratmak için istediklerini ve koşullarının belli olduğunu belirtmişti. 
     İç piyasada pazar paylarının belli ve bölümlenmiş olduğunu sık sık vurgulayan Zorlu, bu nedenle şirketlerini ihracata yönelik olarak konumlandırdığını ve krizlerden etkilenmediğini sık sık vurguluyor. Grubun bu nedenle istediği fiyatta çok net olduğu kaydedildi. 
     
2002 hedefi 2.2 milyar dolar      Zorlu Şirketler Grubu, 2001 yılında grubun toplam 1 milyar dolar olan ihracat hedefini, 2002 yılı için 2.2 milyar dolar olarak belirledi. İç pazarda payını artırmak isteyen Electrolux’ün evlenmeyi düşündüğü iki şirketle ilgili olarak hukuki ve teknik altyapı çalışmalarını bitirdiği biliniyor. Beyaz eşya sektöründe evliliğin en geç 2002 yılının ilk çeyreğinde tamamlanmış olacağı konuşuluyor. 
     
Hedef 1 milyon adet buzdolabı üretmek...      Krize rağmen elektronik sektöründe yakaladığı başarıyı beyaz eşyada da sürdürmek isteyen grup bu alanda da teknoloji yatırımlarını sürdürüyor. 2.5 yıl önce Manisa Organize Sanayi Bölgesi’nde devreye giren beyaz eşya fabrikasında bu yıl 460 bin adet buzdolabı üreten grup, bunun yüzde 60 - 70’ini ihraç ediyor. 2002 yılı buzdolabı üretimi hedefi ise 1 milyon adet. Borsada işlem gören Vestel Elektronik’in Vestel Beyaz Eşya’da yüzde 10, Vestel Dayanıklı Tüketim Malları Pazarlama şirketinde ise yüzde 33 payı bulunuyor. 
     



 EKONOMİ 


















</TEXT>
</DOC>
