<DOC>
<DOCNO> 58059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/20/spor/spo04.html </URL>
<DATE> 2001/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Briegel’den özür 
</HEADLINE>
<TEXT>

Trabzon’un hocası, üç maçta 9 puan sözünü tutamadıkları için üzgün olduğunu ifade etti 
     FENERBAHÇE maçından önce "3 maçta 9 puan" sözü veren Trabzonspor Teknik Direktörü Briegel, Başkan Özkan Sümer’den özür diledi. Alman hoca, "Sözümüzü yerine getiremediğimiz için üzgünüz. Bizimle yakından ilgilendiniz. Futbol Şubesi Sorumlusu Serdar Bali vasıtasıyla da her isteğimize eğildiniz. Ama istediğimiz sonuçları alamadık. İkinci yarı bizi büyük bir mücadele bekliyor" dedi. 
     BORDO - Mavili ekibin teknik patronu, "Fenerbahçe’yi yendik. Ancak Gençlerbirliği karşısında beraberliğe razı olduk. Bunda bizim suçumuz olmayabilir, ama yükümlülüğümüz var. Özür diliyorum. Hakemlerle ilgili konuşmam. Ancak böyle sürerse, konuşurum ve de hiç susmam" ifadelerini kullandı. Sümer ise, "Sizi başarılı buluyoruz. Haksızlıkları da görüyoruz" diye moral verdi. 
     
     Salazar’ın resti 
     TRABZONSPOR’DA sakatlığını gerekçe gösterip, ülkesine gitmek için izin isteyen Salazar, ret cevabını alınca sinirlendi. Briegel’le görüşen Perulu oyuncu, "Bu şartlarda kalamam" dedi. Öte yandan Göztepe maçının hazırlıklarını sürdüren takımda Jarro, sabah çalışmaya gelirken az hasarlı kaza yaptı. Eduardo’nun ardından öğleden sonraki idmanda da Zafer, Da Silva ve kaleci Metin sakatlık geçirdi. 
     



 SPOR 























</TEXT>
</DOC>
