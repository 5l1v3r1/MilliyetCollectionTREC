<DOC>
<DOCNO> 68226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/18/spor/ytan.html </URL>
<DATE> 2002/02/18/ </DATE>
<TIME>  </TIME>
<AUTHOR> MEHMET TAN  </AUTHOR>
<HEADLINE>
Bugün olmasa yarın 
</HEADLINE>
<TEXT>

     Müsabakanın henüz başı, iki dakika olmadı... Futbolda ders olarak gösterilecek, iş bilgisi ve iş yeterliliği mükemmel bir hücum girişimini Trabzonspor golle sonuçlandırdı... Başlangıcında Erman ve Zafer olan pozisyonu mükemmel vuruş tekniği ile Marco Aurelio’nun noktalaması, Trabzonspor’a istenilen güveni sağlayamadı. Kabul etmek gerekir ki, dış baskı ve içteki tahribatın yaraları öyle kolay kolay sarılamaz... Sarılamadı da .. 
     Trabzonspor üçlü savunma blokunun önüne iki kişi Sommers ve Jarro’yu monte ederek, merkezi daha güçlü tutmak istedi. Zafer - Hami ikilisinin hemen arkasına Aurelio’yu yerleştirerek, hücumda yeterlilik sağlamaya çalıştı. 
     Trabzonspor oyun kurgusundan uzaklaşmadığı, disiplinden kopmadığı anlarda, hücumda genişlik ve oyunda derinlik yaratarak, çok net pozisyonlar buldu. Ancak inanılmaz goller de kaçırdı... Saymakla bitmez, abartısız tam bir düzine. 
     Gol kaçırdıkça, zedelenmiş olan Trabzonspor’un kendine olan güveni giderek azaldı. Bu azalma, bireysel hatalarla azaba dönüştü. Korku dakikalarının başladığı anlarda yine sahneye ilk golün kahramanı çıktı. Trabzonspor’un ikinci golü belli ki, bir çalışmanın ürünü. Benzer golü Aurelio Samsun’da da atmıştı. 
     Galibiyette dört isim çok ön plana çıktı. Oyun sezgisi, topu oyuna sokuşu ile liberoda Markov, ilk müdahaleleri, inanılmaz savaşı ile Kürşat, defansı toparlayan iki isimdi. İki gole imza atan ve orta alanda bir dinamo gibi çalışan Aurelio, çok gol kaçırmasına rağmen geniş alan bulduğu zaman rakip defansın iflahını kesen, müthiş enerjisi ile de göz dolduran Zafer alkışı hak ettiler. Hami, Erman ve Sommers’in çalışkanlığını göz ardı etmek de haksızlık olur. 
     Kuddusi Müftüoğlu, Bülent Yavuz’un gözdesi imiş. Eğer öyleyse, yandık. Yüzde elli hata ile müsabakayı tamamladı. 
     SONUÇ... Trabzonspor ağır ağır yükseliyor. Yönetimi ve teknik kadrosu disipline edilmiş ve taraftar desteğini arkasına almış bir Trabzonspor, izleyenlere keyif verecek ve lige renk katacaktır. Bugün olmasa yarın. 
     



 SPOR 





























</TEXT>
</DOC>
