<DOC>
<DOCNO> 94408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/son/sondun31.html </URL>
<DATE> 2002/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da suç oranı azaldı 
</HEADLINE>
<TEXT>

     Fransa'da Haziran ayında suç oranının, bir önceki yıl aynı döneme göre yüzde 7.38 düştüğü bildirildi. 
     Fransa İçişleri Bakanlığı'ndan verilen bilgilere göre, Haziran ayında 206 bin 111 suç, polise bildirildi. Geçen yıl Haziran ayında polis kayıtlarına 222 bin 544 suç girmişti. 
     
     MUHALEFETİN SEÇİM MALZEMESİ 
     Fransa'da son yıllarda suç oranlarındaki artış, Sosyalistlerin hem cumhurbaşkanlığı seçimlerinde hem de genel seçimlerde uğradığı hezimette en önemli nedenlerden biri olarak gösterilmişti. 
     Fransa'da iktidara gelen sağ parti, seçimler öncesi özellikle güvenlik konusuna büyük önem vereceği vaadinde bulunmuştu. 
     Sağ hükümet, iktidara gelir gelmez yaptığı açıklamada, önümüzdeki 5 yılda güvenlik için polis ve yargıya bütçeden ilave 6 milyar euro ayıracağını belirtirken, ''Ulusal İç Güvenlik Konseyi'nin'' kurulmasını kararlaştırmıştı. 
     Fransa'da yapılan bir araştırmaya göre, ülkede 2001 yılında işlenen suç oranı bir önceki yıla göre yüzde 7.7 arttı. 
     Fransa'da 2001 yılında 4 milyon civarında suç, polis kayıtlarına girdi. 
     





</TEXT>
</DOC>
