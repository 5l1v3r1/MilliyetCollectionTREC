<DOC>
<DOCNO> 66471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/07/son/sontur20.html </URL>
<DATE> 2002/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İBDA'C davasında üç müebbet 
</HEADLINE>
<TEXT>

     Terör örgütü İBDA C adına anayasal düzeni değiştirmek amacıyla kiliselerin de aralarında bulunduğu çok sayıda yeri bombalayarak 2 kişinin ölümü, 16 kişinin de yaralanmasına neden oldukları öne sürülen 31 sanıktan 3'ü müebbet, 1'i 18 yıl 9 ay, 8'i de 12 yıl 6'şar ay ağır hapis cezasına çarptırıldı. 
     İstanbul 4 No'lu DGM'deki duruşmaya, davanın tutuksuz yargılanan 31 sanığı katılmadı. 
     Duruşmada kararı açıklayan mahkeme heyeti, sanıklardan Ender Toz, Serdar Ataş ve Mehmet Şahin'i, eylemlerine uyan TCK'nın 146 1. maddesi uyarınca ''Anayasal düzeni silah zoruyla değiştirmeye kalkışmak'' suçundan idam cezasına çarptırdı. 
     Sanıkların bu cezasını iyi hallerini gözönüne alarak müebbet ağır hapse çeviren mahkeme heyeti, tutuksuz yargılanan bu 3 sanık hakkında gıyabi tutuklama kararı çıkarttı. 
     Örgütün yöneticisi konumunda olan Ali Osman Zor'u da ''yasadışı örgüt yöneticisi olmak'' suçundan 18 yıl 9 ay ağır hapis cezasına çarptıran mahkeme heyeti, Şamil İğde, Olcay Oğuz, Ramazan Göngör, Şaban Çavdar, Alaattin Baki Aytemiz, Önder Erdem, Mehmet Fatih Aydın ve Mehmet Galis Turan'a da, ''yasadışı örgüt üyesi olmak'' suçundan 12 yıl 6'şar ay ağır hapis cezası verdi. 
     Mahkeme heyeti, örgüte yardım ve yataklık etmekle suçlanan 19 sanık hakkındaki davayı ise, 4616 sayılı Şartla Salıverilmeye, Dava ve Cezaların Ertelenmesine Dair Kanun kapsamında erteledi. 
     İstanbul DGM Cumhuriyet Başsavcılığı'nca hazırlanan iddianamede, terör örgütü İBDA C'ye üye olan sanıkların, anayasal düzeni değiştirmek amacıyla kiliselerin de aralarında bulunduğu çok sayıda yeri bombalayarak 2 kişinin ölümü, 16 kişinin de yaralanmasına neden oldukları öne sürülüyordu. 
     






</TEXT>
</DOC>
