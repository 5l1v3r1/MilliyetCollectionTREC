<DOC>
<DOCNO> 86560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/son/sondun45.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Simitis "Türkiye'nin tam üyelik süreci başlayabilir" 
</HEADLINE>
<TEXT>

     Yunanistan Başbakanı Kostas Simitis, ''Avrupa Güvenlik ve Savunma Politikası'nda AGSP yaşanan problemin çözümü konusunda Yunanistan'ın hiç kimsenin arabuluculuğuna ihtiyacı olmadığını'' söyledi. 
     NATO-Rusya zirvesi sonrasında Yunan gazetecilere açıklamada bulunan Simitis, İtalya Başbakanı Silvio Berlusconi'nin Rejkavik'teki NATO dışişleri bakanları toplantısı sırasında yaptığı ''AGSP konusunda Türkiye ile Yunanistan arasında arabulucu olma'' önerisinin hatırlatılması üzerine ''Kimsenin iyiniyetli yardımına ihtiyacımız yok. NATO ve AB bünyesi içerisinde zaten tüm görüşmeler yapılıyor'' dedi. 
     Simitis, NATO-Rusya zirvesi sırasında Cumhurbaşkanı Ahmet Necdet Sezer ile görüştüklerini ve Sezer'in Türkiye'nin AB'ye tam üye olması sürecini gündeme getirdiğini belirtti. 
     Yunanistan Başbakanı, ''Kopenhag zirvesinden sonra Türkiye'nin AB'ye tam üyelik sürecinin başlayacağını düşünüyoruz'' diye konuştu. 
     İtalya Başbakanı ve Dışişleri Bakanı Berlusconi, Rejkavik'teki NATO dışişleri bakanları toplantısı sonrası yaptığı basın toplantısında, AGSP konusunda Türkiye ve Yunanistan arasında arabulucu olmak istediğini söylemişti. 
     





</TEXT>
</DOC>
