<DOC>
<DOCNO> 84017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/guncel/gun01.html </URL>
<DATE> 2002/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaratıcı Karadeniz insanı olanaksızlıkları aştı, uzaya yeni icadıyla şöyle bir göz attı 
</HEADLINE>
<TEXT>
İŞTE TEMEL’ESKOP 
Beş gezegenin buluşması için tüm hazırlıklar tamamdı. Vatandaşlar da yerlerini aldı arazi ölçüm cihazları’nın başında. Ancak doğal olarak kimse bakmakla görmek arasındaki ince çizgiyi geçemedi 
     HAKAN DEĞİRMENCİ Trabzon DHA 

     Karadeniz Teknik Üniversitesi Jeodezi Bölümü’nün, Merkür, Venüs, Mars, Jüpiter ve Satürn gezegenleri ile ayın 40 yılda 1 rastlanan bir aradaki görüntülerini izlemek için düzenlediği etkinlik, komediye dönüştü. 
     Gezegen izlemek için biriken öğrenci ve meraklılara, arazi ölçüm cihazları ile sadece parlak birer nokta gösterilebildi. Öğrenci ve diğer izleyiciler, "Gözümüzle gördüğümüzden farkı yoktu" diyerek, teleskop olmadan duyuru yapılmasına anlam veremediklerini söylediler. 
     Karadeniz Teknik Üniversitesi’nde, doğa olayını izleyebilmek için Merkez Kütüphanesi yanındaki alana, arazi ölçümlerinde kullanılan 5 teodolit kuruldu. Rektörlük basın mensuplarına da haber verirken, büyük doğa olayının gözleminin tüm davetlilere açık olacağı belirtildi. Her teodolit, ayrı gezegenlere ayarlandı. Ancak, en son 5 Şubat 1962 günü bir arada görülebilen 5 gezegenin buluşmasını izlemek için üniversiteye akın edenler, teodolitlerden sadece birer parlak ışık görebildi. 
     Bölüm öğrencileri, "Olmasını çok isterdik. Olmayınca arazi ölçüm cihazlarıyla bakıyoruz" diye konuştu. 
     
     Amaç farklıymış 
     Jeodezi Bölüm Başkanı Prof. Dr. Nihat Akyol ise şunları söyledi "Teodolitler yıldızları gözlemek için çok yetersiz. Bunlar 30- 40 büyütmelidir. Nokta gibi görünmeleri doğal. Yaptığımız astronomik bir çalışma değil. Amacımız, öğrencilere güzel bir çalışma yaptırmak, gelen konuklarla bütünleşmekti. Elimizde büyük teleskoplar bulunmadığı da doğru." 
     



 GÜNCEL 


















</TEXT>
</DOC>
