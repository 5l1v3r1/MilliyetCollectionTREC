<DOC>
<DOCNO> 99336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/son/sondun15.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz ordusu, Irak harekatına hazır değil. 
</HEADLINE>
<TEXT>

     İngiltere'de görev yapan Ulusal Hesapları Kontrol Ofisi tarafından hazırlanan rapor, İngiliz ordusundaki silah, araç-gereç ve malzemenin, ordunun muhtemel bir Irak operasyonuna hazır olmadığını ortaya koydu. 
     Bu silah ve malzemenin özellikle çöl koşullarına uygun olmadığına işaret edilen raporda, Irak'a muhtemel bir operasyonun bu koşullarda yapılacağı belirtilerek, bu malzemeyle böyle bir bölgede görev yapmanın güçlüklerine dikkat çekildi. 
     Raporda, geçen yıl Umman'da yapılan ''Saif Sareea II'' tatbikatının ardından görülen aksaklıklar arasında, helikopterler ve bazı silahlar ile yol yapımında ve benzeri yerlerde kullanılan vinçlerin sıcak ve tozun etkisiyle çalışamaz duruma gelmesinin bulunduğu belirtildi. 
     Bu koşullardan en çok etkilen aracın ''Challenger II'' tankları olduğu ve bir İngiliz kara harekatında başrol biçilen bu araçların hava filtrelerinin, paletlerden sıçrayan tozlarla tıkandığı, bu yüzden tankların birkaç saatlik bir hizmetin ardından kullanılamaz hale geldiği, bu tankların çalıştırılabilmesi için İngiltere'den bölgeye 55 ton yedek parça gönderilmek zorunda kalındığı ifade edildi. 
     Ordunun ''Clansman'' adlı haberleşme sisteminin de eski olduğuna dikkat çekilen raporda, bu sistemle savaş koşullarında hizmet verilemeyeceği, sistemin tamamen atıl hale geldiği vurgulandı. 
     Umman'daki tatbikatta İngiliz askerlerinin, Kosova'da görev yapanlar gibi cep telefonu seçenekleri bulunmadığı belirtilen raporda, Irak'ta da şartların Umman'dakine benzer olacağı tahmininde bulunuldu ve yeni bir haberleşme sistemine acil ihtiyaç bulunduğu kaydedildi. 
     Raporu hazırlayan ekibin başkanı David Clarke, ''Herhalde kimse savaşın ortasında askerlerin tanklarından inip verilen emirleri tartışmalarını ya da birbirlerine iletmelerini beklemiyor'' dedi. 
     Raporda, askerlerin giydiği botların bile bölgenin koşullarına uygun olmadığına dikkat çekildi. 
     





</TEXT>
</DOC>
