<DOC>
<DOCNO> 69596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/26/son/soneko06.html </URL>
<DATE> 2002/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
POAŞ'ın halka arzında "ön talep toplama" yarın başlıyor 
</HEADLINE>
<TEXT>

     Petrol Ofisi A.Ş'nin A grubu hisse senetlerinin bir bölümünün halka arz yöntemiyle özelleştirilmesi için ''ön talep toplama'' işlemi yarın başlıyor. 
     Özelleştirme İdaresi Başkanlığı'nın, 7.5 trilyon lira nominal değerli Petrol Ofisi A.Ş'nin A grubu hisse senetlerinin halka arz yolu ile satışından önce yapılacak ''ön talep toplama'' işleminde tasarruf sahipleri, herhangi bir taahhüt altına girmeden, sadece almak istedikleri hisse senedi miktarını bildirecekler Poaş'ın halka arzında, yurtiçindeki tasarruf sahipleri ''POAŞ çalışanları, küçük tasarruf sahipleri, alım gücü yüksek bireysel yatırımcılar ve yerli kurumsal yatırımcılar'' olmak üzere dört gruba ayrıldı. 
     Buna göre, POAŞ çalışanları ve küçük tasarruf sahipleri 300 lot 300 bin hisse ve altında, alım gücü yüksek bireysel yatırımcılar ve yerli kurumsal yatırımcılar ise 301 lot 301 bin hisse ve üzerinde talepte bulunabilecek. 
     Bu gruplardan küçük yatırımcılara iskontolu peşin ödemelerde yüzde 12, POAŞ çalışanlarına yüzde 15 ve alım gücü yüksek bireysel 
     yatırımcılar ile yerli kurumsal yatırımcılara da yüzde 4 indirim uygulanacak. Tasarruf sahiplerinin, iskontolu peşin ödeme, vade farksız taksitli ödeme seçeneklerinin ön talep koşullarından yararlanabilmesi için, kesin talep toplama süresinde, en az ön talep toplama süresinde belirttikleri kadar talepte bulunmaları gerekiyor. Ön talepte bulunmak isteyen tasarruf sahipleri, 27 Şubat-6 Mart tarihleri arasında istedikleri hisse miktarını, ön talep toplama formu ile hiç bir bedel ödemeden bildirecekler. Tasarruf sahiplerinin ön talep koşullarından yararlanabilmeleri için, ön talep formu doldurmaları ve talep ettikleri hisse senedi miktarını bildirmeleri gerekiyor. Tasarruf sahiplerinin kesin talep sırasında ön talep formlarını ınternette ise başvuru numaralarını ibraz etmeleri gerekiyor. Bu arada, yurt içi ön talep toplama süresi ile kesin talep toplama süresinin sona ermesi arasında geçen sürede, yurtdışında satışı yapılacak hisse senetlerine ilişkin olarak tanıtım ve pazarlama faaliyetleri sürdürülecek. Böylece, yerli ve yabancı tasarruf sahiplerine eşanlı talepte bulunma imkanı sağlandı. 
     
     Yatırımcılardan istenen belgeler 
     Halka arzda ön talepte bulunacak tasarruf sahiplerinden, talep ettikleri hisse senedini bildirmeleri, gerçek kişi olmaları halinde, kimlik ve ikamet bilgileri ile Nüfus Cüzdanı veya Sürücü Belgesi veya Pasaport fotokopisini vermeleri gerekiyor. 
     Bu kapsamda, POAŞ çalışanları ''çalışan kimlik kartları''nı gösterecekler. 
     Tasarruf sahiplerinin tüzel kişi olması durumunda ise ön talepte, noter tasdikli imza sirküleri, tüzel kişiliği tanıtıcı bilgiler, ticaret sicili kayıt belgesi fotokopisini vermeleri gerekiyor. 
     Internet veya telefon bankacılığı ile ön talepte bulunacak tasarruf sahiplerinden ise Nüfus Cüzdanı, Sürücü Belgesi veya Pasaport fotokopisi istenmiyor. Ancak bu tasarruf sahiplerinden, ön talep için kullandıkları internet şubesi, ATM veya telefon bankacılığı şubesinde işlem yapmaya yetkili olma şartı aranacak. 
     
     Aracılar 
     Halka arzda POAŞ mensuplarının talepleri, konsorsiyum lideri İş Yatırım Menkul Değerler A.Ş tarafından toplanacak. 
     POAŞ'ın halka arzında aracılık yapacak olan konsorsiyum üyeleri ise şöyle 
     ''Alfa Menkul Değerler, Ata Yatırım Menkul Değerler, Deniz Yatırım Menkul Kıymetler ve banka şubeleri, Eczacıbaşı Menkul Değerler, Ekinciler Yatırım Menkul Değerler, Gedik Yatırım Menkul Değerler, Global Menkul Değerler, HSBC Yatırım Menkul Değerler ve banka şubeleri, Koç Yatırım Menkul Değerler ve banka şubeleri, Meksa Yatırım Menkul Değerler, Nurol Menkul Kıymetler, OYAK Yatırım ve Menkul Kıymetler ile banka şubeleri, Pamuk Yatırım Menkul Değerler ve banka şubeleri, Tacirler Menkul Değerler, TEB Yatırım Menkul Değerler ve banka şubeleri, Tekfen Menkul Kıymetler ve banka şubeleri, TSKB, Vakıf Yatırım Menkul Değerler ve banka şubeleri, Yatırım Finansman Menkul Değerler, Ziraat Yatırım Menkul Değerler. ve bankanın tüm şubeleri.'' Hisse senetleri ayrıca söz konusu aracı kurum ve bankaların internet siteleri, netmatikler ve telefon bankacılığı aracılığı ile de alınabilecek. 
     






</TEXT>
</DOC>
