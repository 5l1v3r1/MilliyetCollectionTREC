<DOC>
<DOCNO> 59549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/01/guncel/gun01.html </URL>
<DATE> 2001/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
2000 
</HEADLINE>
<TEXT>
TÜRKİYE’DE YILIN OLAYI 
TÜRKİYE’DE YAŞAMAK 
     GÖKÇER TAHİNCİOĞLU 

Operasyonlar, skandallar bitmek bilmedi      Batık bankalar, mezar evler, girilemeyen cezaevleri, ölüm oruçları, kendilerini yakan mahkumlar derken Türkiye, imkansızı başarıp bu yılı da ruh sağlığını koruyarak geride bıraktı. 2000 yılının kimya bozan olayları Hizbullah'la başladı. 
     
Hizbullah dehşeti      Televizyonlar, canlı yayınla Beykoz'daki bir çatışmayı ekranlara getirdiğinde kimse bu çatışmanın nerelere varacağını kimse bilmiyordu. Hücre evinden Hizbullah lideri Hüseyin Velioğlu'nun cesedi ve çok sayıda belge çıktı. Operasyonun ardından Türkiye, haftalarca mezar ev, domuz bağı, kafaya çivi çakma görüntüleri ve Hizbullah'ın devlet içindeki uzantılarıyla çalkalandı. 
     
Paraşüt, Balina derken...      Türkiye daha bu olayların şokunu atlatamadan İçişleri Bakanı Tantan'ın düzenlediği operasyonlarda ortaya çıkan gerçeklerle sarsıldı. 
     Paraşüt Operasyonu'nun ardından Mersin'de Ahtapot, Bursa'da Kartal ve Hayal, İzmir'de Balina, Hopa'da Yavru Balina operasyonları geldi. 
     Bir yanda Kars'ta Serhat operasyonu yapılıyor, diğer yanda Matador operasyonunda, yakalanan Urfi Çetinkaya yargılanıyordu. 
     
Kasırga bankalarda esti      Bankacılık Düzenleme ve Denetleme Kurulu'nun BDDK başkanlığına getirilen Zekeriya Temizel, Egebank'ın da aralarında bulunduğu 5 bankanın içinin boşaltılmasına ilişkin dosyaları ele alınca Kasırga operasyonu tüm gücüyle esmeye başladı. 
     
İçleri bomboş      Soruşturma sonunda Süleyman Demirel'in yeğeni Murat Demirel'in bankasının boşaltıldığı ortaya çıktı. Böylece Murat Demirel, Ayşenur Esenler ve ünlü reklamcı Nail Keçeli'nin yeni mekanları Ulucanlar Cezaevi oldu. Egebank'ı diğer bankalar izledi. 
     
Krizi IMF bitirdi      Operasyonların ardından Türkiye son yılların en büyük mali krizini yaşadı. Resmi rakamlara göre, 6 milyar dolarlık dövizin kaçmasına neden olan kriz, IMF'nin devreye girerek 10.4 milyar dolarlık kaynak aktaracağını açıklamasıyla sonuçlandı. Mali operasyonlar sürerken Türkiye bir yandan da F tipi cezaevlerini protesto etmek amacıyla başlatılan ölüm oruçlarını izliyordu. Anlaşmaya varılmayınca, 61. günün sabahında operasyon başlatıldı. Bilanço 31 ölü... 
     
TÜRKİYE'DE YILIN ADAMI 
Çankaya Köşkü’nün değil HALKIN REİSİ 
Ahmet Necdet Sezer      SERPİL ÇEVİKCAN 

     Hain bir saldırıda yaşamını yitiren hocam Ahmet Taner Kışlalı bir dersinde "Kolayca anlaşılmak istiyorsanız sade olun" demiş, siyaset bilimci Maurice Duverger'in sosyolojik olayları bile bu düsturla analiz ettiğini söylemişti. 
     Ahmet Necdet Sezer, temiz bir hukukçu olarak, sicilinin gazete sayfalarına "özgeçmiş" başlığıyla yansıdığı ilk tarih 6 Ocak 1998'di. Bu tarihten birkaç hafta sonra Anayasa Mahkemesi Başkanı sıfatıyla RP'nin kapatılmasına karar verildiğini açıklayacaktı. Yüksek Mahkeme'nin başına "dengelerin başkanı" olarak oturan Sezer, Başbakan Ecevit'in bir numaralı cumhurbaşkanı adayı haline geldi. Sezer, 5 Mayıs günü 330 oyla seçildiğinde hakkında en az şey bilinen bir cumhurbaşkanı olmuştu. 
     
"Herkesin hakkını koruyacağım"      Sezer, Cumhurbaşkanı olunca Duverger'in yöntemiyle ipuçları vermeye başladı. Türk halkı kırmızı ışıkta durmanın kırmızı halıda yürümekten daha "sıcak" olduğunu biliyordu. Cumhurun reisi frak giymese de olurdu. Önemli olan Sezer'in seçildiği gün "Türkiye'de gelir dağılımı bozuk. İnsanların hak ve hukukunu korumaya çalışacağım" demesiydi. 
     
"Pardon peynirin kilosu kaça "      Maaşına zam istemedi, bütçesini yerinde saydıran ilk kamu görevlisi oldu. Peyniri "kilosu kaça" diye sorarak aldı, parasını cebinden ödedi, paketini kendisini taşıdı. Vatandaş onun ne çocuklarını, ne damatlarını, ne de arkadaşlarını gazetelerin renkli sayfalarında gördü. 
     
İçine sinmeyene tereddütsüz veto      Türkiye'nin bir türlü pozitife dönmeyen gündemi Ahmet Necdet Sezer’in masasına öyle kağıtlar gönderdi ki bütün gözler her defasında ona çevrildi. Yeni Cumhurbaşkanı Sezer, önce "demokrasi" istedi. YÖK'ün rektör listesini emrivakiyle onaylamayarak, "Olmamış, yeniden yapın" dedi. Meclis'ten yasa geçiremeyen hükümet, bunun üzerine kararname yağdırmaya başladı. 
     
     MİT tayinini durdurdu 
     "Laik cumhuriyet için ant içtim" dedi ama cumhuriyet aleyhine faaliyet gösteren memurların işten uzaklaştırılmasını kolaylaştıran kararnameyi hukuka uymadığı için onaylamadı. Bir daha gönderdiler yine onaylamadı. Hükümet üç kamu bankasının özelleştirilmesini yine kararnameyle yapmak istedi, yine Köşk'ten veto yedi. MİT Müsteşarı "Yardımcım ABD'ye tayin oldu" dedi. Oysa Sezer kararnameyi imzalamamıştı. Mikdat Alpay tayini gerçeleşmedi. 
     
Hükümet pişman oldu ama...      Cumhurbaşkanı seçileli 8 ay oldu. Ödülleri, plaketleri kabul etmedi, Ecevitler "Sezer'de hata yaptık", "CHP Köşk'e çıktı" dedi. Sezer cumhuriyetçiydi, halkçıydı ama politikacı değildi. En büyük sınavını geçtiğimiz günlerde verdi. Halk veto edeceğini biliyordu. Ve Sezer af yasasını veto etti. Yasa yine aynen önüne geldi ve imzalamak zorunda kaldı. Yasa yürürlüğe girerken, halk af isteyenlere "kına" yolladı, Köşk'teki yılın adamına ise selam 
     
Bunlar da oldu      7.5 saatlik liderler zirvesi sonunda Abdullah Öcalan'a verilen idam cezasının ertelenmesi kararlaştırıldı. 
     Kahpe Bizans, bir milyon seyirciyle, Eşkiya'yı da geride bırakarak en çok izlenen Türk filmi rekorunu kırdı. 
     Hasan Mezarcı kendini mesih ilan etti, saçlarını boyatıp küpe taktı. 
     Okullarda cinsel eğitim dersi başladı. 
     Buket Saygı, kendisini "motive" eden Kadir İnanır’dan şikayetçi oldu. 
     İşsizlik sigortası uygulama girdi. 
     Mehmet Ali Ağca Türkiye'ye iade edildi. 
     Ankara DGM, ABD'de bulunan Fetullah Gülen için, "çete kurmak ve yönetmek" suçundan tutuklama kararı aldı ve kırmızı bülten çıkarılmasını istedi. 
     Kopenhag kriterleriyle paralel İnsan Hakları Raporu kabul edildi. 
     14. Genel Nüfus Sayımı yapıldı, 22 trilyon lira harcandı. 
     Tekel'e trilyonluk dava açan Yurdagül Tufan, ilk duruşmadan üç saat sonra öldü. 
     Manisalı gençler beraat etti, işkenceci polisler cezaevinde. 
     Selin Uras'ın Bağdat Caddesi'nde ölümüne neden olan Baran Balcıoğlu 10 milyar lira kefaletle tahliye edildi. 
     Deniz Akkaya, basın sektörünün önde gelen muhabirleri arasına girdi 
     

</TEXT>
</DOC>
