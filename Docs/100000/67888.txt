<DOC>
<DOCNO> 67888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/son/sontur21.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Muazzez Abacı'ya hakaret davasına başlandı 
</HEADLINE>
<TEXT>

     Ünlü sanatçı Muazzez Abacı'ya hakaret ettiği ileri sürülen eski hizmetçisinin kızının yargılanmasına başlandı. 
     Şişli 7. Asliye Ceza Mahkemesi'ndeki duruşmada, tutuksuz yargılanan Şengül Özgan ile şikayetçi Muazzer Abacı hazır bulundu. 
     Duruşmada ifadesi alınan Şengül Özgan, Abacı'nın ABD'deki kızının yanında çalışan annesi Nargül Özgan'a yapılan kötü muameleleri duyduğunu belirterek, bu nedenle çok sinirlendiğini anlattı. 
     Özgan, bunun üzerine annesini ABD'deki kızının yanına torununa bakmaya gönderen sanatçıya telefon ederek bazı hakaretlerde bulunduğunu kabul etti. 
     Şişli Cumhuriyet Başsavcılığı'nca hazırlanan iddianamede, Muazzez Abacı'nın ABD'de bulunan kızının yanında çalışan Nargül Özgan'a kötü muamelede bulunulduğunu öne süren Şengül Özgan'ın, sanatçıya telefonla küfür ederek, ''Seni öldüreceğim'' tehdidinde bulunduğu anlatılıyor. 
     İddianamede sanık Özgan'ın, eylemine uyan TCK'nın 480. maddesi uyarınca, ''Halkın hakaret ve husumetine maruz kılacak ya da namus ve haysiyetine dokunacak bir fiil isnat etmek'' suçundan, 6 ay ile 3 yıl arasında hapisle cezalandırılması isteniyor. 
     






</TEXT>
</DOC>
