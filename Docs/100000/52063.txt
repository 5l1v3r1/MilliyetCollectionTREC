<DOC>
<DOCNO> 52063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/13/son/soneko05.html </URL>
<DATE> 2001/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç, yeni bir yatırım şirketi kuruyor 
</HEADLINE>
<TEXT>

     Koç Yatırım, emeklilik fonlarını yönetmek üzere yeni bir finans şirketi kuruyor. 
     Sermayesi 1 trilyon lira olan Koç Portföy Yönetimi A.Ş'nin en geç Ocak 2002'de kurulması planlanıyor. 
     Şirket hakkında bilgi veren Koç Yatırım Genel Müdür Yardımcısı Sebahattin İncekaş, portföy hizmeti veren bir şirketlerinin olmadığını hatırlattı. 
     İncekaş, bireysel emeklilik fonlarının yönetilmesinin portföy yönetim şirketleri vasıtasıyla olacağını belirterek, ''O nedenle bizim aracı kurum içerisinde bunları yapmamız mümkün olmayacaktı. Bu şirket de tamamen bu amaç üzerine kurulacak'' dedi. 
     Mevcut müşteri portföylerinin de söz konusu şirket tarafından yönetilebileceğini anlatan İncekaş, kurulacak Koç Portföy Yönetimi A.Ş'nin sermayesinin 1 trilyon lira olarak belirlendiğini bildirdi. 
     Şirketin büyük ortağının yüzde 99.6'yla Koç Yatırım olacağını belirten İncekaş, Koç Holding'in finans şirketlerini birleştireceği çatıya Koç Portföy Yönetimi'nin de dahil edileceğini belirtti. 
     






</TEXT>
</DOC>
