<DOC>
<DOCNO> 60499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/04/spor/aspo.html </URL>
<DATE> 2002/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'KORKAKLAR KAYBEDER' 
</HEADLINE>
<TEXT>

Werner Lorant, Fenerbahçe’ye pozitif futbol oynatacağını söyledi, "Bu yüzden iddialıyım. Şampiyon olacağız" dedi 
     MEHMET DEMİRCAN 

     FENERBAHÇE, geleceğin takımını kurma hedefiyle seçtiği kendi "Derviş"i Werner Lorant ile altı ayı opsiyonlu 2.5 yıllık sözleşme imzaladı. Alman hoca, elinde şahane bir malzeme bulunduğunu söyledi, "Ben her zaman pozitif futbol oynamak istiyorum. Bu yüzden iddialıyım. Kadro birinci sınıf. Şampiyon oluruz demiyorum, şampiyon olacağız diyorum. Disiplin benim için çok önemli. Korkaklar her zaman kaybeder. Bunu en kısa sürede oyuncularıma aşılayacağım" ifadelerini kullandı. 
     HER takımın transfere ihtiyacı olduğunu belirten Lorant, "İki hafta sonra takviye konusundaki kararımı vereceğim. Ama alacağım futbolcu takımdaki oyunculardan mutlaka daha iyi olmalı" dedi. Mustafa Denizli’yi aramayacağını da sözlerine ekleyen Alman teknik adam, "Çünkü lig maratonunda ona değil, futbolculara ihtiyacım var" diye konuştu. Lorant, taraftarın da artık çile çekmeyeceğini, parasının karşılığını alacağını söyledi. 
     
Oğuz memnun      Alman hoca, akşamki antrenman öncesi Samandıra’da Antrenör Oğuz Çetin ve oyuncularla tanıştı. Oğuz, "Bir süre samimi bir ortamda sohbet ettik. İlk bakışta işini seven ve disiplinli bir insan görünümünde. Futbol alt yapımı Almanya’da almam avantaj. Lorant’tan çok şeyler öğreneceğime inanıyorum. Gelişinden memnunum. Birlikte takımı çok iyi yerlere getireceğiz" dedi. Lorant, bu sabah Almanya’ya gidecek. 
     
Futbolcularla tanıştı      Lorant futbolcularla yaptığı toplantıda ilk hedeflerinin şampiyonluk olduğunu söyledi. Başkan Yıldırım’ın yaptıklarına karşılık vermeleri gerektiğine değinen Alman hoca, "Sizlerle uyumlu bir dönem geçireceğimize eminim. Hepinizin iyi futbolcular olduğunuzu biliyorum. Bu yönetime şampiyonluk borcumuz var. Ödemek hepimize düşüyor" dedi. 
     



 SPOR 























</TEXT>
</DOC>
