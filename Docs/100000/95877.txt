<DOC>
<DOCNO> 95877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/15/son/sontur20.html </URL>
<DATE> 2002/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan "Bu hükümet bitmiştir..." 
</HEADLINE>
<TEXT>

     AK Parti Genel Başkanı Recep Tayyip Erdoğan, ''Eğer bir başbakan, bir bakanının gidişiyle ben de giderim diyorsa bu hükümet bitmiştir'' dedi. 
     Kıbrıslı mücahitleri temsilen Ahmet Tolay başkanlığındaki bir heyet, 20 Temmuz Kıbrıs Barış Harekatı'nın 28. yıldönümü dolayısıyla Erdoğan'ı makamında ziyaret etti. 
     Ahmet Tolay, Kıbrıs sorununun kritik bir aşamadan geçtiğini belirterek, Erdoğan'ın bu konudaki görüşlerini öğrenmek için geldiklerini söyledi. 
     Türkiye'de bazı temaslarda bulunacaklarını kaydeden Tolay, Kıbrıslılara, Ankara'nın politik açıdan karışık olduğu bu günlerde bile ulusal Kıbrıs davasının Türk yetkililerin gündeminde olduğunu iletmek istediklerini kaydetti. 
     Erdoğan da Kıbrıs konusunun üzerinde hassasiyetle durduklarını bir konu olduğunu kaydederek, bu konuda herhangi bir tavizin verilmesine tahammülleri olmadığını kaydetti. 
     ''Müzakerelerin devam etmesinin faydalı olacağına inanıyoruz'' diyen Erdoğan, Türkiye'nin veya KKTC tarafının şu ana kadar bir karşı atak başlatmadığını, bu müzakerelerin karşı atak olarak önemli olduğunu ifade etti. 
     Erdoğan, Türkiye'nin bu konuda siyasi iradesini koyması gerektiğini sözlerine ekledi. 
     
     ''YAHNİCİ'NİN SÖZLERİNİ YAKIŞIKSIZ BULUYORUM'' 
     Erdoğan, daha sonra gazetecilerin sorularını yanıtladı. 
     Bir gazetecinin, ''Başbakan Bülent Ecevit, 'Kemal Derviş giderse ben de giderim' dedi. Bu sözleri nasıl değerlendiriyorsunuz '' sorusu üzerine Erdoğan, ''Bu, hükümetin bittiğini gösteriyor. Eğer bir başbakan, bir bakanının gidişiyle 'ben de giderim' diyorsa bu hükümet bitmiştir'' diye konuştu. 
     Erdoğan, ''MHP Genel Başkan Yardımcısı Şevket Bülent Yahnici'nin 'Kemal Derviş'in durumu, Kıbrıs konusunun konuşulduğu MGK Toplantısı'na Yunanistan Genelkurmay Başkanı'nın katılması gibi bir şey' sözlerini nasıl değerlendiriyorsunuz '' sorusu üzerine, ''çok yakışıksız, çirkin bulduğunu'' kaydetti. 
     Erdoğan, ''Bu benzetme eğer yapıldıysa, bunu söyleyenler kendilerini gözden geçirmeli, gerekirse hükümetten çekilmeli. Şu ana kadar niye hükümette duruyorlar Hükümette kalmak için ellerinden gelen bütün hünerlerini ortaya koyuyorlar'' diye konuştu. 
     ''ABD Savunma Bakan Yardımcısı'nın, hükümeti devre dışı bırakıp DTP Genel Başkanı Mehmet Ali Bayar ve Kemal Derviş'le görüşmesini nasıl değerlendiriyorsunuz '' sorusuna ise Erdoğan, ''Tüm bu gelişmeleri, dışımızda gelişmeler olarak görüyorum ve değerlendirmeye tabi tutmuyorum'' yanıtını verdi. 
     
     ''AB'YE GİRMEYİ ENGELLEMEK İSTEYENLER'' 
     Erdoğan, ''Yeni bir oluşum söz konusu. Bu oluşum, önceliklerinin AB olduğunu söylüyor. Bu yeni oluşumun bir hükümet formülü içinde yer alması halinde destek verir misiniz '' sorusu üzerine, şöyle konuştu 
     ''Mevcut yeni oluşumun bir lokomotif görevi yüklenebilmesine siz inanıyor musunuz Ben inanmıyorum. Önce tablonun ortaya çıkması lazım. 
     Sayısal bir durum söz konusu olmadığı gibi henüz oluşmamış bir partiden bahsediliyor. 
     Yeni oluşumun başını çektiği iddia edilen şahıslar, şu ifadeyi kullanmaya başladılar. 'Kasım ayında ancak seçim olabilir. Ekim'de olmaz, yetişemez'. Kasım ayında seçim olmasını ifade edenler, AB'ye girmeyi engellemek isteyenlerdir. Ben, bu konuda Sayın Cem'in ifadelerini AB'ye girme gayreti olarak görmüyorum. Tam aksine AB'ye girme sürecini sabote etmek olarak görüyorum.'' ''Sizin dışınızdaki partilerin, erken seçim taleplerinde samimi olduklarına inanıyor musunuz '' sorusu üzerine Erdoğan, bunun, ancak olağanüstü bir Meclis toplantısında test edilebileceğini kaydetti. 
     Bir gazetecinin, ''ANAP, seçimin kesinlikle gündeme gelmemesi gerektiğini ifade etti. Erken seçim ön koşulunda kararlı mısınız '' sorusu üzerine, ''Şu andaki hükümet eğer AB ile ilgili bu çalışmaları sürdürebilecekse önce Meclis'i tatile sokmamalıydı. Hem Meclis'i tatile sok, hem AB ile ilgili yasaları çıkartacağız de'' diye konuştu. 
     AB konusunda, ''düşünce hürriyetinin, ifade özgürlüğünün, din ve vicdan özgürlüğünün önündeki engellerin kaldırılması ile dernek ve vakıfların çalışma alanlarının genişletilmesine yönelik engellerin kaldırılması konularının hiç gündeme gelmediğini'' savunan Erdoğan, sadece, ''ana dilde yayın, ana dilin öğrenilmesi, öğretilmesi ve ölüm cezasının kaldırılması'' konularının görüşüldüğünü anlattı. 
     Erdoğan, ''Bunları, bu üç maddede tıkarsınız AB size müzakere tarihini yine vermeyecek. Biz seçimi niye istiyoruz Bu hükümetin arkasında toplumsal destek yok. Bu toplumsal desteğin olması gerekir diyoruz. Bugün de istifalar var, devam edecek. Bunun nereye kadar süreceği belli değil. Böyle bir duruma düşmüş, 'bakanım giderse, ben de giderim' diyen bir başbakan var. Bu hükümetle, siz AB süreci ile ilgili nasıl ciddi kararlar bekleyebilirsiziniz.'' ''Yeni oluşumun adı geçen lider adaylarıyla herhangi bir görüşmeniz oldu mu '' sorusuna karşılık Erdoğan, ''hiçbir görüşmelerinin olmadığını'' söyledi. 
     





</TEXT>
</DOC>
