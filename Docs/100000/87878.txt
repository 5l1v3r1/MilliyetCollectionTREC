<DOC>
<DOCNO> 87878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/04/son/soneko06.html </URL>
<DATE> 2002/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotiv ihracatı sevindiriyor... 
</HEADLINE>
<TEXT>

     Ekonomik kriz nedeniyle dış pazarlara yönelen Türk otomotiv sektörünün ihracatı, Ocak-Mayıs döneminde yüzde 5.1 oranında artarak 1 milyar 722 milyon dolara ulaştı. 
     Otomotiv ihracatı, geçen yılın aynı döneminde ise 1 milyar 638 milyon dolarda kalmıştı. 
     İhracatta yer alan kalemler arasında yan sanayii, geçen yılın Ocak-Mayıs dönemine göre yüzde 0.5 oranında artarak 727 milyon 503 bin dolar ile ilk sırada yer alırken, bunu 478 milyon 822 bin dolar ile binek otomobiller, 206 milyon 911 bin dolar ile de eşya taşımaya mahsus motorlu taşıtlar izledi. 
     Bu dönemde en fazla ihracat artışı, çekiciler ve demiryolu taşıtlarının dışsatımında gerçekleşirken, tanklar ve zırhlı savaş taşıtlarıyla hava uzay taşıtlarının ihracatı önemli ölçüde geriledi. 
     Mayıs ayında ise yüzde 4.2'lik artışla 415 milyon 154 bin dolara yükselen ihracat, geçen yıl aynı ayında ise 398 milyon 291 bin dolar olarak gerçekleşmişti. 
     Sektör, Ocak-Mayıs döneminde 10 serbest bölgenin yanı sıra, 1 ülke ve özerk bölgeye ihracat gerçekleştirdi. 
     Yoğun olarak Avrupa ülkelerine yapılan ihracatta, Almanya, yüzde 24.9'luk gerilemeye rağmen, 323 milyon 720 bin dolar ile ilk sırada 
     yer alırken, bu ülkeyi İtalya ve Fransa izledi. 
     Sektör bu dönemde Dominik Cumhuriyeti, Dominika, Cayman Adaları, Hollanda Antilleri, Kongo, Dağıstan Cumhuriyeti, Vatikan, Kamboçya, Çad, Monako, Zimbabve, Honduras Swan Adaları, Mayotte, Nijer, Zaire, Fransız Guyanası, Tataristan, Afganistan ile Bursa Serbest Bölgesi'nden ilk kez ihracat yaptı. 
     Almanya, Fransa ve ABD'ye yapılan ihracat gerilerken, Cezayir ve Polonya pazarının önemli ölçüde büyümesi dikkati çekti. 
     





</TEXT>
</DOC>
