<DOC>
<DOCNO> 74318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/24/yasam/yas01.html </URL>
<DATE> 2002/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kılınç Paşa’nın duygusal günü 
</HEADLINE>
<TEXT>

MGK Genel Sekreteri Org. Tuncer Kılınç’ın genç yaşta ölen oğlu Alpar Kılınç adına Go Salonu açıldı 
     ANKARA Milliyet 

     Milli Güvenlik Kurulu MGK Genel Sekreteri Orgeneral Tuncer Kılınç’ın 1995’te trafik kazasında hayatını kaybeden oğlu Alpar Kılınç anısına Türk-Japon Vakfı’nda "Go" oyun salonu kuruldu. 
     Türk-Japon Vakfı’nda düzenlenen açılış törenine katılan Orgeneral Kılınç, eşi Güney Kılınç ve oğlu Tankut Kılınç duygulu anlar yaşadı. Orgeneral Kılınç, Alpar’ın Go oyunuyla Türkiye’ye damgasını vurduğunu belirterek, "Onun ideali Go oyununun Türkiye’de yayılmasıydı. Bu salonun açılışıyla güzel bir adım atılmış oldu" dedi. 
     Türkiye Go Oyuncuları Derneği Başkanı Ayşegül Aytaç da arkadaşı Alpar Kılınç’ın Türkiye’ye ilk kez go oyununu getiren ve ODTÜ’de Makine Mühendisliği bölümünde okurken 1988’de kurduğu Go Topluluğu ile kendilerine bu oyunu sevdiren kişi olduğunu söyledi. Anne Güney Kılınç ise Alpar’ı anlatan konuşmaları, küçük oğlu Tankut’a sarılarak dinledi. 
     
     Anne Kılınç dayanamadı 
     Alpar Kılınç Go Salonu açılışını Kılınç, Türk-Japon Vakfı Başkanı Tayyar Sadıklar ve Güney Kılınç birlikte yaptı. Bu sırada Güney Kılınç’ın kestiği kurdelenin parçasını hatıra olarak saklamak için cebine koyması dikkat çekti. Güney Kılınç, oğlunun hazırladığı "Go Dünyanın En Büyüleyici Oyunu" adlı kitap şeklindeki pastayı ise "Dayanamıyorum" diyerek kesmek istemedi. 
     
Go nedir      İlk kez Çin’de ortaya çıkan ancak zamanla Japon kültürünün bir parçası haline gelen Go oyunu, özel tahtası üzerinde 180 beyaz - 180 siyah taşla oynanıyor. Aynı zamanda mevsimler ve günleri ifade eden tahta çizgileri nedeniyle fal bakmak için de kullanılan Go oyunu, tüm dünyada stratejik zek oyunu olarak kabul ediliyor. 
     
     



 YAŞAM 


















</TEXT>
</DOC>
