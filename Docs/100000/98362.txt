<DOC>
<DOCNO> 98362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/27/son/sonspo03.html </URL>
<DATE> 2002/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'un ideal 11'i belli oldu... 
</HEADLINE>
<TEXT>

     Trabzonspor, yeni sezon öncesi hazırlık çalışmalarını sürdürüyor. 
     Teknik direktör Samet Aybaba, bordo-mavili takımın Bolu'nun Gerede ilçesi ile Almanya'da yaptığı hazırlık kamplarının faydalı bir biçimde tamamlandığını belirterek, ''Sistem olarak da ilerledik. Kafamdaki ideal 11'i de hemen hemen oluşturdum'' dedi. 
     Aybaba, Trabzonspor'un geçen sezonun izlerini silmesi gerektiğini de ifade ederek, şöyle konuştu 
     ''Trabzonspor, bu sezon kabuk değiştirmek zorunda. Eğer bu yıl yukarıları yakalarsa, artık hep buralarda kalır. Tüm camianın da isteği bu yöndedir. Taraftarlarda takımlarına ilgi gösteriyorlar. Bu ilginin her zaman kalması gerekir. Başarı birliktelikle sağlanır.'' Transfer çalışmalarını sürdürdüklerini de ifade eden Aybaba, ''Bir forvet oyuncusu istiyoruz. Bu transfere netlik kazandırmaya çalışıyoruz'' diye konuştu. 
     Aybaba, ligin ilk haftasında Fenerbahçe ile yapacakları maçla ilgili olarak da, ''Fenerbahçe maçını yendiğimiz takdirde takımın kendine aşırı güveni gelecektir. Bu karşılaşmayı kazanmak istiyoruz. Takım açısından da iyi bir sınav olacak'' dedi. 
     Oumar'ın henüz hazır olmadığını ve yeni transferleri Yong'un da aralarına daha sonra katılacağını belirten Aybaba, savunma oyuncusu Erman'ın ise çok hızlı bir oyuncu olduğunu ve bu oyuncudan yararlanacaklarını ifade etti. 
     
     ERZURUM YOLCULUĞU 
     Yeni sezon hazırlıklarını sürdüren Trabzonspor'da bugünkü çalışmaya Genç milli takım kampında bulunan Tolga, Feridun ve Tayfun katılmadı. 
     Kondisyon ağırlıklı bir çalışma yapan bordo-mavililer, öğleden sonra Erzurumspor ile yarın yapacağı hazırlık maçı için Erzurum'a hareket edecek. 
     





</TEXT>
</DOC>
