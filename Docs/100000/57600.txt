<DOC>
<DOCNO> 57600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/17/son/sondun01.html </URL>
<DATE> 2001/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Mossad'ın iddiası "İran nükleer silah geliştiriyor" 
</HEADLINE>
<TEXT>

     İsrail gizli servisi Mossad'ın Başkanı Efraim Halevi, İran'ın nükleer ve diğer konvansiyonel olmayan silahları geliştirme girişimini sürdürdüğünü savundu. 
     Halevi, Tel Aviv'de güvenlik konulu konferansta yaptığı konuşmada, İran'ın, uzun menzilli füze programını genişletmenin yanı sıra nükleer ve diğer toplu imha silahlarını geliştirme girişiminde de bulunduğunu söyledi. 
     Bazı İranlıların, bir İsrail-Filistin anlaşmasına karşı çıkmayacağı yönünde ifadelerde bulunduğunu belirten Halevi, ''Hatta İran'dan uzlaşma yönünde üstü kapalı mesajlar var. Bunlar şu anda tek notalar halinde, hehüz bir melodi oluşturmuyor'' dedi. 
     Öte yandan, ABD öncülüğündeki uluslararası terörizme karşı yürütülen kampanyayı, bağımsız bir devletten çok El Kaide gibi bir terör örgütüne yoğunlaşmasından dolayı ''eşi görülmedik'' olarak tanımlayan Halevi, şunları söyledi 
     ''Kampanya sonuç olarak radikal gruplara destek veren İran, Suriye gibi ülkelere yönelebilir. Afganistan'daki savaştan sonra, uluslararası baskı, ülkesindeki radikal gruplara karşı tedbir alması için Suriye Devlet Başkanı Beşar Esad'a yapılabilir.'' Bugüne kadar kimliği açıklanan ikinci Mossad başkanı olan Halevi, İsrail istihbaratının başı olarak ilk konuşmasını geçen yıl Aralık ayında yapmıştı. Son yıllara kadar İsrail, Mossad başkanının adının ve fotoğrafının yayınlanmasını yasaklıyordu. 
     






</TEXT>
</DOC>
