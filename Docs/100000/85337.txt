<DOC>
<DOCNO> 85337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/dunya/adun.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
DEHŞET İTTİFAKI 
</HEADLINE>
<TEXT>

Fikir ayrılıkları yüzünden bugüne dek aynı masada görülmeyen El Kaide, Hizbullah ve Hamas’ın Lübnan’da gizlice biraraya gelerek ortak eylem kararı aldığı öne sürüldü 
     DIŞ HABERLER SERVİSİ 

     Aralarında derin görüş ayrılıkları bulunan üç terör örgütü El Kaide, Hizbullah ve Hamas’ın, bu farklılıkları rafa kaldırarak, mart sonlarında bir toplantı düzenledikleri öne sürüldü. Amerikan ABC televizyonunun iddiası uluslararası haber ajanslarında geniş yer bulurken, üç örgütün toplantısında ABD ve İngiltere’deki yeni hedeflere yönelik ortak saldırı planlarının masaya yatırıldığı belirtildi. 
     ABD gündeminde bomba etkisi yaratan bu haber, son günlerde yetkililerin açıklamaları ve El Kaide’nin ABD’de bir saldırıya hazırlandığı istihbaratının elde edilmesine rağmen 11 Eylül’ü engellemek için hiçbir girişimde bulunulmadığının öğrenilmesiyle yeniden alevlenen terör paranoyasını iyice körükledi. ABC televizyonu, Amerikalı istihbarat yetkililerine dayandırdığı haberinde, örgüt liderlerinin, taktikler ve ortak faaliyet konularını görüşmek üzere toplandıklarını belirtti. 
     
     İlk kez buluştular 
     İntihar saldırılarının birçoğundan sorumlu olan Hamas’ın bu konudaki bilgi ve deneyimini yeni oluşuma aktaracağı öne sürülüyor. Merkezi Lübnan’da bulunan Hizbullah ise ülkenin güneyinde İsrail’e karşı gerilla savaşı yürütüyor. Hizbullah’ın bir Amerikan hedefine yönelik son saldırısı 1983’te Beyrut’taki ABD elçiliğine yönelikti. Bu saldırıda 241 ABD askeri yaşamını yitirmişti. 
     İran tarafından desteklenen Şii terör örgütü Hizbullah’ın, Sünni Taliban yönetimine görüşleri yüzünden karşı olduğu biliniyordu. Bu duruma rağmen bazı Hizbullah liderleri 90’lı yıllarda El Kaide lideri Usame Bin Ladin ile görüşmeler gerçekleştirdi. Filistin topraklarında faaliyet gösteren Hamas ise İsrail’in müttefiki olan ABD’yi Ortadoğu’daki durumun sorumlularından görüyor. 
     Mart sonundaki üçlü toplantının ise Usame Bin Ladin’in lideri olduğu El Kaide’nin diğer köktendinci örgütlerle olan tüm düşmanlıkları rafa kaldırdığını gösteriyor. ABC’ye konuşan CIA eski karşı - terörizm masası şefi Vince Cannistraro, "Bu toplantının çok tehlikeli bir durumu işaret ettiğini, çünkü daha önce bu üç örgütün birlikte çalıştıklardına tanık olunmadığını" söyledi. 
     



 DÜNYA 












</TEXT>
</DOC>
