<DOC>
<DOCNO> 66843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/10/ekonomi/eko12.html </URL>
<DATE> 2002/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Düzeltmenin sonuna gelindi 
</HEADLINE>
<TEXT>

Ekonomi, siyaset ve dış dünyada önemli gelişme olmazsa 10,000'lere doğru alıcılar güçlenebilir 
     Zeynep Candan AKTAŞ 

     Satış baskısıyla geçen haftanın son iki günü satışlar hız kazandı. Özelikle mali kesim hisselerinde hafta başından beri izlenen satış eğilimi endeksin geçen hafta beklenen tepki çıkışını gerçekleştirememesine neden oldu. 
     Cuma günü birinci seansta test edilen 10,775 seviyesinden gelen alımlarla bir miktar güçlenen endeks, haftanın kapanışını 11,255 puandan gerçekleştirdi. 
     Endeksin kısa vadeli göstergeleri uzun süredir test etmedikleri aşırı satım bölgelerine gerilerken, uzun vadeli göstergeler aşırı satım bölgelerine oldukça yakın bölgelerde düşüşlerini sürdürüyorlar. 
     Endeksin tarihi zirveden bu yana grafiği incelendiğinde 2001 Mayıs ayının bir orta nokta olarak tanımlanabileceği görülüyor. 2001 Mayıs’ının 6 ay öncesinde 15,000'e yapılan bir atak mevcut. Bunun simetrik görünümü ocak ayının ilk haftalarında gerçekleşti. Yine bu varsayım doğrultusunda 2000'inin Eylül ayında 10,310'da gerçekleşen dibin simetrik oluşumu içinde bulunduğumuz söylenebilir. 
     
     Endeks güçleniyor 
     Diğer taraftan, iki yıl süren düşüşle senetlerin büyük bir kısmı uzun vadeli logaritmik kanallarının desteklerini aşağı kırmışlardı. Yaklaşık 10 yıl süren bu logaritmik kanalların kırılmasının ardından yeni kanal oluşumları ortaya çıkmaya başladı. 
     Bu grafiklerde izlenen ortak nokta uzun vadeli bir çıkış eğiliminin uzun vadeli düzeltmesinin devam ediyor olması. 
     Uzun vadeli bu düzeltmelerin sona eriş noktası 2000 Ocak ayındaki zirvelerin yukarı yönde kırılması olacak. Endekste yer alan senetler de birer ikişer bu zirveleri geçiyorlar. Bu endeksin güçlenmekte olduğunun önemli bir göstergesi. 
     Endeks yeni bir döneme giriyor denilebilir. Ancak geçtiğimiz 10 yılda endeksi önemli ölçüde taşıyan mali sektör hisselerindeki sıkıntı endekse de yansıyor. Bu nedenle düzeltmenin son dönemi diye adlandırabileceğimiz önümüzdeki yaklaşık bir yıllık dönemde hem uzun vadeli düzeltme tamamlanacak, hem de endeksi taşıyacak yeni senetler ve sektörler belirginleşecektir. 
     Endeksin grafiğine daha kısa vadeli bakıldığında ise 7,000'lerden başlayarak 15,000'lere dek süren çıkış dalgasının düzeltmesinin sonlarında bulunduğumuz söylenebilir. Ancak olası bir Irak operasyonunu da gözardı etmemekte fayda var. 
     Bol kazançlı haftalar dileğiyle. 
     



 EKONOMİ 




















</TEXT>
</DOC>
