<DOC>
<DOCNO> 81550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/02/ekonomi/eko09.html </URL>
<DATE> 2002/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tazminat isteme memur ol 
</HEADLINE>
<TEXT>

     HARUN GÜREK Ankara 

     Atıl isdihdamın azaltılmasına ilişkin önlemin ana hatları belli oldu. Kadrolu işçilerden kıdem tazminatı hakkından vazgeçenlerin memur kadrosuna atanması, 30 yılı dolduran bütün memurların emekliye sevkedilmesi planlanıyor. 
     İsdihdam fazlalığının eritilmesi için gönüllü emeklilik yöntemi uygulanacak, gerekirse işten çıkartmalara da başvurulacak. 
     Şu ana kadar 15 bin işçi emekliliğini istedi. Yıl sonuna kadar 15 bin işçinin daha emeklilik istemesi bekleniyor. Başta, özelleştirme kapsamında olan ve kapatılması planlanan KİT’lerden ayrılacak işçiler olmak üzere kamu işçilerinin bir kısmı da memur kadrosuna geçirilecek. Ancak, işçiler kıdem tazminatını almaktan vazgeçerse memur olabilecek. Bu yolla yılsonuna kadar 45 bin rakamına ulaşılabileceği hesaplanırken devlet, sürekli işçilerin aldığı yüksek maaş ile kıdem tazminatlarından kaynaklanan yükten önemli ölçüde kurtulmuş olacak. 
     
     Fazla istihdam yasası 
     Atıl isdihdamı stratejisi uygulamaya girmeden önce kamu kuruluşlarının açık işçi kadroları geçici işçiler kadroya alınarak doldurulacak. KİT’lerde çalışan 38 bin geçici işçiden 10 bininin kadroya alınacağı hesaplanıyor. 
     Geçici işçilerin kadroya alınması, işçilerin de memur kadrosuna geçmesi için yasal düzenleme yapılacak. Hazırlanacak tasarıya, kamu kuruluşlarındaki 1 milyon 700 bin memur ile KİT’lerde çalışan 229 bini sözleşmeli olan 250 bin memurun da dahil edilmesi benimsendi. Buna göre 30 yılını dolduran tüm memurlar ayırım yapılmaksızın emekliye sevkedilecek. 
     Emekliliğin belli meslek ya da kadrolarla sınırlanıp sınırlanamayacağı, tasarının hazırlığı sürecinde netleşecek. 
     



 EKONOMİ 


















</TEXT>
</DOC>
