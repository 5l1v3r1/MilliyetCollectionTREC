<DOC>
<DOCNO> 50332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/03/spor/yurundul.html </URL>
<DATE> 2001/11/03/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Bursa’nın zaferi 
</HEADLINE>
<TEXT>

     Galatasaray’ın, Bursa deplasmanı öncesi büyük handikapları vardı. Öncelikle üç günde bir ağır trafikten ve üç gün önceki hayati PSV maçında harcanan üst düzeydeki efordan ötürü fiziki tahribat vardı. Ayrıca dörtlü defans bloku altı eksik yüzünden tam arızaya uğramıştı. Bir de bunlara ilaveten Galatasaray’ın karşısında dar kadrosuna rağmen birbirlerini tanıyan oyuncular sayesinde kollektif uyumu oturmuş ve son haftalardaki başarılı sonuçlarla puan cetvelinde rahatlamış, öz güvenini kazanmış, stresten uzak, diri Bursaspor vardı. 
     İlk devrede Galatasaray alışılmış, oyunu kontrolde tutma özelliğini sahaya yansıtamadı. Yorgunluktan pres uygulaması da yetersiz kalınca uyumsuz defans blokuna yük bindi. Bu yüzden rekor sayıda tehlikeler yaşadılar. Ve de iki farklı skor dezavantajına düştüler. 
     İkinci yarıda Galatasaray mecburen risk üstlenince geriye çabuk dönecek fizik güç de olmayınca ağır bir yenilgi aldı. Lucescu’nun en büyük yanlışı çok eksikler olmasına rağmen bu kadar hatalı defans bloku kurmasıydı. En azından Ergün’ü bu bölgeye çekmeliydi. Faruk’u sağ kulvarda oynatması ise en büyük yanlıştı. 
     Bursaspor 90 dakika boyunca gerek performans olarak, gerekse organizasyon olarak mükemmel bir futbol sergiledi. Teknik Direktör Bijedic’in taktik planı çok akılcıydı. Oyuna yüksek tempo ve çok adamlı hücum girişimleriyle başladılar. Galatasaray’ın uyumsuz dörtlü savunmasını da fırsat bilerek istedikleri üretkenliği sağladılar, iki de gol buldular. İkinci devre de yine taktik gereği geride gömülüp alan daraltarak kusursuz savunma güvencesi sağladılar. Kazandıkları toplarda da çok çabuk kontratağa çıkarak farka gittiler. Ne kadar yorgun ve eksik olursa olsun Galatasaray karşısında beş gollü galibiyet almak Bursaspor’un zaferi olarak kabul edilmelidir. Bütün futbolcular görevlerini eksiksiz yaptılar. 
     Hakem Metin Tokat her zamanki gibi üstün kondisyonu ile başarılı bir yönetim gösterdi. 
     



 SPOR 






















</TEXT>
</DOC>
