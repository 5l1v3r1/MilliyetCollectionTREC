<DOC>
<DOCNO> 59188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/27/ekonomi/eko09.html </URL>
<DATE> 2001/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İMKB, yeni yaşını zirveyle kutladı 
</HEADLINE>
<TEXT>

İMKB 100 Endeksi ilk seansta 13.201 ile yılın en yüksek kapanışını gerçekleştirdi. 13.000 puanın üzerinde tutunan endeks günü 13.068 puandan tamamladı 
     SONGÜL HATISARU 

     Ekonomik krizden etkilenerek tarihi dip seviyelerini test eden İstanbul Borsası 17. yaşına yılın en yüksek seviyesinde girerek yaralarını sardı. En son mayıs ayında 13.329 seviyesini görerek 12.529 puandan kapanan endeks dün ilk seans sonunda yılın zirve kapanışını yaptı. 
     IMF’den verilecek ek destek miktarının artacağı haberleri ve dış ticaretteki olumlu gelişmeler, hisse senetlerine alım getirdi. Uzun bir süredir 13.000 seviyesini aşmakta zorlanan endeks dünkü hareketiyle bu seviyenin yeni yılda destek konumuna gelebileceğini gösterdi. 
     
     Yükseliş moral verdi 
     Endeks dün, günü 192 puanlık artışla 13.068 puandan tamamladı. 2001 yılında halka arzlar dururken, endeks tarihi dip seviyelerine gerileyerek dolar bazında yüzde 88 oranında değer kaybetti. 0.43 sentlere kadar gerileyen endeks bu seviyeden yeniden yükseliş trendine geçti. 
     Dolar bazında fiyatların çok ucuz olması ve İMKB’nin çok sert bir ekonomik krizden çıkması önümüzdeki döneme ilişkin umutları artırıyor. 13.000 seviyesindeki direncinin üzerine çıkmayı başaran endeksin bu seviyenin üzerinde kalması halinde 15.000 seviyesine doğru hareket etmesi bekleniyor. Yabancıların borsadaki payı 2000 yılı sonunda yüzde 37.27’ye gerilerken, 26 Aralık tarihi itibariyle yüzde 40.54’e yükseldi. 
     



 EKONOMİ 


















</TEXT>
</DOC>
