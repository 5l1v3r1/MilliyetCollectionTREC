<DOC>
<DOCNO> 66381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/07/son/sondun06.html </URL>
<DATE> 2002/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den Türkiye'ye 8 fırkateyn geliyor 
</HEADLINE>
<TEXT>

     ABD, Türk Deniz Kuvvetleri'nin modernizasyonuna katkıda bulunmak amacıyla Türkiye'ye Knox tipi 6 firkateyni hibe edecek ve Perry tipi 2 firkateyni de uygun fiyatla satacak. 
     Edinilen bilgiye göre, ABD yönetimi, firkateynlerin transferinin resmiyet kazanması için Kongre'ye başvurusunu geçen ay yaptı. Otuz günlük sürenin ardından firkateynlerin Türkiye'ye transferi kesinleşecek. 
     Söz konusu 8 firkateyn, ABD'nin ihtiyaç fazlası savaş gemisi kategorisinde Türkiye'ye transfer edilecek. ABD, daha önce de Türkiye'ye 8 Knox firkateynini hibe etmiş, 7 Perry sınıfı firkateyni de uygun fiyatla satmıştı. 
     Daha yeni olan 2 Perry firkateynin toplam değeri 110 milyon dolar civarında bulunuyor. Bu rakamın, gemilerin gerçek değerinin altında olduğuna işaret ediliyor. 
     Daha eski tipteki 6 Knox firkateyni ise Türkiye'ye hibe edilecek. 
     
     Rum ve Ermeni lobisi karşı 
     Amerikan yönetimi yetkilileri, firkateynlerin Türkiye'ye transferine Kongre'den herhangi bir itiraz gelmesinin beklenmediğini belirttiler. Buna karşın, Ermeni ve Rum lobileri, özellikle 2 Perry tipi firkateynin Türkiye'ye transferine karşı kampanya başlattılar. 
     Amerika Ermeni Ulusal Komitesi ANCA ve Amerika Helenik Enstitü ANI , Perry tipi firkateynlerin Türkiye'ye transferinin ''Doğu Akdeniz'deki askeri dengeyi istikrarsızlaştıracağını ve Türkiye'nin ekonomik krizini derinleştireceğini'' savunan bir açıklama yayınladılar. 
     






</TEXT>
</DOC>
