<DOC>
<DOCNO> 65460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/02/ekonomi/eko02.html </URL>
<DATE> 2002/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolar 1 milyon 300 binin altını gördü 
</HEADLINE>
<TEXT>

Devlet Bakanı Derviş’in, doların 1 milyon 400 bin lira olması gerektiği yönündeki açıklamalarına karşın, dolar dün 265 gün önceki değerine indi 
     TARIK YILMAZ 

     Bankaların döviz bozdurup faize yönelmesinin etkisiyle ocakta hızla değer kazanan Türk Lirası, TL dün dolar karşısında 1 milyon 300 bin lira sınırının altını denedi. Devlet Bakanı Derviş’in TL’nin değer kazanması ve kurlardaki düşüşle ilgili açıklamalarına karşın, dolar dün 1 milyon 312 bin liradan satıldı ve 265 gün önceki seviyesine geriledi. 
     Döviz bozdurarak Türk Lirası’na yatırım yapmanın cazip hale geldiği finans piyasasında, faizdeki yüksek getiri, doların değer yitirmesine neden oluyor. Ekonomi çevrelerinde sıcak para’ uyarıları yapılırken, faizdeki yüksek reel getiri büyük oyuncular başta olmak üzere, yatırımcıların dolar bozdurmasına neden oluyor. 
     
     Hafta sonu faktörü 
     Dolar alımlarının hafta boyunca satışlarla kesildiği piyasada, dün de düşüşe oynandı. ABD yönetiminden Türkiye’ye ilişkin gelen olumlu sinyaller, Cumhurbaşkanı Sezer’in Bankacılık Yasası’nı onaylaması, Standart and Poors’un rating notu açıklamaları ve IMF ve Hazine’den stand - by için pürüz kalmadığına ilişkin açıklamaların, doların değer kaybında etkili olduğu belirtiliyor. 
     Bunun yanı sıra haftanın son iş gününde dolar fiyatının aynı kalması durumunda, hafta sonundaki faiz getirisinden yararlanmak isteyenlerin dolar satışı da düşüşte etkili olan faktörler arasında gösteriliyor. 
     Dolar, dün serbest piyasada 1 milyon 307 bin liradan alınıp 1 milyon 312 bin liradan satılırken bankalararası piyasada doların gördüğü en düşük düzey 1 milyon 302 - 1 milyon 310 bin lira aralığı oldu. Dünkü fiyatlarla dolar 10 Temmuz’da gördüğü seviyeye geriledi. 
     Merkez Bankası ise doları 1 milyon 299 bin lira alış, 1 milyon 305 bin lira satış kurunda sabitledi. 
     19 Ekim’de 1 milyon 652 bin lirayı gören dolar dün bu seviyeye göre yüzde 21.6 değer kaybetmiş oldu. 
     
     Tepki alımı gelebilir 
     Bankacılar, enflasyon oranlarını yüzde 4 - 4.5 arasında beklediklerini, oyuncuların bu olumlu havayı değerlendirmeye çalışacaklarını belirtti. Pazartesi olmasa bile hafta ortasına doğru bankaların doları 1 milyon 300 bin liranın altına çekmeyi deneyeceklerini ileri süren bankacılar 1 milyon 290 bin - 1 milyon 295 bin lira aralığında alım gelebileceğini kaydettiler. 
     



 EKONOMİ 




















</TEXT>
</DOC>
