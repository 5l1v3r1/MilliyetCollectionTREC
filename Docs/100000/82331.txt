<DOC>
<DOCNO> 82331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/06/spor/bavr.html </URL>
<DATE> 2002/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'dan futbol 
</HEADLINE>
<TEXT>

Bayram ve dram      ÇİZME’DE herkesin nefeslerini tutarak izlediği şampiyonluk mücadelesinde gülen taraf, son maçında Udinese’yi 2 - 0 mağlup eden Juventus oldu. Lider Inter’in bir puan gerisinde ikinci sırada son haftaya giren Juventus, Cuper’in takımı rakip sahada Lazio’ya 4 - 2 mağlup olunca, dört yıl aradan sonra tarihinde 26. zaferine ulaştı. Verona, Lecce, Fiorentina ve Venezia küme düşerken, Milan 4.’lükte kaldı. 
     40 bin taraftarıyla geldiği Olimpiyat Stadı’ndan büyük bir şokla ayrılan Inter’de bazı oyuncuların ağladığı gözlendi. Inter, Roma’nın da Torino galibiyeti sonrası ligi ancak 3. sırada tamamlayabildi. Böylece kariyerinde üç kez finalde kaybeden Teknik Direktör Cuper yine gülemedi. Inter’de Emre, Zanetti’nin yerine son 20 dakikada görev aldı. Parma’nın, Venezia’yı 2 - 1 yenip, 10. olduğu maçta Hakan yedek kaldı. 
     
Valencia bitirdi      İSPANYA Ligi’nde Malaga’yı deplasmanda 2 - 0 deviren Valencia, bitime bir hafta kala şampiyonluğunu ilan etti. Tayfun ve Nihat’ın takımı Real Sociedad, Valladolid’i dış sahada 3 - 1 yenerek, ligde kalmayı garantiledi. 
     
Zafer Ajax’ın      HOLLANDA Ligi’nde Ajax, evinde NEC Nijmegen’i 2 - 0 mağlup ederek, 28. şampiyonluğunu ilan etti. Kırmızı - Beyazlılar’ı 1999’dan sonra ilk kez zafere götüren golleri Mido ile Meyde kaydetti. Ligde ikinciliği PSV, üçüncülüğü de Feyenoord elde etti. 
     
Dortmund şampiyon      ALMAN Ligi’nde son hafta sahasında W. Bremen’i 2-1 yenen Borussia Dortmund altı yıl aradan sonra 6. şampiyonluğunu ilan etti. Stalteri’nin golüne, Çek Köller ve Brezilyalı Ewerthon cevap vedi. Yıldıray’ın takımı B.Leverkusen ise H.Berlin’i 2-1 yenmesine rağmen ikincilikte kaldı. 
     
Lyon ilk kez      FRANSA Ligi’nin son haftasında lider Lens’i sahasında 3 - 1 mağlup eden Lyon tarihinde ilk kez şampiyonluğa ulaştı. Ligin ilk iki sırasındaki takımları buluşturan mücadelede Lyon’u zafere taşıyan golleri Gouvou, Violeau ve Laigle attı. Altı aydır zirvede yer alan, ancak son maçta şampiyonluğu Lyon’a kaptıran Lens’in tek sayısı ise Bak’tan geldi. 
     



 SPOR 
























</TEXT>
</DOC>
