<DOC>
<DOCNO> 94479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/son/sontur08.html </URL>
<DATE> 2002/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkeş'in kızları beraat etti... 
</HEADLINE>
<TEXT>

     MHP eski genel başkanı Alparslan Türkeş'in ölümünden sonra İngiltere'deki Deutsche Bank hesabında bulunan 575 bin mark, 845 bin dolar ve 367 bin sterlinin çekilmesiyle ilgili olarak, ilk eşinden olan kızları Ayzıt Türkeş ile Umay Günay, ''özel evrakta sahtecilik ve banka aracılığıyla dolandırıcılık'' suçlamasıyla yargılandıkları davada beraat ettiler. 
     Ankara 7. Ağır Ceza Mahkemesi'ndeki davanın bugünkü karar duruşmasına, Ayzıt Türkeş ve Umay Günay'ın avukatı Umur Tamur ile müdahil Ayyüce Türkeş'in avukatı Salim Özdemir katıldı. 
     Avukat Özdemir, daha önceki iddialarını tekrarladığını ifade etti. 
     Sanıkların avukatı Tamur, Alparslan Türkeş'in, Türk siyasal yaşamına damgasını ve ağırlığı koymuş bir kişi olduğunu ifade ederek, ''bütün dünyada Türkler'in lideri olarak görüldüğünü'' ve ''başbuğ'' olarak bilindiğini kaydetti. Tamur, Türkeş'in İngiltere'deki Deutsche Bank'ta 1988 yılında hesap açtırdığını ve kızı Ayzıt'a bütün banka işlemlerini yapma konusunda yetki verdiğini anlatan Tamur, Ayzıt Türkeş'in de 1997 yılına kadar babasının talimatlarını yerine getirdiğini savundu. 
     Umur Tamur, babası öldükten sonra, talimatına uygun şekilde Ayzıt Türkeş tarafından hesabın kapatıldığını ileri sürerek, bu hesap konusunda üçüncü kişilerin, aile bireylerinin haberi bulunmadığını kaydetti. Savcılıkta ve duruşmada, Ayzıt Türkeş'in paraların nereye gittiğini açıklamadığını hatırlatan Umur Tamur, kendisine, ''Paralara ne oluyor Nereye verdiniz Paralar nereye gitti '' diye sorması üzerine, Ayzıt Türkeş'in, ''Bu babamın bana verdiği emirdir. Hiç kimseye birşey söyleyemem. Babamla benim aramdadır'' dediğini öne sürdü. 
     Tamur, Ayzıt'ın suç işleme kastıyla hareket etmediği savunarak, beraatine karar verilmesini, ceza verilecekse indirim yapılmasını istedi. Tamur, Umay Günay'ın kendisine havale edilen parayı, sonra yeniden Ayzıt Türkeş'e verdiğini, suçsuz olduğunu ifade ederek, beraatini talep etti. 
     Mahkeme Başkanı Mesut Öztürk, oyçokluğuyla sanıkların beraatlerine karar verildiğini bildirdi. 
     Başkan Öztürk, karara, Umay Günay'ın eyleminin, Türk Ceza Kanunu'nun TCK ''cürüm eşyasını satın almak-saklamak'' başlığını taşıyan 512. maddesi kapsamında değerlendirildiğini, bu suçun da 4616 Sayılı Şartla Salıverilmeye, Dava ve Cezaların Ertelenmesine Dair Kanun'un 1 4. maddesi uyarınca ertelenmesi gerektiği görüşüyle muhalif kaldığını söyledi. 
     İddianamede, Ayzıt Türkeş'in, Türk Ceza Kanunu'nun TCK ''özel evrakta sahtecilik'' hükmünü içeren 345 1 ve ''dolandırıcılık'' fiilini düzenleyen 504 1-3, ''cezayı artıran veya azaltan haller'' başlığını taşıyan 522. maddeleri uyarınca 4 yıl 6 aydan 12 yıla kadar, Umay Günay'ın ise 1 yıl 6 aydan 4 yıl 6 aya kadar ağır hapis cezalarına mahkum edilmeleri isteniyordu. 
     





</TEXT>
</DOC>
