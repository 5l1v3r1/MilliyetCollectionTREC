<DOC>
<DOCNO> 66149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/06/spor/spo03.html </URL>
<DATE> 2002/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan’dan misilleme 
</HEADLINE>
<TEXT>

Galatasaray, Sergen’e transfer teklifi yapan Beşiktaş’ı basın toplantısı ile protesto etmeyi kararlaştırdı. Yöneticiler "Sezon başında sözleşme imzaladığımız İlhan Mansız nedeniyle gerekirse onları mahkemeye veririz" dedi 
     ERHAN TELLİ 

     BEŞİKTAŞ Menajeri Sinan Engin’in sık sık Sergen’e talip olduklarını açıklaması Galatasaray yönetimini kızdırdı. Yıldız futbolcuya transfer teklifinin kasıtlı olduğunu düşünen Sarı - Kırmızılı yöneticiler olayın bir basın toplantısı yapılarak protesto edilmesini kararlaştırdı. Yönetim sezon başında sözleşme imzalanan ancak Beşiktaş’la anlaşan İlhan Mansız konusunda da gerekirse Siyah - Beyazlı kulübün mahkemeye verilmesini gündeme getirdi. 
     FUTBOL Şube Sorumlusu Özer Saraçoğlu, bir açıklama yaparak, "Sinan Engin zaman zaman futbolcumuzla birlikte olduğunu ve transferini konuştuklarını dile getiriyor. Bu olay Sergen’in kafasını karıştırdığı gibi performansını da düşürmektedir. Biz İlhan Mansız ile sözleşmemiz olmasına rağmen önünü kesmemek için ortaya çıkmadık" dedi. Saraçoğlu, konuyla ilgili olarak İkinci Başkan Fatih Altaylı’nın basın toplantısı yapacağını da belirtti. 
     GALATASARAY Teknik Direktörü Mircea Lucescu, Şubat ayındaki yoğun maç trafiği ve oluşan sakatlıklar nedeniyle sıkıntıya girdi. Şampiyonlar Ligi’nde, Liverpool ile oynanacak iki kader maçı öncesinde, as oyuncularını birer birer kaybeden ve yeni sakatlık süprizlerinden korkan Rumen teknik adamın, Ekvator - Türkiye hazırlık maçı için bazı oyuncularının affını istemeyi düşündüğü öğrenildi. 
     
Emre seferberliği      Galatasaray, Malatyaspor’la oynanacak lig maçı için hazırlıklara başladı. Dün akşam yapılan ilk antrenmana, Antalyaspor maçında sakatlanan Emre Aşık ve Hasan Şaş katılmazken, bileğindeki sakatlığı devam eden Sergen ise düz koşu yaptı. Hasan’ın, Malatya sınavında oynayamayacağı kesinleşirken, Emre’nin ise yetiştirilmesi için sağlık heyeti seferber edildi. 
     
Hakan’ın özlemi      YÖNETİM tarafından kadro dışı bırakılan Hakan, futbol oynamayı özlediğini söyledi. Galatasaray’da oynayamamanın üzüntüsünü yaşadığını söyleyen yıldız oyuncu, "Çık oyna desinler, yarın forma giyerim. Ama yönetim izin vermiyor" dedi. 
     
Kazanırız’      GALATASARAY’IN resmi internet sitesi www.galatasaray.org’daki ankete katılanların büyük bölümü, Cim - Bom’un Liverpool deplasmanından galibiyetle döneceğini iddia ettiler. 10.734 kişinin yüzde 38.94’ü, "1 farkla Galatasaray kazanır", yüzde 20.78’i de "2 farkla Galatasaray kazanır yanıtını verdi. 
     
7. sırada      ULUSLARARASI Futbol Tarihçileri ve İstatistikçileri Federasyonu’nun değerlendirmesinde 2001’i 8. sırada tamamlayan Galatasaray, 2002 Ocak sıralamasında 254.5 puanla 7.’liğe yerleşti. 2001’de 96. olan Fenerbahçe ise 94. sıraya çıktı. 
     



 SPOR 


























</TEXT>
</DOC>
