<DOC>
<DOCNO> 54270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/27/guncel/gun14.html </URL>
<DATE> 2001/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Yol radyosu yayına başlıyor 
     Bolu ile Edirne arasındaki yolları kullanan sürücüleri hava durumu ve yol konusunda bilgilendirmek amacıyla hazırlanan yol radyosu projesi son aşamaya geldi. Karayolları 4. Bölge Müdür Yardımcısı İsmail Koca, trafik yoğunluğunun en fazla yaşandığı Bolu - Edirne arasında dinlenebilecek olan yol radyosunun sürücüleri bilgilendireceğini belirtti. Köse bu amaçla, TRT Genel Müdürlüğü ile yapılacak bir protokolle, 'Yol Radyosu' adını verecekleri radyonun yakında yayına başlayacağını, Bolu - Edirne arasında rahatlıkla dinlenebileceğini söyledi. 
     
     Sağanak yağışlar barajlara yetmedi 
     ŞENOL DEMİRCİ İstanbul 

     Uzun süredir yağış almayan İstanbul'da son yağışlar da barajları doldurmaya yetmedi. 2 yıldır beklenen düzeyde yağmur yağmadığını, bu nedenle barajlardaki doluluk oranının düşük kaldığını belirten İSKİ Genel Müdürü Veysel Eroğlu, şöyle konuştu "İstanbul'daki barajlarda doluluk oranı, son yağışlarla birlikte sadece yüzde 1 artarak, yüzde 34'e yükselebildi. Barajlarda İstanbul'a 200 gün yetecek su bulunuyor. Kısa vadede barajlara beklenen oranda su akışı gerçekleşmez. Ancak toprak suya doyduktan sonra barajlar dolacak." 
     
     Öztürk fuar için başvurmamış 
     İSTANBUL Milliyet 

     Türkiye Diyanet Vakfı, Prof. Dr. Yaşar Nuri Öztürk'ün, İstanbul ve Ankara'da açılan Kitap ve Kültür Fuarı'na katılmak için başvuruda bulunmadığını bildirdi. Vakfın dünkü açıklamasında şu ifadeler yer aldı "Fuara katılan yayıncılar kendi yayınlarının satışını yapıyor. Diyanet Vakfı standında da sadece Diyanet Vakfı yayınlarının satışı yapılmakta, vakıf yayınlarının dışında hiçbir yazar ve yayıncının satışı yapılmamaktadır. Bu sebeple, Diyanet Vakfı standında Öztürk'ün veya başka bir yazarın kitaplarının satışı söz konusu değildir." 
     
     Emekli olurken SSK’yı dolandırdılar 
     SSK Genel Müdürlüğü'nden emekliye ayrılırken harcırah beyannamelerinde, Ankara'da oturdukları halde ikamet adresini Hakk ri olarak gösteren 42 kişi hakkında, 1 yıl 6'şar aya kadar hapis istemiyle dava açıldı. İddianamede 42 kişinin, gerçeğe aykırı beyanname ile harcırah alındığının belge ve ifadelerden anlaşıldığı kaydedildi. 
     
     Almanya’ya iltica başvuruları patladı 
     ANKARA ANKA 

     Almanya'da iltica talebinde bulunan Türk vatandaşlarının sayısı son yılların en yüksek düzeyine ulaştı. Alman Büyükelçiliği'nce yayımlanan veriler, ekim ayında Türkiye'den 1186 kişinin sığınma talebinde bulunduğunu ortaya koydu. Bu rakamın, Ocak 1998'den bu yana en yüksek aylık rakam olduğuna da dikkat çekildi. 
     
     Miyadı dolan polis araçları satışa çıkıyor 
     İSTANBUL Milliyet 

     İstanbul Emniyet Müdürlüğü hizmetinde 10 yıllık kullanım süreleri dolan yaklaşık 750 araç, yıl sonunda yapılacak açık artırmayla satılacak. Tamiri pahalıya mal olacağı için mevzuat gereği satılması planlanan bu araçlar, Emniyet Genel Müdürlüğü'nün talimatıyla kurulacak bir komisyon aracılığıyla açık artırmaya çıkacak. 
     
     Polis eşinden dayak yedi, karakola sığındı 
     BURSA DHA 

     Bursa'nın Yenişehir ilçesinde Emniyet amiri eşi Suat Hakkı Dolay'dan dayak yediğini öne süren Gonca Dolay, Şehit Şerafettin Yılmaz Polis Karakolu'na sığındı. Yüzünde darp izleri bulunan Dolay'a, 5 gün iş göremez raporu verildi. Uludağ Üniversitesi öğretim üyesi olan Gonca Dolay, eşinin kendisini sürekli dövdüğünü söyledi. 
     
     LPG’li aydınlatma üç kardeşi öldürdü 
     Gaziantep'te piknik tüpüne takılan lüks lambadan sızan gaz nedeniyle Nuray 11 , Nesrin 10 ve Seyit Rana 5 zehirlenerek yaşamını yitirdi. Beydilli Mahallesi’ndeki korkunç olay, komşuların ziyaretiyle ortaya çıktı. Baygın olarak bulunan anne Gülistan Rana 42 ile oğlu Süleyman 3 , kızı Emine 6 ve Hatice Kaplan 45 hastaneye kaldırıldı. 
     
     İzmir cinayetlerinin faili konuşmuyor 
     Urla'daki villasında, hizmetçisi Nurşen Yurt ve koruması Cavit Ayten'le birlikte öldürülen işadamı Mustafa Burhan toprağa verilirken, katil zanlısı emekli polis Mehmet Narin, susma hakkı’nı kullanarak polise ifade vermeyi reddetti. Yapılan balistik incelemede ise Narin’in üzerinde bulunan Browning marka tabancanın cinayette kullanıldığı kesinleşti. 
     
     Sarıyer’de manav kundaklandı 
     SABRİ SEVER İstanbul 

     Sarıyer'de bir manavın kundaklanması sonucu çıkan yangın, fazla büyümeden söndürüldü. Çamlıtepe Derbent girişinde ormanlık alanda bulunan manav, dün saat 03.00 sıralarında, benzin dökülerek ateşe verildi. Çevredeki ağaçlara da sıçrayan yangın, itfaiyenin zamanında müdahalesiyle söndürüldü. Polis, şüpheli 2 kişiyi gözaltına aldı. 
     



 GÜNCEL 






















</TEXT>
</DOC>
