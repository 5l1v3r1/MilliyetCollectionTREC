<DOC>
<DOCNO> 57523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/16/son/sontur05.html </URL>
<DATE> 2001/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye turistler için en ucuz ülke 
</HEADLINE>
<TEXT>

     Ekonomik İşbirliği ve Kalkınma Örgütü OECD üyesi ülkelere giden turistlerin harcamaları temel alınarak yapılan bir araştırma, Türkiye'nin OECD üyesi ülkeler arasında, turistler için en ucuz ülke olduğunu ortaya koydu. 
     Ekin Yazım Merkezi'nin Turizm Araştırmaları Merkezi'nce yapılan araştırmasında, Türkiye'nin, yabancı ziyaretçiler için bu yıl yüzde 34 daha ucuzladığı belirlendi. Araştırmada, Türkiye, turistler için ucuzlarken, turizmde rakibi olan Yunanistan'ın, kimi ülke vatandaşları için küçük de olsa pahalandığı görüldü. 
     OECD üyesi ülkeleri kapsayan araştırma, turistlerin gittikleri ülkelerde, aralarında fotoğraf filmi, taksi ücreti ve akşam yemeği gibi mal ve hizmetlerden oluşan bir grup mal ve hizmetin çeşitli ülkelerdeki tutarı karşılaştırılarak yapıldı. 
     Araştırmada, turistlerin gittikleri her ülkede mutlaka satın aldıkları kabul edilen çeşitli mal ve hizmetlerden oluşan bir harcama sepetinin değerinin 100 birim olarak alınıp bunun, yabancı ziyaretçinin kendi parası karşılığında gittiği ülkede sepeti kaça satın alabildiği hesaplanıyor. 
     Araştırmaya göre, Türkiye'nin turizmde en büyük rakibi konumunda bulunan Yunanistan'da, 2001 yılının sekiz ayında turistler açısından herhangi bir ucuzlama yaşanmadı. 
     Yunanistan yıl başında bu yana Alman, İngiliz, Fransız turistler için aynı fiyat düzeyini korurken, Japonya karşısında pahalandı, ABD karşısında ise ucuzladı. 
     Araştırmaya göre Türkiye, OECD üyesi ülkeler arasında, fiyat bakımından avantajını korurken, Akdeniz turizminde önemli rolleri olan İtalya, İspanya, Yunanistan ve Portekiz gibi ülkelerde bu yıl ucuzlama olmadığı saptandı. 
     
     En karlısı Alman turistler 
     Araştırmaya göre, bir Alman turist, 2001 yılı başında, içinde temel tüketim malzemeleri bulunan bir sepet malı Almanya'dan 100 marka alırken aynı sepeti Türkiye'den 61 marka dolduruyordu. 2001 yılının sekiz ayı geçildiğinde ise aynı sepet Türkiye'de 40 marka dolar hale geldi. Yani Türkiye bir Alman ziyaretçi için yıl başından bu yana yüzde 35 dolayında ucuzladı. 
     Türkiye'nin Almanlar için gösterdiği ucuzlama süreci benzer biçimde, İngiliz, Fransız, ABD'li ve Japon turistler için de geçerli. 
     Türkiye, belirtilen dönem içinde İngiliz ve Fransızlar için yüzde 34, ABD'li turistler için ise yüzde 36 dolayında ucuzladı. 
     






</TEXT>
</DOC>
