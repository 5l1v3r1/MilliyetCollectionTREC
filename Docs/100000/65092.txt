<DOC>
<DOCNO> 65092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/31/guncel/gun08.html </URL>
<DATE> 2002/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Pozitif enerji yaşam verir mi 
</HEADLINE>
<TEXT>

ÇAPRAZ ATEŞ 
     ÜMRAN AVCI 

     Geçirdiği beyin ameliyatının ardından yoğun bakıma giren İTÜ Avrasya Yer Bilimleri Enstitüsü öğretim üyesi Prof. Dr. Aykut Barka’yı yeniden yaşama döndürmek için, yakınları pozitif enerji tedavisine başladı. Barka’ya sevdiği şarkılar dinletilirken, dostları elini tutup yaşadıkları güzel anları ona anlatarak "aramıza dön" diye fısıldadılar. Bu da bilim dünyasında yeni bir tartışma başlattı. Yoğun bakımdaki bir hastayı yakınlarının pozitif enerjisi yaşama döndürebilir mi Görüşler şöyle 
     
     Prof. Dr. Figen Esen İ.Ü Tıp Fakültesi 
Yardımcı etki olabilir      Biz de komadaki hastaların yakınlarını odaya alıp, daha fazla tensel temas uyguluyoruz. Hastanın eli tutuluyor, konuşuluyor. Arada sevdiği müzikleri dinletiyoruz. Bu yöntemi komada, uyanma döneminde ya da ağır bir yoğun bakımı süreci geçirmiş, iyileşme olan hastalarımıza uyguluyoruz. Amaç burada uyarıyı arttırmak. Yoğun bakımdaki hastaların psikolojisinin organlarını etkilemesine neden olan birçok faktör var. Bilimsel olarak kanıtlanmış birşey yok ama bu dünyanın heryerinde yapılabilen bir uygulama. Yoğun bakımda birçok uygulama var. Teknolojiye, bilgiye dayalı hadiseyi bir tarafa atıp, bu iyileşmenin neticesi sadece psikolojiktir denemez. Bunun bir etkisi varsa, bu ancak yardımcı, yan iyileştirme etkisi olabilir. 
     
     Doç. Dr. Arif Verimli 
Yararı kanıtlandı      Viyana üniversitesinde yaklaşık üç yıl önce yapılmış bir çalışma var. Bu çalışmada bir Türk grup da yer aldı. Özellikle yoğun bakımda, komadaki hastalar üzerinde yapılan çalışmalarda, şuuru kapalı olan insanlara müzik dinletildiği zaman koma süresinde bir kısalma olduğu görüldü. Buradan da bilinç üzerine müzikle ilgili bir çalışmanın beynin elektrik aktivitesi üzerinde bir uyandırıcı faaliyeti bulunduğu ifade edildi. Buradan hareketle genel tıbbi ve cerrahi imkanların tükendiği bir durumda tıpta böylesine yararlı olduğu belirlenmiş olan bir yöntemin kullanılmasında hiçbir sakınca yoktur. Sevdiklerinin konuşması, komadaki beyin üzerinde olumlu etkileri vardır. Yararlanmak lazımdır. 
     
     Prof. Dr. Ziya Akar Cerrahpaşa Tıp Fak. 
Bilimsel dayanağı yok      Pozitif enerjinin bilimsel hiçbir dayanağı, bir anlamı yok. Bilimsel olarak ispatlanmış bir olay değil. Ancak yoğun bakımdaki hastalarımıza biz de zaman zaman bu yöntemi uyguluyoruz. Yani komadaki hastaya içsel bakımdan dış uyaran vermek bazen bizim de kullandığımız bir şey. Bu ses olarak uyarı gitmesi için yapılıyor. Yakınlarıyla temasını, konuşmasını sağlıyorsunuz ki bunlar bazı hastalarda olumlu tepkiye yol açabiliyor. Ancak pozitif enerji, bilimsel temeli olmayan bir şey, bir açıklaması yok. Bu bizde pozitif enerji için değil, uyaran alması için uygulanıyor. Direkt tepki alıp da ispatladığımız birşey yok. Düzelen hastalarımız oluyor ama bu yüzden düzeldi’ demenin imkanı yok. 
     
     Op. Dr. Ali Zırh Amerikan Hastanesi 
Komadaki kurtulmaz      Beyin problemiyle ile ilgili bir hasta yoğun bakımda yatıyorsa, bu uykuya eğilimden, derin komaya, hatta beyin ölüme kadar giden bir yelpazeyi içerir. Eğer hastada bir beyin ölümü varsa, yani dönüşümsüz olarak beyin hücreleri ölmüş ve geriye dönme şansı yoksa, bu hastayı hiçbir şeyin hayata döndürmesi mümkün değildir. Eğer travma sonrası o anlık fonksiyonlarını yapamıyor ama zaman içinde toparlama şansları varsa bu zaten zaman dilimi içinde olabilecektir. Eğer hastanın dışarıyla iletişim kurma yeteneği varsa bu tip şeyler hastanın iyileştirme sürecini hızlandırabilir. Yakınlarını yanına gidip konuşması, müzik dinletme zararsız şeylerdir, yapılmasında bir sakınca yoktur ama iyileşmeyecek bir hastayı iyileştirmez. 
     



 GÜNCEL 


























</TEXT>
</DOC>
