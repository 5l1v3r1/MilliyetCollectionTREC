<DOC>
<DOCNO> 53450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/21/son/sontur15.html </URL>
<DATE> 2001/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizm Bakanı krizde odasını yeniden döşetti, bugün de savundu 
</HEADLINE>
<TEXT>

     Turizm Bakanı Mustafa Taşar, Bakanlık Makam Odası'nın yeniden dekore edilmesine 65 milyar lira harcanmasının söz konusu olmadığını belirterek, ''Bakanlık odasını kendim zevkim için değiştirmedim. Burası dış ülkelerden üst düzey yetkililerin geldiği bir makam. Turizm Bakanlığı olarak dışarıya modern bir görüntü vermek zorundayız'' dedi. 
     Turizm Bakanı Mustafa Taşar, Hindistan Büyükelçisi M.K Bhadrakumar'ı makamında kabul ederek bir süre görüştü. 
     Taşar kabulün ardından gazetecilerin bugün basında yer alan ''Turizm Bakanlığı Makamı'nın yeniden dekore edilmesi'' ile ilgili soruları yanıtladı. 
     Taşar, bakanlık makamı katında genel bir düzenleme yapıldığını belirterek, basında yer aldığı gibi 65 milyar lira harcanmadığını bildirdi. Sözü edilen rakkamın yarısının bile harcanmadığını bildiren Taşar, eski siyah deri kaplı olan koltukların daha açık renklerle kaplandığını, perde bulunmayan odaya perde takıldığını, odayı daraltan bir gizli koridorun da odaya dahil edildiğini anlattı. Gizli bir koridora gerek duymadığını ve kullanmadığını belirten Taşar, Gazetecilerin, koridor Erkan Mumcu zamanında mı yapılmış sorusuna, ''Hayır çok önceden'' yanıtını verdi. 
     Turizm Bakanı olarak, makamında yabancı heyetleri, büyükelçileri kabul ettiğini belirten Taşar, odaya çağdaş ve modern bir görünüm kazandırıldığını ifade etti. Yeniden düzenlenen mekanın devletin bakanlığı olduğunu ifade eden Taşar, şöyle devam etti 
     ''Önemli olan Türkiye'nin modern görüntüsüdür. Ben odada oturmuyorum bile. Çünkü bir pazarlamacı gibi yurtdışında dolaşıp tur operatörleri ve turizm seyahat acentalarıyla görüşüyorum. Turistik yörelerimize giderek turizmcilerin sorunlarını dinliyorum. Bu geziler bile eleştiriliyor. Bugüne kadar sorun olan 35 nokta belirledik, çözüm önerilerimizi basın toplantısıyla açıkladık. Ancak basın bunlara yer vermedi. Bu tür magazinel haberler beni yapacağım faaliyetlerden alıkoyamaz. Ben Anadolu çocuğuyum yerde bağdaş kurar otururum ama burası devlet makamı.'' 
     
     Çalışmalarımız şeffaftır 
     Mustafa Taşar, gazetecilerin, ''Ekonomik kriz döneminde böyle bir uygulamadan pişman mısınız '' sorusuna, ''Hayır. Hiç pişman değilim. 
     Düşünüp karar verip yaptım. İhracat gelirinin üçte birini turizm sektörü karşılıyor. Dünya turizmden 50 milyar dolar pay alırken ben 8 milyar dolarla yetinmek istemiyorum ve bu payı artırmak için gereği neyse onu yapıyorum'' dedi. Taşar, vicdanen rahat olduğunu vurgulayarak, ''18 yıllık siyasetçiyim yaptığım bütün çalışmalar şeffaftır, ekonomistim hiçbir zaman gereksiz para harcamam. 2020'ye kadar turizm gelişimi için hedefler belirledim ve uygulayacağım'' yanıtını verdi. 
     Taşar gazetecilerin, ''Turizm eski Bakanı Erkan Mumcu 2. turizm hamlesini başlatamamış mıydı '' sorularına ise, ''Biz onun bıraktığı yerden görevimizi sürdürüyoruz'' yanıtını verdi. 
     - 
     






</TEXT>
</DOC>
