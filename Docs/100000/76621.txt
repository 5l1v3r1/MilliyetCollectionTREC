<DOC>
<DOCNO> 76621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/05/son/sondun41.html </URL>
<DATE> 2002/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın dört bir yanında İsrail karşıtı gösteriler sürüyor 
</HEADLINE>
<TEXT>

     Dünyanın çeşitli merkezlerinde bugün de İsrail karşıtı gösteriler yapıldı. 
     İran'ın başkenti Tahran ile çeşitli kentlerde düzenlenen İsrail karşıtı gösterilerde, Filistinlilere ''siyonist rejim ile meşru ve adil mücadelelerinde'' moral desteği verilmesinin amaçlandığı belirtildi. 
     Aralarında radikal Filistinli örgütlerin temsilcilerinin de bulunduğu göstericilerin dev bir Filistin bayrağı taşıdığı ve İsrail karşıtı sloganlar attığı, pankartlarda ''İsrail suç işliyor, Amerika onu destekliyor'' yazılı olduğu kaydedildi. 
     Polonya'nın başkenti Varşova'da da gösteriler düzenlendiği ve Filistin halkına destek verildiği bildirildi. 
     Polonya'nın PAP ajansının haberinde, Varşova'daki Filistin Büyükelçiliği'nin önünde toplanan yaklaşık 200 kişinin Filistin lideri Yaser Arafat'ın portrelerini taşıdığı ve ''Suçlu Şaron'u durdurun'', ''Filistin'e barış'' yazılı pankartlar açıldığı belirtildi. 
     Filistinlilere destek vermek isteyen 500 kişi, Endonezya'nın başkenti Cakarta sokaklarındaydı. Göstericiler, Batı Şeria'daki İsrail işgalini ve BM ile ABD'nin tavrını kınadılar. 
     Bangladeş'in başkenti Dakka'da da yaklaşık 15 bin kişinin katıldığı gösteride, İsrail'in Filstinlilere karşı askeri harekatını durdurması için ABD'ye çağrıda bulunuldu. 
     İsrail karşıtı ve Başbakanı Ariel Şaron'un uyguladığı politikaların kınandığı pankartlar taşınan gösteride, polis göstericileri dağıtmak için göz yaşartıcı bomba kullandı. 
     Ayrıca Bangladeş'in çeşitli kentlerinde de binlerce kişinin katıldığı Filistin yanlısı barışçı gösteriler düzenlendi. 
     Bu arada, Ürdün'ün başkenti Amman'da İsrail'in protesto edildiği gösteriye katılan binlerce kişinin, İsrail büyükelçiliğine yürüyüşüne engel olmak için polis göz yaşartıcı bomba ve tazyikli su kullandı. 
     Görgü tanıklarına göre, yaklaşık 6 bin kişinin katıldığı gösteride zaman zaman polisle çatışma çıktı. Göstericilerin kendilerine engel olmaya çalışan polise taş atarak karşılık verdiği yürüyüş sırasında bazı protestocuların yaralandığı, onlarcasının gözaltına alındığı haber verildi. 
     






</TEXT>
</DOC>
