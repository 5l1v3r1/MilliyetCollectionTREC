<DOC>
<DOCNO> 89874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/14/son/sonspo06.html </URL>
<DATE> 2002/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Takım'da Hakan sustu ''suskunlar'' konuştu... 
</HEADLINE>
<TEXT>

     A Milli Futbol Takımı'nın, 17. Dünya Kupası finallerindeki grup maçlarında attığı gollerde, A Milli Takım'da 36 golü bulunan Hakan Şükür'ün yerine, şu ana dek golleriyle dikkati çekmeyen isimler sahneye çıktı. 
     Millilerin grupta yaptığı 3 maçta Hasan Şaş 2 , Emre Belözoğlu, Ümit Davala ve Bülent Korkmaz, attıkları gollerle, Türkiye'nin 2. tura çıkmasında pay sahibi oldu. 
     Milli takımda 36 golü bulunan, grup maçlarında Brezilya ile Çin karşısında 90 dakika forma giyen, Kosta Rika maçında da 74 dakika sahada kalan Hakan Şükür ise performansıyla düş kırıklığı yarattı. 
     ''Ay yıldızlı'' formayla şimdiye dek 2 gole imzasını atan Hasan Şaş için, 2 golü de Türkiye için büyük önem taşıyan Dünya Kupası'nda kaydetmesi ayrı bir sevinç oldu. 
     Milli takım kadrosunun vazgeçilmez isimlerinden olan Hasan Şaş, Türkiye'nin 2-1 yenildiği Brezilya ve ardından gruptan çıkmayı garantilediği 3-0'lık Çin maçlarında, 1'er gol atarak rakip fileleri havalandırdı. 
     17. Dünya Kupası finallerinde ortaya koyduğu başarılı performansla dünya medyasının da ilgisini çeken Hasan Şaş, 2. tur maçında da A Milli Takım'ın en büyük kozlarından birisi olacak. 
     A Milli Takım'da, Dünya Kupası maçları öncesinde ''ay yıldızlı'' formayla 1'er golü bulunan Emre Belözoğlu ve Ümit Davala, grup maçlarında attıkları gollerle gol sayılarını 2'ye çıkarırken, Bülent Korkmaz 3'üncü golüne imzasını attı. 
     Finallerde mücadele eden milli takımın en deneyimli oyuncuları arasında yer alan Bülent Korkmaz, Çin maçında attığı golle, A Milli Takım'ı finallerde 2. tura taşıyan isimler arasında yer aldı. 
     Yeni sezon için Galatasaray'ın İtalya'nın AC Milan takımından 1 yıllığına kiraladığı Ümit Davala'ya ve FC Interli Galatasaray'ın eski yıldızı Emre Belözoğlu'na, milli formayla 2. gollerini atmak Dünya Kupası finallerinde nasip oldu. 
     





</TEXT>
</DOC>
