<DOC>
<DOCNO> 70706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/04/son/sondun29.html </URL>
<DATE> 2002/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'tan Türkiye'ye çağrı "Bizim yanımızda olun" 
</HEADLINE>
<TEXT>

     Irak Devlet Başkanı Yardımcısı Taha Yasin Ramazan, Türk hükümeti ve halkından, ABD'nin Irak'a yönelik tehditlerine karşı Irak halkının yanında yer almasını istedi. 
     Ramazan, Irak'ın Türk halkına büyük güveni olduğunu belirterek, ''Biz, Türk halkının, Amerika'nın Irak'a yönelik saldırısına karşı milli ve İslami bir tutum alacağı kanısındayız'' dedi. 
     İki ülke arasında ilişkilerin güçlü olduğunu vurgulayan Ramazan, Irak halkı ile Türk halkı arasındaki ilişkilerin hiçbir halk arasında bulunmadığını kaydetti. 
     Her iki halkın büyük çoğunluğunun birbirine karşı sempati duyduğunu ifade eden Ramazan, tarih boyunca ilişkileri olumlu olan Irak ve Türk halkı için Körfez Savaşı'nın olumsuz sosyal ve ticari sonuçlar yarattığını belirtti. 
     
     BM denetçileri casus 
     Birleşmiş Milletler BM silah denetçilerinin Amerikan casusları olduklarını öne süren Ramazan, bu casusların amaçlarının, bundan önce Irak'ta yaptıkları casusluğu sürdürmek ve Amerika'nın olası saldırısını gerçekleştirmek olduğunu savundu. 
     Amerika'nın Irak'a saldırmak için sürekli tehditler savurduğunu kaydeden Ramazan, ''Bizim komşularımız olan Arap ve Müslüman devletlerinden istediğimiz, Amerika'nın Irak'a yönelik hazırladığı cinayete katılmamalarıdır'' diye konuştu. 
     






</TEXT>
</DOC>
