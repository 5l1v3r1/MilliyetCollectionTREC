<DOC>
<DOCNO> 54700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/29/son/sondun12.html </URL>
<DATE> 2001/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz muhalefeti, Sağlık Reformu için Türkiye'yi model alıyor 
</HEADLINE>
<TEXT>

     İngiltere'de Muhafazakar Parti'nin, büyük çöküntü içindeki İngiliz sağlık sistemine alternatif çözüm arayışı çerçevesinde, Türkiye'de uygulanan ve giderek gelişme gösteren sistemi örnek almaya hazırlandığı bildirildi. 
     Muhafazakar Parti gölge sağlık bakanı Dr. Liam Fox'un bu konudaki hazırlıklarına dikkati çeken The Times gazetesi, ''harika bir kamu hizmeti arayanların aklına ilk gelen ülke olmayabilir ama, Muhafazakar Parti Türkiye'deki modelin İngiliz Sağlık Sistemi'nin güçlüklerine çözümler önerebileceğine inanıyor'' dedi. 
     Haberde, gölge sağlık bakanı Liam Fox'un Türkiye'deki sağlık sistemini ve bu alanda yaşanan gelişmeleri incelemek üzere yakın zamanda İstanbul'a gitmeyi planladığı da duyuruldu. 
     Muhafazakar Parti'nin dünya çapındaki çözüm ve model arayışının sürdüğünü belirten The Times, Fox'un, ''inanıyorum ki Türkiye'de olduğu gibi özel sağlık sigortasının yaygınlaştırılması ve parası olanların kendi sigortalarını yaptırarak milli sağlık sistemi üzerine yük olmaktan çıkmaları önemli bir çözüm ortaya koyuyor'' dedi. 
     The Times, Fox'un sağlık hizmetlerinin Milli Sağlık Sistemi'nin tekelinden çıkartılması gerektiğine işaret ettiğini belirtirken, hükümetin ise bu alandaki vergileri kesmeye hiç niyeti bulunmadığını kaydetti. 
     Devletin sağlık alanına yaptığı yatırımların diğer Avrupa ülkelerinin çok gerisinde olduğunu da belirten Dr. Fox, İngiliz halkının da parası olanların özel sağlık sigortalarının kapsamına kaydırılması yolundaki bir çözüme hazır olduğunu savundu. 
     






</TEXT>
</DOC>
