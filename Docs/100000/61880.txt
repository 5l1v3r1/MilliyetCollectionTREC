<DOC>
<DOCNO> 61880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/12/siyaset/siy01.html </URL>
<DATE> 2002/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Hoca, askeri şikayet etti 
</HEADLINE>
<TEXT>

AİHM'ye verdiği temyiz dilekçesinde 28 Şubat'ın postmodern bir darbe olduğunu öne süren Erbakan, RP'nin de ihtilalin etkisiyle kapatıldığını bildirdi 
     ABDULLAH KARAKUŞ Ankara 

     Yasaklı siyasi lider Necmettin Erbakan'ın, 28 Şubat'ın rövanşı için, askerleri Avrupa İnsan Hakları Mahkemesi'ne AİHM şikayet ettiği ortaya çıktı. RP için AİHM'e yapılan ve kazanılan temyiz başvurusunda Erbakan, TSK'yı doğrudan hedef aldı. Dilekçede, 28 Şubat'ta postmodern bir askeri ihtilal olduğu belirtilerek, "Anayasa Mahkemesi, RP davası döneminde ihtilalin etkisi altında kalmıştır" denildi. 
     Erbakan ilk defa, 28 Şubat'ta hükümete yönelik üstü örtülü "ihtilal" yapıldığını iddia etti. AİHM'in 3. no'lu dairesinin RP ile ilgili verdiği kararın ardından temyiz başvurusu yapan ve kazanarak davanın Büyük Daire'de tekrar görüşülmesinin yolunu açan Erbakan'ın taktikleri de ortaya çıktı. Erbakan dilekçesinde, "Demokratik bir ülkede askeri ihtilal döneminin etkisiyle Anayasa Mahkemesi'nin hukuka aykırı aldığı kararı 3. dairenin onaması vahim bir olaydır" değerlendirmesini yaptı. 
     
     Askerlerin fotoğrafları gönderildi 
     28 Şubat dönemine ilişkin çok sayıda kitap ve belgeyi de AİHM'e gönderen Erbakan dilekçesinde, "Türkiye'de ihtilal olduğunu bazı ordu mensupları da kabul etti" dedi. Ayrıca dilekçeye ek olarak, Genelkurmay'ın 10 Haziran 1997'de, Anayasa Mahkemesi hakimlerine verdiği brifingin fotoğrafları da gönderildi. Erbakan, Genelkurmay'ın Anayasa Mahkemesi'ne RP ile ilgili gönderdiği ileri sürülen yazı ve ilgili belgeleri de ulaştırırken, "Postmodern darbe" adlı kitap da delil olarak sunuldu. 
     RP'nin iktidardan düşürülmesi için her türlü antidemokratik yola başvurulduğu kaydedilen dilekçede, "3. dairenin bunları kabullenmesi, bu durumun desteklenmesi manasına gelir. Bu olay AİHM tarafından demokratik yoldan iktidara gelmiş bir partiyi antidemokratik yoldan ortadan kaldırmayı tasvip anlamı taşımaktadır. Bu AİHM'in hiç yapmaması gereken bir husustur. Bu hatanın mutlaka düzeltilmesi ve davanın büyük kurula intikali gerekir" denildi. 
     



 SİYASET 











</TEXT>
</DOC>
