<DOC>
<DOCNO> 56143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/08/spor/spo05.html </URL>
<DATE> 2001/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
OKAN'I BIRAKMAM 
</HEADLINE>
<TEXT>

Inter Teknik Direktörü Hector Cuper, Fenerbahçe’nin transfer listesinde yer alan yıldız futbolcunun takımda kalacağını söyledi, "Ona ihtiyacım var" dedi 
     Övgüler yağdırdı 
     UEFA Kupası’nda Inter’in Ipswich Town ile yaptığı maçta mükemmel bir oyun ortaya koyan Okan’a Teknik Direktör Hector Cuper övgüler yağdırdı. Cuper, Okan’ın giderek takıma uyum sağladığını ve kesinlikle gönderilmeyeceğini söyledi. "Ona ihtiyacım var" diyen ünlü teknik adam, yıldız futbolcunun bu performasını devam ettirdiği sürece takımda yer bulacağını kaydetti. 
     
     Yönetim kararlı 
     CUPER’İN bu açıklamalarına rağmen Inter Kulübü’nün Okan’ı satmakta niyetli olduğu öğrenildi. Fenerbahçe’nin de transfer listesinde yer alan yıldız futbolcu için İtalyan kulübünün, önümüzdeki hafta başında karar vereceği belirtildi. Inter’in, Sarı - Lacivertli kulübe fiyat bildireceği, şartların uygun olması halinde transfer için masaya oturulacağı kaydedildi. 
     
Moratti etkilendi      INTER Kulübü Başkanı Massimo Moratti, Emre ve Okan için "Çok başarılılar, beni çok etkilediler" yorumunu yaptı. Ipswich Town maçındaki performanslarıyla yöneticilerin de gözüne giren iki yıldız için Moratti, karşılaşma sonrası, "Bu gece formda olan futbolcular gerekiyordu. Emre ve Okan, Cuper onları çağırdığı zaman hazır bulunma kapasitesine sahipler" diye konuştu. 
     
Jambonlu ekmek gibi      İTALYAN Basını, Okan ve Emre için geniş yer ayırdı. La Gazzetta dello Sport Gazetesi yorumunda, "Eğer gecenin sürprizini istiyorsak, Okan. Deli gibi koşuyor. Cesaretiyle her yere gidiyor. Sonuçlar ne olursa olsun değerli. Emre, orta alanda Seedorf’un yerine tercih edildi. Bu, Cuper tarafından gönderilmiş ağır bir işaret. Emre, ortalarıyla teknik direktöre güvenini ödüyor" ifadelerini kullandı. 
     CORRİERE dello Sport Gazetesi de Türk futbolcular için ilginç benzetmeler yaparak, "Okan, rakibini ekmek arası jambonu yer gibi ısırıyor. Emre’nin ise özel teknikleri var. Sol ayağı Recoba gibi değil ama topa dokunuşları büyülü" dedi. Tutto Sport ise, "Okan çok formda. Sağ kanatta acımadan dörtnala gidiyor. Emre cerrahlık paslar veriyor. Ipswich’i açıyor, Vieri’yi besliyor" görüşünü yansıttı. 
     



 SPOR 























</TEXT>
</DOC>
