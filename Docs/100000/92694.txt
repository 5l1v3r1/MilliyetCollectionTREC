<DOC>
<DOCNO> 92694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/son/sontur07.html </URL>
<DATE> 2002/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
DİSK "Meclis çalışmalarını sürdürmeli ve acil yasaları çıkarmalı" 
</HEADLINE>
<TEXT>

     Türkiye Devrimci İşçi Sendikaları Konfederasyonu DİSK Genel Başkanı Süleyman Çelebi, Meclis'in çalışmalarını sürdürmesi ve acil yasaları çıkarması gerektiğini ifade etti. 
     Çelebi, yaptığı yazılı açıklamada, ekonomik verilerin bilim adamından gazeteciye, emekçiden sanayiciye kadar her kesimi endişeye sürüklediğini ve bugünden yarını görebilmenin mümkün olmadığını savundu. 
     Siyasi belirsizlik, bakanlıklar arasındaki uyumsuzluk ve en temel konularda koalisyon ortakları arasındaki zıtlaşmanın, toplumdaki tedirginliği had safhaya çıkardığı görüşlerini kaydeden Çelebi, ''Bu belirsizliğe Başbakanımızın sağlık sorununun eklenmesi olumsuzluğu pekiştirmekte ve umutsuzluğa neden olmakta'' dedi. 
     Herkes gibi başbakanların da hasta olabileceğini ve bir dönem için istirahat etmelerinin onların en doğal hakkı olduğunu belirten Çelebi, şunları kaydetti 
     ''Ancak içinde bulunduğumuz ekonomik ve siyasi koşullar, Başbakan'ın yokluğunu kaldıramayacak derecede vahimdir. Tüm bu ortamda Meclis'in de tatile çıkması gündeme gelmiştir. Oysa ülkemizin böyle bir kararı alma lüksü yoktur. Sorunlarımız çözüm beklemekte ve çözüm üretmek için yeterli zamanımız bulunmamaktadır. Meclis çalışmalarını sürdürmeli, beklentisi içinde olduğumuz başta iş güvencesi olmak üzere Avrupa sürecinde hükümetin taahhüt ettiği kısa ve orta vadeli acil yasaların çıkarılması sağlanmalıdır.'' Seçimin sorunların çözümü için bir yol olabileceğini de ifade eden Çelebi, ''Seçim ve siyasi partiler yasaları demokratik bir yapıya kavuşturulmadan yapılacak bir seçimin, yalnızca sorunlarımızı artıracağı deneyimle sabittir'' dedi. 
     





</TEXT>
</DOC>
