<DOC>
<DOCNO> 53085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/19/son/sonspo16.html </URL>
<DATE> 2001/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
AS Roma İstanbul'a geldi 
</HEADLINE>
<TEXT>

     Galatasaray'ın Şampiyonlar Ligi'ndeki rakibi AS Roma, İstanbul'a geldi. 
     AS Roma takımı, Atatürk Havalimanı'nda, koyu bir AS Roma taraftarı olan İtalya'nın Ankara Büyükelçisi Vittorio Claudio Surdo ve eşi Roya tarafından karşılandı. 
     Arjantinli futbolcu Batistuta ile kaptan Totti'ye büyük ilgi gösteren havalimanı çalışanları ve yolcular, bu futbolcularla birlikte fotoğraf çektirerek, imza aldılar. 
     Gazetecilerin soruların yanıtsız bırakan AS Romalı futbolcular, daha sonra otobüsle kalacakları otele hareket ettiler. Takımla birlikte Roma Başkanı Francesco Sensi de İstanbul'a geldi. 
     Brezilya'da bulunan Zago ve sakat oyunculardan Balbo, Montella, Lassisi ile ikinci kaleci Pelizzoli kadroya alınmazken, 20 kişinin arasında yer alan Aldair, Assunçao ve Delvecchio'nun hafif sakatlıkları bulunuyor. 
     Sakatlığı geçmesine rağmen İnter karşısında riske edilmeyen Arjantinli Gabriel Batistuta'yı teknik direktör Capello'nun Galatasaray karşısında ilk 11'de oynatması bekleniyor. 
     Öte yandan Roma'nın şu andaki en büyük problemi olan kaleci sorununda birinci kaleci Francesco Antonioli'nin sakatlığı sürüyor. 32 yaşındaki kaleci, İnter karşısında olduğu gibi Galatasaray'a karşı da sakat sakat oynayacak. 
     
     Roma taraftarı büyükelçi 
     Büyükelçi Surdo, gazetecilerin Galatasaray-AS Roma maçıyla ilgili soruları üzerine, ''Zor bir maç olacak. 2,5 yıldır Türkiye'deyim ve Galatasaraylıyım. Galatasaray'ın maçlarını takip ettim, Güçlü bir takım. Ama Roma'ya da güveniyorum'' dedi. 
     Roma'da en güvendiği futbolcuların kimler olduğunun sorulması üzerine Surdo, Arjantinli Batistuta ve ileride oynayan Totti'ye çok güvendiğini söyledi. 
     Vittorio Surdo, maçın sonucuna ilişkin bir soruya karşılık, ''Buna diplomatik bir cevap vereceğim. Her iki takımın, turu geçecek şekilde bir sonuç alacaklarına inanıyorum. Türkiye'de Galatarasay'ı, renkleri Roma'ya benzediği için tutuyorum'' diye konuştu. 
     Milan'dan uzaklaştırılan Fatih Terim'le ilgili görüşlerinin sorulması üzerine de Surdo, Terim'in Milan'dan uzaklaştırılmasına üzüldüğünü belirterek, ''Olağanüstü bir kişiliğe sahip. Şanssızlıklar yaşadı. İtalya'da sık sık teknik direktörler değişir. Terim'in, İtalya'da geleceği olduğuna inanıyorum'' dedi. 
     Eşinin de Roma taraftarı olduğunu bildiren Surdo, takım ile birlikte kızı Carlotte'nin de İstanbul'a geldiğini kaydetti. 
     






</TEXT>
</DOC>
