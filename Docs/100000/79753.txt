<DOC>
<DOCNO> 79753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/22/son/sondun14.html </URL>
<DATE> 2002/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimon Peres "Saldırıların eleştirilmesi Yahudi düşmanlığıdır" 
</HEADLINE>
<TEXT>

     İsrail'deki koalisyon hükümetinin İşçi Partili Dışişleri Bakanı Şimon Peres, Avrupa'nın, Cenin kentindeki İsrail saldırılarını eleştirmesini, Yahudi karşıtlığıyla bir tutarak, buna tepki gösterdi. 
     Peres, Washington'da İsrail yanlısı lobinin düzenlediği, yıllık Amerikan-İsrail ilişkileri konferansında dün yaptığı konuşmada, İspanya'da yapılacak Avrupa-Akdeniz dışişleri bakanları toplantısında kendisini yalnız hissedeceğini tahmin ettiğini söyledi. 
     Avrupa'nın tepkisinden üzüntü duyduğunu ifade eden Peres, ''Avrupa'nın içinde başlangıçta, Yahudi bireylere karşı bir Yahudi karşıtlığı vardı, bugün de Yahudi karşıtlığının Yahudi devletine yönelik olduğundan endişe ediyorum'' dedi. 
     Peres, ''Avrupa'nın geleceğini temsil eden birçok Avrupalı politikacının olabileceğini, ancak Yahudi halkı olarak Avrupa'nın geçmişini unutamayacaklarını, Avrupalıların da bunları anımsamalarını ve kendilerini gerektiği gibi dengeli ve gerçek bir biçimde yargılamalarını beklediklerini'' söyledi. 
     Ortadoğu'daki şiddetin gündemin ağırlığını oluşturması beklenen İspanya'nın Valencia kentinde bugün başlayacak toplantıya katılacağını belirten Peres, ''Yalnızlık hissediyoruz. Toplantıda, yalnız kalan, ancak doğru olan sesimizi temsil edeceğim'' dedi. 
     Peres, İsrail'in bu ayki Cenin'i işgali sırasında 3'ü sivil, 50 Filistinlinin öldüğünü, 23 İsrail askerinin de hayatını kaybettiğini söyledi. 
     Filistinli yetkililer ise Cenin'de, aralarında çok sayıda sivilin de bulunduğu yüzlerce Filistinlinin öldürüldüğünü kaydediyor. BM de, Cenin'de 800 evin yıkıldığını, mülteci kampındakilerle 4000-5000 kişinin evsiz kaldığını açıklamıştı. 
     İsrail'de İşçi Partisi, Başbakan Ariel Şaron'un aşırı sağcı Likud Partisi'nin ağırlığında, diğer sağcı partilerle oluşturduğu koalisyon hükümetinin güvercin kanadı olarak niteleniyordu. 
     





</TEXT>
</DOC>
