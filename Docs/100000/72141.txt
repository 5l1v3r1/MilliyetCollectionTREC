<DOC>
<DOCNO> 72141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/son/sondun16.html </URL>
<DATE> 2002/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlin'de ilk "böcek restoranı" açıldı 
</HEADLINE>
<TEXT>

     Almanya'nın başkenti Berlin'deki ''Soda'' adlı restoranda müşterilere ''böcekli yemekler'' sunuluyor. 
     Restoranın baş aşçısı 27 yaşındaki Lars Scheuble, müşterilerin çoğunun başlangıçta ''iğrenmelerine'' rağmen böcekler ile yapılan yemekleri çok beğendiklerini söyledi. 
     Çeşitli yemeklere çekirge, Ağustos böceği ve solucan koyduğunu belirten Scheuble, ''Tiksindirici göründüğünü kabul ediyorum. Ama tatları çok lezzetli'' dedi. Böceklerle ilgili Asya yemeklerini ''Avrupalılaştırdığını'' ve salatalar ile meyvelerin arasına koyduğunu kaydeden Scheuble, ''Bu tür yemekleri Tayland'a gittiğimde gördüm. 
     Sokak ortasında kızartılmış çekirge satıyorlardı. Çekirgeyi orada bizdeki patates kızartması gibi yiyorlar. Ancak mayonez ve salça yerine limon kullanıyorlar'' şeklinde anılarını anlattı. 
     Hollanda'daki bir böcek üreticisinden haftada 1 kilo solucan, 200 çekirge ve 200 Ağustos böceği aldığını belirten Scheuble, gelecekte seçenekleri artırmayı, örümcek, hamam böceği ve yılan da satmayı düşündüğünü söyledi. 
     Scheuble, böcekli yemeklerin tadına bakmak isteyenlere de öneride bulunarak, ''Gözünüzü kapayın ve ağzınıza atın. O zaman yediğinizin böcek olduğunu bile anlamazsınız'' dedi. 
     






</TEXT>
</DOC>
