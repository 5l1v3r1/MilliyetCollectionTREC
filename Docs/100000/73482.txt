<DOC>
<DOCNO> 73482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/19/son/sontur15.html </URL>
<DATE> 2002/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Pele, ereksiyon sorunu olan erkekleri tıbbi yardım almaya çağıracak 
</HEADLINE>
<TEXT>

     Efsanevi futbol yıldızı Pele, Pfizer firmasının, ereksiyon sorunu bulunan erkekleri tıbbi yardım almaya teşvik edecek kampanyasında yer alacak. 
     Pfizer'den yapılan açıklamaya göre, Pele, kampanyanın başlaması nedeniyle Tokyo'da düzenlenen ve internet yoluyla aynı anda tüm dünyaya duyurulan toplantıda yaptığı konuşmada, birçok erkeğin utanç ve korku nedeniyle sertleşme konusundaki sorunlarını doktoruyla konuşamadığını belirtti. 
     Pele, şunları söyledi 
     ''Bu sorunun bir erkeğin hayatını ne kadar olumsuz bir şekilde etkileyebileceğini biliyorum ve bu kampanyaya şahsen katılarak, erkeklerin böyle durumlarda, tıbbi yardım almaya teşvik edilmesine katkıda bulunabileceğimi umuyorum. Benim ereksiyon sorunum olsaydı, bunu hiç çekinmeden doktorumla görüşürdüm.'' Pfizer Erkek ve Kadın Sağlığının Korunması Grubu Başkan Yardımcısı Dr. Michael Widlitz de, yıllarca sürdürülen eğitim çabalarına rağmen, erkeklerin büyük bir çoğunluğunun ereksiyon sorunuyla karşılaştığı zaman doktora başvurmaktan kaçındıklarına işaret etti. 
     Dr. Widlitz, tüm dünyada 140 milyondan fazla erkeği ilgilendiren ereksiyon sorununun tabu olmaktan çıkarılmasını ve erkeklerin bu şikayetlerini doktorlarına rahatça anlatabilmelerini amaçladığını söyledi. 
     Kampanya kapsamında Pele, Brezilya, Japonya, İtalya ve Almanya dahil olmak üzere, birçok ülkede ereksiyon sorunu konusunda düzenlenecek bilinçlendirme çalışmalarına katılacak. 
     Ayrıca Avrupa, Asya, Latin Amerika ve Güney Amerika'da gerçekleştirilecek bir dizi basın yayın reklamında ve görsel reklamda yer alacak. 
     Açıklamaya göre, şeker hastalığı, yüksek kolesterol, depresyon ve kalp-damar hastalıkları gibi çeşitli rahatsızlıklar, ereksiyon bozukluğuna neden olabiliyor. 
     






</TEXT>
</DOC>
