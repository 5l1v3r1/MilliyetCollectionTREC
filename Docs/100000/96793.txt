<DOC>
<DOCNO> 96793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/19/son/soneko21.html </URL>
<DATE> 2002/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
6 ayda 997 milyon dolarlık yabancı sermaye izni verildi... 
</HEADLINE>
<TEXT>

     Hazine Müsteşarlığı, yılın 6 ayında 996.7 milyon dolarlık yabancı sermayeye izin verildiğini açıklandı. 
     Buna göre 2001'in altı ayında 1 milyar 190 milyon dolar olan tutarla kıyaslandığında, bu yılın altı ayında verilen yabancı sermaye izinleri yüzde 16 oranında gerileme gösterdi. 
     Hazine verilerine göre, bu yıl Nisan sonu itibarıyla fiili giriş ise 75 milyon dolarda kaldı. 
     Yabancı sermaye fiili girişi, geçen yıl 3 milyar 288 milyon dolar olmuştu. 
     
     EN FAZLA İZİN İMALAT SEKTÖRÜNDE 
     İzin verilen yabancı sermayenin sektörel dağılımına bakıldığında, yılın altı ayında yüzde 55.41 ile en fazla, imalat sektöründe yatırım yapmak isteyen yabancı sermayeye izin verildi. 
     Buna göre bu yılın Ocak-Haziran döneminde yabancı sermaye izinlerinin 552.3 milyon doları imalat sanayii, 3.18 milyon doları tarım sektörü, 11.32 milyon doları madencilik sektörü, 429.89 milyon doları da hizmetler sektörüne verildi. 
     Ayrıca yılın altı ayında, 154.6 milyon dolarla en fazla Alman firmalarına yabancı sermaye izni verilirken, bu ülkeyi 144.8 milyon dolar ile Hollanda, 130.7 milyon dolar ile İngiltere, 101.6 millyon dolar ile ABD izledi. 
     31 Haziran 2002 itibarıyle, 1980'den bugüne izin verilen yabancı 
     sermaye toplamı da 32 milyar 346.7 milyon dolara ulaştı. 2002 yılı Nisan ayı itibarıyla, Türkiye'ye aynı dönemde fiili giriş yapan yabancı sermaye tutarı ise 15 milyar 255 milyon dolar olarak gerçekleşti. 
     





</TEXT>
</DOC>
