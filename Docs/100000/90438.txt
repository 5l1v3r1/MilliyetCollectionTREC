<DOC>
<DOCNO> 90438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/18/siyaset/asiy.html </URL>
<DATE> 2002/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer çarşafı reddetti 
</HEADLINE>
<TEXT>

Semra Sezer, İran gezisinde çarşaf giymek yerine, Ankara’da kalmayı tercih etti 
     UTKU ÇAKIRÖZER Tahran 

     Cumhurbaşkanı Ahmet Necdet Sezer, 2 günlük resmi ziyaret için dün İran’a gitti. Ancak gitmeden önce Iğdır’ın Aralık ilçesine gelerek, Rüzg r Erozyonunu Önleme Projesi’ni başlattı. Ardından GAP uçağıyla İran’a geçti. 
     Sezer, şeriat yasaları nedeniyle kadınların kapanma şartı yüzünden eşi Semra Sezer’i getirmedi. İran’a gelince kara çarşaf ya da başörtü - pardösüden oluşan bir kıyafet giymesi gereken Semra Sezer’in, "Türkiye Cumhuriyeti’ni temsil eden kişilerin kara çarşaflı görüntü vermesi, laik ve modern imajımızı zedeler" düşüncesiyle ziyarete katılmadığı belirtildi. 
     
     Hatemi’ye destek 
     İran Cumhurbaşkanı Hatemi ile baş başa görüşen Sezer’in de, ülkedeki değişim yanlısı politikalara destek mesajı verdiği öğrenildi. Sezer’in İran’da gerçekleştirdiği iki toplantının da reformcu kanatla yapılmasıysa anlamlı bulundu. Sezer, İran’a resmi ziyarette bulunan liderlerinin çoğunun görüştüğü, rejimin bir numaralı ismi ve dini lider Ali Hamaney ile de bir araya gelmedi. 
     Hatemi ve yardımcısı Arif ile görüşen Sezer, onuruna verilen akşam yemeğinden sonra geceyi, Şah Rıza Pehlevi zamanında yapılan Sadabad Sarayı’ndaki Bustan Köşkü’nde geçirdi. 
     
Hatemi, Sezer’e kırmızı telefon önerdi      Tahran’a Genelkurmay İstihbarat Daire Başkanı Tümgeneral Ali İhsan Gürcihan’ı getirerek güvenlik konusuna önem verdiğini gösteren Sezer, PKK’nın devamı KADEK’in İran’da destek bulmaması yönündeki talebini, ikili görüşmede Hatemi’ye iletti. 
     "Güvenlik ve terör alanında tam işbirliği" sözü veren Hatemi ise şunları söyledi "Hassasiyetlerinize katılıyorum. İran topraklarının kardeş Türkiye’nin toprak bütünlüğüne ve siyasi birliğine aykırı davranışlara zemin olmasına izin vermeyiz. Güvenlik işbirliği alanında bir tıkanıklık yaşarsanız doğrudan beni arayabilirsiniz." 
     Türk heyetinde memnuniyet yaratan bu yanıtın ardından Sezer de, Hatemi’ye yürüttüğü reform hareketleri konusunda "sizi destekliyoruz" mesajı verdi. 
     Başbakan Ecevit’e de iyi dileklerini ileten Hatemi, Türkiye’nin AB’ye katılmasını onayladıklarını belirterek, "Hem Avrupa hem siz hem de İran için faydalı olacak. Umuyorum ki, Türkiye, kendi çıkarlarını koruyarak AB’ye girer" dedi. 
     
İran basını Yeni dönem      İran basını, geniş yer verdiği Sezer’in ziyaretinin, Türkiye - İran ilişkilerinde yeni bir dönemin başlangıcı olduğunu vurguladı. Muhafazak r olarak bilinen Kayhan International gazetesi, "Tahran - Ankara ilişkilerinde yeni dönem" başlığıyla yayımladığı başyazıda, Türkiye’nin İran’la yaptığı doğalgaz anlaşmasını bozmamasını, "dikkate değer" olarak yorumladı. Gazete, iki ülkenin işbirliği yaparak, bölge ülkelerine birlikte öncülük etmeleri gerektiğini de yazdı. İran resmi haber ajansı İRNA tarafından yayımlanan Iran Daily gazetesi, ziyaretin, "Yanlış anlamayı gidermek için fırsat oluşturduğunu" vurgularken, Iran News gazetesi, 11 Eylül sonrası süreçte Sezer’in ziyaretinin güvenlikle ilgili yönlerinin, ekonomik yönlerinden daha önemli olduğunu ileri sürdü. 
     



 SİYASET 














</TEXT>
</DOC>
