<DOC>
<DOCNO> 88715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/08/son/sonspo01.html </URL>
<DATE> 2002/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş "Vergi borcumuz yok" 
</HEADLINE>
<TEXT>

     Beşiktaş Kulübü, yazılı bir açıklama yaparak, 25 trilyon liralık vergi borcu olduğu yolundaki haberlerin gerçeği yansıtmadığını bildirdi. 
     Beşiktaş Kulübü'nden yapılan yazılı açıklamada, Beşiktaş'ın vadesi geçmiş herhangi bir borcu bulunmadığı da belirtilerek, ''Beşiktaş Kulübü, yıllardır vatandaşlık ödevi bilinci içinde vergilerini tam, doğru ve zamanında ödemiş bir vergi mükellefidir. Beşiktaş'ın vergi konusundaki bu hassasiyeti gerek vergi idaresi, gerekse kamuoyu tarafından çok açık bir şekilde bilinmekte olup takdirle karşılanmaktadır'' denildi. 
     Beşiktaş'ın 1996-2000 yılları arasında 11 milyon 566 bin 316 doları gelir vergisi stopajı, 8 milyon 982 bin 731 doları KDV ve 1 milyon 506 bin 646 doları da SSK primleri ve damga vergisi olmak üzere, toplam 22 milyon 55 bin 694 dolar tutarında ödeme yaptığı ifade edilen açıklamada, söz konusu 5 yıllık dönemde ödenen toplam vergi tutarının, bugünkü döviz kurlarıyla yaklaşık 32 trilyon lira olduğu bildirildi. 
     Açıklamada, 1998-2000 yılları arasındaki inceleme döneminde Beşiktaş'ın yaptığı yaklaşık 11.2 trilyon liralık stopaj vergisi ödemesi ve 8 trilyon liralık KDV'nin dikkate alınması, vergi ödeyen Beşiktaş Kulübü ile ödemeyen kulüpler arasındaki adaletin sağlanması konusunda ilgili mercilerden hassasiyet beklendiği de vurgulandı. 
     





</TEXT>
</DOC>
