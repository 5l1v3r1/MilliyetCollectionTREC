<DOC>
<DOCNO> 72967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/16/son/sonspo08.html </URL>
<DATE> 2002/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal İnönü'de uçamıyor 
</HEADLINE>
<TEXT>

     Denizlispor ile kendi sahasında 2-2 berabere kalarak şampiyonluk yarışında önemli 2 puan kaybeden Beşiktaş, bu sezon kendi sahasında deplasmana oranla daha fazla puan yitirdi. 
     Siyah-beyazlılar, bu sezon ligde kaybettiği 27 puanın 15'ini kendi sahasında, 12'sini ise deplasmanda yitirdi. 
     BJK İnönü Stadı'nda saha ve seyirci avantajını iyi kullanamayan Beşiktaş, İstanbul'da yaptığı 14 lig maçında 8 galibiyet, 3 yenilgi ve 3 beraberlik aldı. 
     Deplasmanda yaptığı 13 maçta ise 8 galibiyet, 3 beraberlik, 2 yenilgi alan ''Kara Kartallar'', dış sahada kendi sahasından daha başarılı bir grafik çizdi. 
     
     Lige evinde yenilgi ile başladı 
     Sezon başında şampiyonluk parolasıyla yola çıkan Beşiktaş, ligin ilk haftasında kendi sahasında Trabzonspor'a yenilerek şok yaşadı. 
     Ligin 5. haftasında İstanbulspor, 23. haftada da Ankaragücü'ne BJK İnönü Stadı'nda yenilen siyah-beyazlılar, Galatasaray, Samsunspor ve son olarak Denizlispor ile evinde berabere kalarak, şampiyonluk yarışında önemli puanlar yitirdi. 
     
     Deplasmanda "fark" ediliyor 
     Beşiktaş, bu sezon deplasmanda ise ''farklı'' bir görüntü sergiliyor. 
     Ligin 16. haftasında Göztepe'yi İzmir'de 6-0 yenerek bu sezon en farklı skorlu galibiyetini alan siyah-beyazlılar, 18. haftada Trabzon deplasmanında 5-0 öndeyken, karşılama 85. dakikada tatil edildi. 
     Beşiktaş ayrıca kendi sahasında ligde 24 maçtır yenilmeyen ezeli rakibi Fenerbahçe'yi 14. haftada 2-1 yenerek, rakibinin rekor hesaplarını bozdu. 
     
     Cuma günleri yaramıyor 
     Denizlispor ile dün karşılaşan Beşiktaş, bu sezon cuma günü yaptığı maçlarda da pek başarılı olamıyor. 
     Bu sezon cuma günü yaptığı 7 lig maçında 2 yenilgi, 2 beraberlik ve 3 galibiyet alan siyah-beyazlılar, toplam 10 puan yitirdi. 
     
     Ronaldo'nun penaltı şansızlığı 
     Denizlispor maçında penaltı kaçıran siyah-beyazlıların Brezilyalı futbolcusu Ronaldo Guiaro, son yıllarda 2. kez penaltıdan yararlanamadı. 
     Ronaldo, siyah-beyazlı kulübün resmi internet sitesi ''www.besiktasjk.com''da sezon başında yaptığı açıklamada, eski takımı Benfica SL Lizbon'da 37 penaltı attığını ve bunlardan yalnızca 1'ini kaçırdığını söylemişti. 
     Brezilyalı futbolcu, Beşiktaş formasıyla kullandığı ilk penaltı atışını Trabzon'da gole çevirirken, İstanbul'daki 2. vuruşunu auta atarak, siyah-beyazlı taraftarları düş kırıklığına uğrattı. 
     Benfica SL Lizbon'da bir sezonda en fazla 13 gol atan savunma oyuncusu Ronaldo, Beşiktaş formasıyla da 27. hafta sonunda 6 golü bulunuyor. 
     






</TEXT>
</DOC>
