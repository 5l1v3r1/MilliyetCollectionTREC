<DOC>
<DOCNO> 75891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/02/siyaset/asiy.html </URL>
<DATE> 2002/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tank imzası kriz oldu 
</HEADLINE>
<TEXT>

Başbakan Yardımcısı Mesut Yılmaz, Milliyet’ten öğrendiği İsrail ile "gizli imza"yı Bakanlar Kurulu’na taşıdı ve "Keşke bu dönemde imzalamasaydık" dedi 
     ELÇİN ERGÜN Ankara 

     TSK’ya ait M - 60 tanklarının modernizasyonu işinin İsrail’e verilmesine ilişkin Milliyet’te çıkan "gizli imza" haberi Bakanlar Kurulu gündemine de geldi. 
     Başbakan Bülent Ecevit, toplantıda Filistin Lideri Arafat’ın hayatının tehlikede olduğunu belirtti. Aralık ayında yaptığı bir konuşmayı anımsatan Ecevit, "İsrail’in Filistin’e karşı bir savaş hazırlığı içerisinde olduğu tespitim, üzüntü verici olmasına rağmen doğru çıktı. Şaron’la Arafat arasındaki bu ilişki giderek bölgede ciddi bir dış politika sorununa dönüşecektir" dedi. 
     Ecevit’in, ABD’deki Yahudi lobisinin Türk tezlerine destek verdiğini de belirterek, "Bu durum da önemli. Gözardı etmemeliyiz" görüşünü dile getirdiği öğrenildi. 
     Başbakan Yardımcısı Mesut Yılmaz da, toplantıda İsrail ile yaklaşık 1 katrilyon liralık tank modernizasyonu anlaşmasını gündeme getirdi. ANAP lideri, "Tank projesi imzalandı mı Bu iş çözülene kadar askıya almamız yararlı olurdu" dedi. Milli Savunma Bakanı Sabahattin Çakmakoğlu, Yılmaz’a, "Bürokratlar imzaladı. Resmi tören yapılmadı" yanıtını verdi. 
     Çakmakoğlu, Yılmaz’ın tank ihalesine ilişkin sözleri üzerine, "Yunanistan kuvvetleri tank bakımından bizim önümüze geçti. Yeni tanklar aldılar. Dengeyi kurmak için bu modernizasyon anlaşmasını yapmamız gerekiyordu" diye konuştu. 
     
     Meclis’te konuşulacak 
     Bu arada TBMM Genel Kurulu bugün İsrail askeri güçlerinin, Filistin toprakları ve lideri Yaser Arafat’a dönük son operasyonlarının ardından yaşanan gelişmeleri görüşecek. 
     Bu çerçevede Dışişleri Bakanı İsmail Cem, Ortadoğu’daki gelişmeler hakkında TBMM Genel Kurulu’na bilgi verecek. 
     TBMM Genel Kurulu’nun bugün saat 15.00’te başlayacak olan toplantısında Cem’in konuşmasının ardından İçtüzüğün 59. maddesine göre, siyasi parti grupları da onar dakika konuşma yapacak. 
     



 SİYASET 













</TEXT>
</DOC>
