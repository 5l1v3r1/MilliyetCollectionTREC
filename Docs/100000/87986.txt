<DOC>
<DOCNO> 87986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/05/siyaset/siy02.html </URL>
<DATE> 2002/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan’ın doktoru ilk kez Milliyet’e konuştu 
</HEADLINE>
<TEXT>
Ecevit’in durumu iyi 
Başkent Üniversitesi Rektörü Haberal, Ecevit’e gereken tedavinin uygulandığını belirterek, "Başbakan İyiyim" diyor, gerçekten durumu iyiye gidiyor" dedi... 
     SERPİL ÇEVİKCAN Ankara 

     Başbakan Bülent Ecevit’in bağırsak enfeksiyonu teşhisiyle hastaneye kaldırıldığı günden bu yana hastalıklarına ilişkin doktorları tarafından açıklama yapılmadığı yolundaki eleştiriler, Başkent Üniversitesi Rektörü Prof. Dr. Mehmet Haberal’ı isyan noktasına getirdi. 
     Kendisinin ve Ecevit’in tedavisinde görev alan arkadaşlarının ettiği "Hipokrat Yemini"ni bozamayacaklarını vurgulayan Haberal, "Sayın Başbakanımız İyiyim’ diyor. Bunu siz de göreceksiniz" açıklamasını yaptı. 
     
     Haberal’dan cevap... 
     Başbakan Ecevit’in, Başkent Üniversitesi Hastanesi’nden ikinci kez taburcu olduğu günden bu yana konuşmayan Haberal, Milliyet’in "Basında Başbakan’ın sağlığıyla ilgili raporları neden açıklamadığınız soruluyor. Her ne koşulda olursa olsun, hastanın sırlarının saklanacağı’ belirtilen Hipokrat Yemini hatırlatılıyor" sorusu üzerine şu değerlendirmeyi yaptı 
     "Hiçbir hekim hastasının izni olmadan bilgi veremez. Bu hasta Başbakan da olsa bu kural geçerlidir. Eğer bir hekim hastasının izni olmadan onun hakkında bilgi veriyorsa, Hipokrat Yemini’ni çiğniyor demektir. Bizim açıklama yapmamamızı Hipokrat Yemini’ne aykırı bulanlar var. Oysa tam tersi doğrudur. Eğer hastanızın izni yoksa sağlık durumu hakkında tek kelime bilgi veremezsiniz." 
     
     "Başbakan bilgi veriyor" 
     Haberal, değerlendirmesine şöyle devam etti 
     "Kaldı ki, Sayın Başbakanımız kendisi bilgi veriyor. Sağlık durumu hakkında her gün kendi gözlemini, hissettiklerini açıklıyor. İyiyim’ diyor, gerçekten de iyiye gidiyor. Bunu siz de göreceksiniz." 
     Başbakan’a, gereken bütün tedavilerin yapıldığını söyleyen Haberal, "Durum böyleyken doktor olmayan kişilerin birtakım hastalık isimleri ve tıp kavramlarını kullanarak yorum yapmaları abesle iştigaldir. Bunları okudukça, gördükçe çok üzülüyoruz" dedi. 
     

</TEXT>
</DOC>
