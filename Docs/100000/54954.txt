<DOC>
<DOCNO> 54954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/30/son/sontur19.html </URL>
<DATE> 2001/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Önlemler paketi TOBB Başkanı tarafından açıklandı 
</HEADLINE>
<TEXT>

     Reel sektörün desteklenmesine dönük önlemler paketi, Başbakanlık'ta ekonomiden sorumlu bakanların da katıldığı basın toplantısında, Tobb başkanı Rifat Hisarcıklıoğlu tarafından açıklandı. 
     Hisarcıklıoğlu'nun açıkladığı mutabakata varılan hususlara göre, firmaların bankalara olan borçlarını satın alacak varlık yönetim şirketi kurulacak. Firmaların yabancı para cinsinden aldıkları kredilere karşılık olarak, bankalara yabancı para cinsinden ipotek verebilmeleri sağlanacak. 
     Finansal Yeniden Yapılandırma Programı çerçeve anlaşmaları, Tobb'un görüşleri alınarak hazırlanacak. Söz konusu yasal çerçeveler, büyük firmalar ve kobi'leri kapsayacak. 
     
     Banka yöneticilerinin cezai sorumluluğu 

     Kamu bankaları yöneticilerinin özel banka yöneticileri ile aynı hukuki ve cezai sorumluluğa sahip olması başlığı altında, gerekli düzenlemelerin kanun tasarısına konduğunu belirten Hisarcıklıoğlu, şöyle konuştu 
     ''Bu surette kamu bankalarının kredilerine bankacılık teamülleri çerçevesinde işlerlik kazandırılacak. Bu bankaların kobi'lere açtıkları kredilerin hacmi reel olarak artırılacak ve yürürlükteki kobi teşvik kredilerine işlerlik kazandırılacak.'' 
     
     Uluslararası taşımacılık 

     Mutabakata varılan hususlara göre, Türk Eximbank programlarında uluslararası taşımacılık sektörünün de yararlandırılması amacıyla, karayolu mal taşımacılığa yönelik uluslararası nakliyat pazarlama kredisi programı 2001 Aralık ayında uygulamaya konulacak. 
     
     Enflasyon muhasebesi 2003'te... 

     Bu arada Enflasyon muhasebesine 2003 yılında geçilmesi ilke olarak benimsendi. 
     Bu konuda, Tobb'un da katılacağı çalışmaların 2002 yılı ortalarına sonuçlandırılması hedeflendi. 
     Öte yandan İhracatta katma değer vergisi iadelerine ilişkin usuller basitleştirilerek iade süreci hızlandırılacak. Bununla ilgili tebliği, 23 Kasım tarihli Resmi Gazete'de yayımlandığı hatırlatıldı. 
     Yurtdışına çıkış harcı dolar yerine, Türk lirası olarak alınması ve sınır illeri için günübirlik çıkışlarda harcın kaldırılması üzerinde mutabakat sağlandı. 
     
     İşsizlik sigortası prim oranı 

     2002 yılı için geçerli olmak üzere, işşizlik sigortası prim oranı 
     işçi, işveren ve devlet katkısından 1'er puan olmak üzere, toplam 3 puan indirilecek ve böylece reel sektöre 750 trilyon liralık ek kaynak yaratılacak. 
     Ayrıca, ilave istihdamı teşvik etmek amacıyla Tobb tarafından gündeme getirilen öneriler, işveren, işçi ve hükümet temsilcilerinden oluşan bir komisyon tarafından değerlendirilecek ve 31.12.2001 tarihine kadar sonuçlandırılacak. 
     






</TEXT>
</DOC>
