<DOC>
<DOCNO> 91584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/23/son/sonspo04.html </URL>
<DATE> 2002/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD basını "Türkiye'yi hesaba katmayan yanar" 
</HEADLINE>
<TEXT>

     Kendilerinin de katıldığı 17. Dünya Kupası nedeniyle futbola giderek daha fazla ilgi göstermeye başlayan ABD basını, Türkiye'nin kupada yarı finale çıkmasına geniş yer verdi. Gazetelerde yer alan haberlerde, özellikle Türkiye'nin ileriye dönük şansı irdeleniyor. 
     Los Angeles Times Gazetesi, Milli Takımlar Teknik Direktörü Şenol Güneş'in, ''İlk maçta Brezilya'yı yenebilirdik fakat yapamadık. Ama şimdi yapacağız. Yeni planlarımız var. Finali oynamak istiyoruz'' biçimindeki sözlerine dikkati çekti. 
     ''Dünya Kupası'nda Türkiye'yi hesaba katmazsanız hata edersiniz'' diye yazan Boston Globe Gazetesi ise, ''Türkiye için altın zafer'' başlığıyla verdiği haberde Güneş'in, ''Brezilya, turnuvanın en iyi takımlarından biri. Fakat ilk maçta biz yenilgiyi haketmedik. Penaltı, hakemin hatasıydı. Gücümüzü gösterdik, yarı finalde bir kez daha Brezilya'nın karşısındayız'' biçimindeki sözlerine yer verdi. 
     ''Brezilya maçında galibiyet şansının yüzde 50'ye 50 olduğunu'' vurgulayan Güneş, ''Oyunumuzun kalitesi her maçta biraz daha artıyor. 
     Bu da bizim açımızdan büyük avantaj'' dedi. 
     Türk Milli Takımı'nın yarı finale yükselmesini Türk spor tarihindeki en büyük zafer olarak nitelendiren San Fransisco Chronicle Gazetesi, maçtan sonra tüm dünyada Türklerin yaptıkları gösterilere dikkat çekti ve, ''Türkiye, Brezilya'yı yendiği takdirde neler olacak, bir düşünün'' diye yazdı. 
     





</TEXT>
</DOC>
