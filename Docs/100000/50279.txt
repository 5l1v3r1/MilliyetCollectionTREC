<DOC>
<DOCNO> 50279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/03/ekonomi/eko04.html </URL>
<DATE> 2001/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa 10.000 puanı aştı 
</HEADLINE>
<TEXT>

Ek kredi beklentisi ve dolardaki hızlı düşüş endeksi iki aylık aradan sonra yeniden 10.000 puanın üzerine çekti. Hisse senetlerinin dünkü değer artışı yüzde 4.5 oldu 
     ORHAN TEKEOĞLU 

     Borsa iki aylık aradan sonra nihayet 10.000 puanlık psikolojik direncini kırdı. IMF heyetinin 10’uncu gözden geçirme için Türkiye’ye gelecek olmasıyla 3 milyar dolarlık kredi ve ek krediyle ilgili beklentiler, doların hızlı düşüşü, Arjantin’in ek önlemler alacağını açıklaması ve Merkez Bankası’nın faiz indirimine gideceğine yönelik beklentiler borsayı yeniden hareketlendirdi. 
     Önceki günlerde seans içinde birkaç kez 10.000 puanı geçen endeks, dünkü yüzde 4.5’lik yükselişiyle 28 Ağustos’tan bu yana yeniden 10.000 puanın üzerine çıktı ve günü 10.069 puandan kapattı. Hisse senetlerinin haftalık değer artışı yüzde 1.55’e ulaşırken, yükselişin başladığı 21 Ağustos’tan bu yana borsadaki artış yüzde 37.81 olarak gerçekleşti. 
     
     Endeksi Turkcell ve Erdemir taşıdı 
     Halka açıldıktan sonra konjonktüre bağlı olarak hızla değer kaybeden Turkcell hisseleri, dün yüzde 16.05 ile borsanın en çok prim yapan hisselerinin başında geldi. Turkcell’in İMKB - 100 Endeksi içindeki ağırlığı yüzde 3.7 düzeyinde bulunuyor. Dün ayrıca borsanın lokomotif hisselerinden Erdemir’in yüzde 9.38 prim yapması endeksin yükselişinde etkili oldu. 
     En fazla işlem gören hisse senetleri ise Turkcell ve Yapı Kredi Bankası olurken, bu hisselerdeki işlemler toplam hacmin yüzde 25’ini oluşturdu. 
     
     10.200 puanda direnç var 
     Bugün açıklanacak olan enflasyon rakamları ile yine haftasonu IMF temaslarının tamamlanmasıyla 3 milyar dolarlık kredi diliminin serbest bırakılması ve ek krediyle ilgili beklentiler, borsaya yön verecek. 
     Uzmanlar endeksin 10.200 puan seviyesinde bir direnci bulunduğunu belirterek, yatırımcılara bu aşamada daha dikkatli olmaları uyarısında bulundular. 
     
Dolar 1 milyon 570 bine indi      Olumlu beklentiler dolarda hızlı düşüşü beraberinde getirdi. Kurumlar vergisi ödemeleri nedeniyle TL’ye geçişin hızlanması dolardaki satışları artırdı. Bankalararası piyasada 1 milyon 577 bin liradan satılan dolar, serbest piyasada 1 milyon 570 bin liraya gerileyerek önceki güne göre 10 bin liralık düşüş gösterdi. Doların haftalık değer kaybı da 35 bin lira olarak gerçekleşti. Alman Markı da dün 8 bin lira değer kaybederek 727 bin liraya indi. 
     Merkez Bankası, düzenlediği döviz satış ihalesinde ise 1 milyon 580 bin liradan 20 milyon dolarlık satış yaptı. 
     
     Faizler ek krediyi bekliyor 
     Son iki günde yüzde 80 düzeyinde seyreden bono faizlerinin, ek kredinin kesinleşmesiyle yüzde 80’in altına inmesi bekleniyor. 
     En çok işlem gören 6 Mart 2002 vadeli bononun faizi yüzde 80.52’den kapattı. 
     Enflasyonun beklenenin altında ya da beklenen düzeyde çıkması halinde gecelik faizlerin düşeceği tahmin ediliyor. 
     



 EKONOMİ 

























</TEXT>
</DOC>
