<DOC>
<DOCNO> 54735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/29/son/soneko21.html </URL>
<DATE> 2001/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İndirim etkinlikleri İzmir'e de sıçradı.. 
</HEADLINE>
<TEXT>

     İzmir'de başlatılan indirim kampanyaları tüm kente yayılıyor. 
     Karşıyaka Belediyesi, Karşıyaka Sanayici ve İşadamları Derneği ile İzmir Esnaf ve Sanatkarlar Odaları Birliği işbirliğiyle başlatılan ''İndirim Şenliği''ne, ilçedeki 5 bin işyerinin büyük çoğunluğunun katılacağı belirtildi. 
     Karşıyaka Belediye Başkanı Şebnem Tabak, yaptığı yazılı açıklamada Karşıyaka Çarşısı'nda ''Her Yerde, Her Şeyde İndirim'' sloganıyla başlattıkları kampanyanın kısa sürede Bayraklı, Bostanlı, Girne Bulvarı, Şemikler ve Gümüşpala mahallelerine de yayılarak tüm ilçe esnafından destek gördüğünü kaydetti. Tabak, şunları ifade etti 
     ''Kampanyaya, esnafımız kadar vatandaşlardan da olumlu tepkiler alıyoruz. Esnafımız, son bir gayret ederek en az karla malını satışa çıkarmaktadır. Vatandaşlarımız da bayram ve yılbaşı öncesi yapacağı alışverişi en uygun koşullarda yapma imkanı bulacaktır. Bu kampanyanın ilçemize bir hareketlilik getireceğine inanıyorum.'' Bu arada İzmir Minibüsçüler Odası'nın 1-2 Aralık 2001 tarihlerinde 500 bin lira olan yolcu ücretlerini 400 bin liraya indireceklerini 
     açıklamasının ardından, bugün de Şekerciler Odası, Berberler Odası, Kuaförcüler Odası, Kitap ve Kırtasiyeciler Odası, İzmir Emlakçılar ve Emlak Müşavirleri Derneği'nin de kampanyaya katılacağı bildirildi. Buca Belediyesi'nden yapılan yazılı açıklamada da, belediye ile Buca Esnaf ve Sanatkarlar Odası öncülüğünde ilçede yüzde 50'lere varan indirimli satışların yapılacağı belirtildi. Açıklamada, esnaf ve tüketiciyi harekete geçirmek amacıyla 1 Aralık 2001 tarihinde indirimli satışların başlayacağı ifade edildi. 
     






</TEXT>
</DOC>
