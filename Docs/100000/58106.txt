<DOC>
<DOCNO> 58106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/20/son/sondun17.html </URL>
<DATE> 2001/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin'e uzanan ilk yardım eli Rusya oldu 
</HEADLINE>
<TEXT>

     Rusya, Arjantin'de ekonomik bunalım nedeniyle halkın sokaklara dökülerek mağazaları talan etmesi ve Ekonomi Bakanı Domingo Cavallo'nun istifasından sonra bu ülkeye yardım elini uzattı. 
     Rusya Dışişleri Bakanlığı sözcüsü Vladimir Yakovenko, Arjantin'de ''uzun süredir devam eden sosyo-ekonomik krizin bir an önce sona ermesini umduklarını ve Rusya'nın, G-8 ülkeleri dahil uluslararası örgüt üyeleriyle, Arjantin'de durumun normale döndürülmesi için gereken dış koşulları yaratmak amacıyla bu ülkeye verilen desteği sürdüreceğini'' bildirdi. 
     Yakovenko, verilecek desteğin içeriğine ilişkin açıklama yapmadı. 
     Arjantin'de ekonomiyi düzlüğe çıkaramamakla suçlanan bakan Domingo Cavallo, 1991-1996 yıllarında Devlet Başkanı Carlos Menem döneminde Rusya'dan, enflasyonu baskı altında tutarak devalüasyonu durduran ve basılacak para miktarını belirleyen ''Cavallo Politikasını'' uygulamasını istemişti. Rusya, bunun yerine farklı bir plan uygulamıştı. 
     






</TEXT>
</DOC>
