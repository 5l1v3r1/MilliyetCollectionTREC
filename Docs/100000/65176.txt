<DOC>
<DOCNO> 65176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/31/son/sondun11.html </URL>
<DATE> 2002/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş, YÖK'e karşı eylem yapan Kıbrıslı Üniversiteye kızdı 
</HEADLINE>
<TEXT>

     KKTC Cumhurbaşkanı Rauf Denktaş, Yakın Doğu Üniversitesi'nin YDÜ Yüksek Öğretim Kurumu'na YÖK karşı dün Ankara'da yaptığı eylemi eleştirerek, ''Gereği yoktu, olmaması için çok uğraştım. Umarım hem kendilerine, hem diğer üniversitelere zararı olmaz'' dedi. 
     Türkiye'den öğrenci alan üniversitelerin YÖK'ün koyduğu şartlara uyması gerektiğini kaydeden Denktaş, bu konuda Yüksek Öğretim Denetim ve Akreditasyon Kurulu YÖDAK ile YÖK arasındaki ilişkilerin geliştirilmesini istedi. 
     Denktaş, YÖDAK'ın yeni yönetimini kabulünde yaptığı açıklamada, KKTC üniversitelerinden verilen diplomaların dünyanın her yerinde koşulsuz kabul edilmesi için standardın yükseltilmesi gerektiğini ifade etti. 
     KKTC üniversitelerinde Türkiyeli öğrencilerin de okuduğunu ve gençlerin bu üniversitelerden mezun olduktan sonra Türkiye'de görev yapacaklarını anlatan Denktaş, bu konudaki prensiplerin YÖK ile YÖDAK'ın işbirliğiyle belirlenmesini istedi. YÖDAK'ın sorumlulukla hareket ederek problemlere köprü olmasını isteyen Denktaş, şunları söyledi 
     ''Mezunlarını Türkiye'ye göndereceksen, Türkiye'nin kabul etmesini istiyorsan 'YÖK bunu istedi, niçin istedi' diye kavga başlatamazsın. 
     Buradan mezunlar Türkiye'ye de gideceğine göre YÖK 'Şunu şunu isterim' dediğinde ya kabul eder, ya da 'Ben Türkiye için yetiştirmiyorum Kıbrıs için yetiştiriyorum ve şartlarını kabul etmiyorum' dersin. Ama Türkiye'ye mezun göndereceksiniz, Türkiye'den talebe gelecek ve siz YÖK'ün şartlarını kabul etmeyeceksiniz, bu olmaz.'' 
     
     İsyana dönüştürmenin anlamı yok 
     Cumhurbaşkanı Denktaş, bir soruya karşılık, YÖK ile KKTC'deki üniversiteler arasındaki ihtilaflarda her zaman girişimde bulunduklarını, uyum içerisinde birçok sorunu hallettiklerini ve YÖK'ten büyük anlayış gördüklerini anlattı. Denktaş, ''Bizim üniversitelerimiz sanki YÖK'e karşı gibiymiş bir görüntü içine girmelerini önlememiz lazım. YÖK'ten istenen bir şey varsa, YÖDAK, hükümet veya bizim vasıtamızla bunun münakaşası yapılabilir, ama bunu büyük bir isyan haline getirmenin anlamı yok'' dedi. 
     Yakın Doğu Üniversitesi'nin YÖK'e karşı eylemiyle ilgili bir soruya karşılık da Denktaş, ''Faydalı mı oldu, zararlı mı oldu göreceğiz. Yapılmaması için çok uğraştım. Hiç gereği yoktu. Ama 'Hayır, doğrusu budur' dediler ve yaptılar. Neticesinin hem bu üniversitemiz, hem genelde üniversitelerimiz için zararlı olmamasını temenni ederim'' diye konuştu. 
     
     YÖK Başkanı gücenmesin 
     YÖK Başkanı'nın bu eylemi soğukkanlılıkla karşılamasını ve gücenmemesini dileyen Denktaş, her sorun karşısında KKTC'den heyetler halinde Ankara'ya gidip Anıtkabir'e çelenk konulamayacağını kaydetti ve ''Bu girişim kötü bir örnek oldu'' dedi. 
     KKTC'deki üniversiteler arasındaki rekabetin birbirlerine zarar verecek boyutlara ulaştığına işaret eden Denktaş, ''Bir üniversite diğeri aleyhine el altından veya su yüzünden bir şekilde uğraş veriyor. Bu yanlış'' diye konuştu. 
     Cumhurbaşkanı Denktaş, üniversite yönetim kurullarına siyasi atamaları da eleştirerek, bunun büyük zararı olduğunu söyledi. 
     






</TEXT>
</DOC>
