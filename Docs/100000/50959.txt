<DOC>
<DOCNO> 50959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/06/son/sontur12.html </URL>
<DATE> 2001/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP "ANAP ekonomi illa bize verilsin dayatması içinde değil" 
</HEADLINE>
<TEXT>

     ANAP Genel Başkan Yardımcısı Selçuk Pehlivanoğlu, açıklanan ''Önlemler Paketi''nin ANAP'ın bireysel olarak hükümet ortaklarına dayatması değil, halkın ve içinde bulunulan koşulların dayatması olduğunu söyledi. 
     Pehlivanoğlu, ANAP Genel Merkezi'nde düzenlediği basın toplantısında, geçen hafta açıklanan ''Önlemler Paketi''ne yönelik eleştirileri yanıtladı. 
     Açıklanan paketin, ''anlaşılmaz bir şekilde ve amacının dışında bir çatışma ortamına sürüklenmeye çalışıldığını'' belirten Pehlivanoğlu, ''Paket, ANAP'ın bireysel olarak hükümet ortaklarına ya da herhangi bir parti ve kuruma dayatması değil, halkın ve içinde bulunulan koşulların dayatması olarak karşımıza çıkmaktadır'' dedi. 
     Selçuk Pahlivanoğlu, esas olanın doğruların nereden geldiği değil, bunların değerlendirilmesi ve uygulamaya geçirilmesi olduğunu bildirdi. 
     Ülkenin içinde bulunduğu krizin, son 10 yıldır uygulanan popülist politikaların sonucu olduğunu belirten Pehlivanoğlu, siyasetçilerin geçmişi eleştirme rahatlığından kurtulup, geleceğin sorumluluğunu taşımaları gerektiğini kaydetti. Pehlivanoğlu, ''Bugünkü gerçek, esas ihtiyaç olanın, güveni yeniden yaratmak gerekliliğidir. Siyasetin, değişimin önünü tıkayan bir sistem olmasından çıkması gerekmektedir. 
     Bunu gerçekleştirecek de bizatihi siyasilerdir'' diye konuştu. 
     Pehlivanoğlu, işbaşındaki 57. Hükümet'in, bu değişiğimi sağlayacak parlamento çoğunluğuna sahip olduğuna işaret etti. 
     -''ÜÇ EKSENDE YENİDEN YAPILANMA''- ANAP olarak, paketin kim tarafından hazırlandığından ziyade, neyin yapılacağı noktasında değerlendirilerek sonuca ulaştırılmasını istediklerini bildiren Pehlivanoğlu, ''Çünkü, Türkiye'nin bugün yaşadığı kriz, sadece ekonominin ortaya çıkardığı bir kriz değil, güvenin ortadan kalkmasıyla yeniden yapılanmayı zorunlu kılan bir krizdir'' dedi. 
     Bu çerçevede, yeniden yapılandırmanın üç eksende ele alınmasını istediklerini kaydeden Pehilvanoğlu, bunların kamu, siyaset ve ekonomi olduğunu söyledi. 
     Kamunun, devlet yerine topluma endeksli ve çağın koşullarına göre yeniden tanımlanması gereğine işaret eden Pehlivanoğlu, Türkiye'nin ücra köşelerindeki yurttaşların, içme suyu sorununun çözümü için Ankara'ya gelmekten kurtarılması gerektiğini kaydetti. 
     Pehlivanoğlu, siyasetin yeniden yapılandırılması konusunun sadece hükümetin değil, sistemin sorunu olduğunu, bunun gerçekleştirilebilmesi için siyasi partiler, seçim ve ihale yasalarının değiştirilmesi ve siyasi ahlak yasasının çıkarılması gerektiğini ifade etti. 
     Finans sektörünün yanı sıra reel sektörün sorunlarının da öncelikli ele alınmasını istediklerini bildiren Selçuk Pehlivanoğlu, ''ANAP, 'ekonomi illa bize verilsin' dayatması içinde değildir'' dedi. 
     






</TEXT>
</DOC>
