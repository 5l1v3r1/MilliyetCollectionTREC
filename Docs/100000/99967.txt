<DOC>
<DOCNO> 99967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/04/son/soneko06.html </URL>
<DATE> 2002/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya "çevreci" yakıtlara yöneliyor... 
</HEADLINE>
<TEXT>

     Otomobillerin egzoz atıklarından yaşanmaz hale gelen şehirler, katalitik konvertörle bir nebze rahatlasa da daha temiz yakıt arayışları nedeniyle dünya doğalgaza yöneliyor. 
     Avrupa Birliği AB 2020 yılı hedefleri arasında ulaşım sektöründeki yakıt tüketiminin yüzde 23'ünün biyogaz, hidrojen ve doğalgaz gibi alternatif yakıtlardan oluşmasını hedefliyor. Bu hedefe en uygun gelişim doğalgazda yaşanıyor. 
     AB ülkelerinde toplam 390 bin araç sıkıştırılmış doğalgaz kullanırken, Arjantin'de bu rakam 713 binlere ulaşıyor. 
     Türkiye'de geçtiğimiz yıllarda ilk olarak otobüslerde doğalgaz kullanımı başlatılsa da uygulama başarısızlıkla sonuçlandı. Arkasından ulaşım araçlarında LPG likit petrol gazı-otogaz kullanımı başladı ve bir çığ gibi büyüdü. 
     Petrolün kaymağı olarak adlandırılan ve en pahalı ürünü olarak bilinen LPG ithalatında yaşanan patlama sonucu 1990 yılında 894 bin 319 ton düzeyindeki ithalat, 10 yılda yaklaşık 3 kat artarak 2.4 milyon tona ulaştı. 
     Ancak vergilerin yükseltilmesi, LPG'nin maliyetinin pahalı olması ve büyük LPG ithalatı gibi nedenler araçlarda doğalgaz kullanımına zemin hazırlıyor. Buna bir de doğalgaz arz-talep dengesini sağlayacak depoların bulunmaması ve yıllık tüketimi bir konutun tüketimine denk düşen araçların can simidi gibi görülmesi de eklendiğinde, doğalgazlı araçlara yol açılıyor. 
     Petrol piyasasını serbestleştirmek için hazırlanarak TBMM'ye sunulan Petrol Piyasası Yasa Tasarısı ile Doğal Gaz Piyasası Kanunu'nun bazı maddelerinde değişiklik yapılacak. 
     Tasarı ile Doğal Gaz Piyasası Kanunu'nda sıkıştırılmış doğalgaz ticareti konusundaki boşluk doldurularak, bunu kısıtlayan ''iletim şebekelerinin ulaşamadığı yerlerde'' ibaresi çıkarılacak. 
     Böylece otogazın yerini sıkıştırılmış doğalgazın almasına olanak sağlanacak. Ancak bu alandaki yasal boşluklar nedeniyle şimdiden bazı kişiler istasyon kurarak işletmeye başladı. 
     Tasarının yasalaşmasının ardından Enerji Piyasası Düzenleme Kurulu'nun piyasanın denetimini ele alması bekleniyor. Kurul, tam anlamıyla piyasanın denetimini ele aldıktan sonra bu konuda gerekli izinleri vererek piyasaya start verecek. 
     
     SDG NEDİR NASIL KULLANILIR 
     Sıkıştırılmış doğalgaz SDG 200-250 bar basınçta sıkıştırılarak mukavemet gücü yüksek tüp şeklindeki araç depolarına doldurularak kullanılıyor. 
     Bir bakımdan LPG'ye benzeyen bu yakıtın farklı ve maliyeti artıran tarafı basıncı sağlayacak kompresör. Mevcut bir istasyona SDG ünitesi eklemek yaklaşık 260 bin dolara maloluyor. 
     Maliyet tesisin özelliğine ve ülkelere göre 1 milyon doları aştığı oluyor. 
     Araçlarda dönüşümün maliyeti ise küçük araçlarda 1500-2500 dolar, ağır tonajlı araçlarda 14 bin-40 bin dolar arasında değişiyor. Ancak bu rakamlar hızla gelişen teknoloji ve kullanımın artması gibi etkenlerle sürekli bir iniş trendinde. 
     
     ÇEVRECİ BİR YAKIT 
     Hava kirliliğinden, insanların kurşun solumasından ve sera etkisi yapan kirletici gazlardan yakınan dünya, bu olumsuzlukları yüzde 99'lara varan oranlarda azaltan doğalgaza büyük önem veriyor. 
     Doğalgaz, benzin ve motorin gibi kurşun, sülfür oksit ve partikül gibi çevreye zarar veren maddeler içermiyor. 
     Yapılan bir araştırmaya göre AB ülkelerinde doğalgazın benzine oranla ortalama 4 kat, motorine oranla 2 kat daha ucuz olması da doğalgazı yakıt olarak cazip kılıyor. 
     Yılda 1500 kilometre yol yapan bir benzinli otomobil 1225 dolarlık yakıt harcarken, dizel otomobil 6 dolar, SDG'li otomobil 278 dolarlık yakıt kullanıyor. 
     Bunun yanında yağ değişim süresinin uzaması ve aksamlarda daha yavaş yıpranma gibi bakım masrafları da SDG'li otomobillerin getirileri arasında sayılıyor. 
     
     AVRUPA DA HEDEFLER 
     Dünyada SDG ile çalışan otomobil sayısı 1.8 milyona ulaşırken, AB ülkelerinde de bu sayı son yıllarda 390 bini buldu. 
     En fazla SDG'li aracın 120 bin adetle İtalya'da bulunduğu AB'de ulaşımda kullanılan yakıtların 2020 yılında yüzde 23'ünün biyogaz, doğalgaz ve hidrojen gibi alternatif yakıtlardan oluşması hedefleniyor. 
     AB 2020 yılında 23 milyon ulaşım aracının SDG ile çalışması ve 46 milyar 950 milyon metreküp doğalgaz tüketmesini planlıyor. 
     





</TEXT>
</DOC>
