<DOC>
<DOCNO> 82883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/son/sontur25.html </URL>
<DATE> 2002/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk erkeği, eczanede viagra almak için strese giriyor... 
</HEADLINE>
<TEXT>

     Doğu illerinde Viagra almak için eczanelere gelen erkekler utanarak istedikleri hapa "şey hapı", "mavi hap" gibi değişik isimler takıyor. 
     Erzurum, Erzincan, Bayburt, Ardahan, Kars, Iğdır ve Ağrı illerini kapsayan 13. Bölge Eczacılar Odası Başkanı Hasan Fehmi Altıntaş, Doğu Anadolu Bölgesi'nde Viagra satışının Batı illerine oranla düşük olduğunu, bunun, utanmaktan kaynaklandığını söyledi. 
     Viagra almak için eczanelere gelenleri, çekinken tavırlarıyla artık hemen tanıdıklarını belirten Altıntaş şöyle konştu 
     "Bölgemizde Viagra almak için eczanelere gelenler utanıyorlar, isteklerini bir türlü söyleyemiyorlar. Birçok insan, isteklerini, eczacının kulağına söylemek istiyor. Erkekler sanki bu ilacı almak büyük bir günah veya ayıpmış gibi algılıyorlar." 
     
     "Arkadaşımın oğlu için..." 
     Viagra hapını alanların, genellikle eczacılara açıklama yaptıklarını kaydeden Altıntaş, "Hiç kimse bu hapı kendi kullanmak için almıyor. Ya bir arkadaşının sorunu ya da komşularının gerdeğe girmekte zorlanan oğullarına yardımcı olmak için alıyorlarmış gibi ilginç açıklamalar yapıyorlar" dedi. 
     
     Viagraya takılan isimler 
     Yöre insanının Viagra'ya çeşitli adlar taktığını kaydeden Altıntaş, genellikle "şey hapı" diye isimlendirdiklerini ifade ederek "İnsanların bir kısmı, mavi hap diyor, bazıları cesaret hapı, bazıları da vücut uyandırma ilacı şeklinde tanımlıyor" diye konuştu. 
     





</TEXT>
</DOC>
