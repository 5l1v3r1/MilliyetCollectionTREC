<DOC>
<DOCNO> 81499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/01/son/sonspo04.html </URL>
<DATE> 2002/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor'da Beşiktaş'ı devirmek için pusuya yattı 
</HEADLINE>
<TEXT>

     Gaziantepspor Teknik Direktörü Samet Aybaba, ''UEFA Kupası'na katılmayı hedefliyorsak, öncelikle Beşiktaş'ı yenmek zorundayız. Önümüze kadar gelen fırsatları teperek bu hedefi son maça taşımamız üzüntü verici'' dedi. 
     Samet Aybaba, yaptığı açıklamada, şampiyonun belli olduğunu, ligden düşecek ve UEFA Kupası'na katılacak birer takımın son hafta yapılacak karşılaşmalar sonunda belli olacağını söyledi. 
     Özellikle ligin ikinci yarısına beklenenin tersine kötü bir başlangıç yaptıklarını, formsuz, sakat ve cezalı oyuncuların çokluğu nedeniyle istenilen düzeye gelemediklerinden yakınan Aybaba, şöyle devam etti 
     ''Aslında Gaziantepspor güçlü ve oturmuş kadrosuyla UEFA Kupası'na katılma şansını son maça bırakmamalıydı. O kadar kötü ve şanssız maçlar çıkardık ki, üzülmemek elde değil. 
     Yine de sağlık olsun diyoruz. Son Beşiktaş maçını kazanarak, UEFA Kupası'na katılma konusunda rakibimiz Denizlispor'un Kocaelispor ile yapacağı karşılaşmanın sonucunu bekleyeceğiz. 
     UEFA Kupası'na katılmasak da o kadar üzülmem, en azından bu genç kadroyla yaptığımız işler ve geldiğimiz nokta zaten başarıdır. Bu kadro muhafaza edilir, 4-5 iyi transfer yapılırsa gelecek yıl daha iyi bir Gaziantepspor izleyebiliriz.'' Aybaba, Gaziantepspor'da yeni sezonda görevde kalıp kalmama yönünde henüz karara varmadığını, sürekli yönetim kuruluyla görüştüğünü bildirdi. 
     Sezon sonunda oturup yeni sezonda neler yapılacağını görüşeceklerini anlatan Aybaba, kalıp kalmamasının o kadar önemli olmadığını da sözlerine ekledi. 
     Bu arada Beşiktaş maçı hazırlıklarını cuma gününe dek kendi tesislerinde sürdürecek olan Gaziantepspor'da, kadro dışı bırakılan Hasan Yurt, Mustafa Şahintürk, Fatih Tekke ve Mehmet Polat dışında eksik oyuncu bulunmadığı öğrenildi. 
     





</TEXT>
</DOC>
