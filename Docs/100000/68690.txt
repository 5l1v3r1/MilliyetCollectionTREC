<DOC>
<DOCNO> 68690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/20/son/sonspo10.html </URL>
<DATE> 2002/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Salt Lake City kış olimpiyatlarının 11. günü 
</HEADLINE>
<TEXT>

     19. Kış Olimpiyat Oyunları'na, ABD'nin Salt Lake City kentinde devam ediliyor. 
     Oyunların 11. gününde ev sahibi ABD, 2 altın ve 1 gümüş madalya kazanırken, erkekler 1500 metre hız pateninde arka arkaya 2 dünya rekoru kırıldı. 
     48 sporcunun katıldığı erkekler 1500 metre hız pateninin yarı final müsabakalarında, Hollandalı Jochem Uytdehaage, 1.44.57'lik derecesiyle günün ilk rekorunu kırdı. Bu dalda eski rekor, 1.45.20 ile Güney Koreli Lee Kyu Hyuk tarafından 15 Mart 2001 tarihinde Kanada'da elde edilmişti. Bu yarışmanın finalinde ise bu kez ABD'li Derek Parra, 1.43.95'lik derece elde ederek altın madalya kazanırken, dünya rekorunun da yeni sahibi oldu. Jochem Uytdehaage'nin 1.44.57 ile 2. sırayı aldığı yarışmanın üçüncüsü ise 1.45.26 ile geçen oyunların 
     şampiyonu Norveçli Adne Sondral oldu. 
     25 sporcunun 2'şer atlayış gerçekleştirdikleri erkekler serbest kayak aerial kategorisinde, 29 yaşındaki Çek sporcu Ales Valenta, ilk atlayış sonunda 5. sırada olmasına karşın, 2. atlayışındaki başarısıyla toplam 257.02 puan toplayarak altın madalyaya ulaştı. 
     ABD'li Joe Pack, 251.64 puanla 2. sırada yer alırken, Dünya Şampiyonu Belarus sporcu Alexei Grichin de 251.19 puanla üçüncülükle yetindi. İlk atlayışlar sonunda ilk sırada bulunan Olimpiyat Şampiyonu ABD'li Eric Bergoust ise 2. atlayışta düşünce, 12. olabildi. 
     1.5 kilometrelik parkurda yapılan bayanlar kayak kros sprint müsabakasında ise altın madalya, 3.10.60'lık dereceyle Dünya Kupası ile Dünya ve Olimpiyat Şampiyonu 26 yaşındaki Rus sporcu Julija Tchepalova'nın oldu. Yarışmada gümüş madalya, 3.12.20 ile Alman Evi Sachenbacher, bronz madalya da 3.12.70 ile Norveçli Anita Moen'e gitti. 
     Öte yandan bu sabaha karşı yapılan artistik buz pateni bayanlar kısa program yarışması sonunda 4 dünya şampiyonluğu bulunan ABD'li Michelle Kwan, ilk sırada yer aldı. Kwan'ı sıralamada Rus Irina Slutskaya, ABD'li Sasha Cohen ve Sarah Hughes ile 1999'un Dünya Şampiyonu Rus Maria Butyrskaya izledi. 
     Oyunların 11. günündeki diğer 2 yarışmada ise ilk 3 sıra şöyle oluştu 
     
     
Bayanlar 2'li Bobsled 1-ABD 2 Jill Bakken, Vanetta Flowers 1.37.76 2-Almanya 1 1.38.06 3-Almanya 2 1.38.29 
     
     
Erkekler Kayak Kros 1-Tor Arne Hetland Norveç 2.56.90 2-Peter Schlickenrieder Almanya 2.57.00 3-Christian Zorzi İtalya 2.57.20 
     Oyunların yarınki bölümünde, 7 dalda daha madalyalar sahiplerini bulacak. 
     






</TEXT>
</DOC>
