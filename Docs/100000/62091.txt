<DOC>
<DOCNO> 62091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/13/son/sontur11.html </URL>
<DATE> 2002/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökçek ''Doğalgaza yapılacağı söylenen indirim uygulanmıyor'' 
</HEADLINE>
<TEXT>

     Ankara Büyükşehir Belediye Başkanı Melih Gökçek, doğalgazda yapılacağı söylenen yaklaşık yüzde 18'lik indirimin uygulanmadığını söyledi. 
     Gökçek, Kızılay'daki Ankara Büyükşehir Belediyesi Başkanlık Binası'nda düzenlediği basın toplantısında, bir önceki doğalgaz faturasının geldiği tarih ile son doğalgaz faturasının geldiği tarih arasında, dolarda yüzde 11 oranında düşüş olduğunu belirtti. 
     Gökçek, şöyle konuştu 
     ''Düşüş olduğu halde, BOTAŞ, halktan yüzde 11 daha fazla doğalgaz ücreti alıyor. Enerji Bakanı, BOTAŞ'ın paylarından yüzde 6.65 oranında indirim yapıldığını söylemişti. Ayın 9'unda gelen faturalarda fiyat, eskisiyle aynı. 6.65'lik indirime ilaveten 11'lik indirim olunca yaklaşık yüzde 18'lik indirim olması gerekiyor. Doğalgazda yapılacağı söylenen bu indirim uygulanmıyor. Doğalgaz fiyatları konusunda sadece belediyelere yüklendiler. Enerji Bakanı'nın bizim fiyatlarımızı ayarlama yetkisi yok. Bu nedenle, beyanatları havada kalıyor.'' TBMM'de çıkarılan kanunla, Ankara ve İstanbul belediyelerinin gelirlerinin diğer 13 belediyeye dağıtılmasının kararlaştırıldığını kaydeden Gökçek, şunları söyledi 
     ''2002'de, Ankara Büyükşehir Belediyesi'nin kaybı, 150 trilyon lira civarında. Biz, 18 yıldır eski kanuna göre plan yapıyorduk. Bu değişikliğin yapılmasının, Ankara ve İstanbul Belediyesi'nin gelirlerinin diğer 13 belediyeye dağıtılmasının tek nedeni, kıskançlıktır. Biz yatırım yapıyoruz, fakirlere sahip çıkıyoruz. Siz yatırım yapamıyorsanız, fakirlere sahip çıkamıyorsanız bu sizin suçunuz. Hükümetin, sırf siyasi saiklerle Ankaralılar'ı cezalandırmasını kınıyorum. Diğer belediyelerinin gelirlerinin artmasına karşı değiliz, artmasını isteriz de... Ama Ankara Belediyesi'nden alınıp bunlara verilirse, vergi veren vatandaşlara haksızlık olur.'' Önümüzdeki hafta, Cumhurbaşkanı Ahmet Necdet Sezer'le ilgili kanunun veto edilmesi konusunda görüşmek istediklerini ifade eden Gökçek, bu durumun, Anayasa'nın eşitlik ilkesine aykırı olduğunu savundu. 
     Gökçek, bir gazetecinin, evleri olmadığı için AŞTİ'de barınan vatandaşların ''güvenlik gerekçesiyle'' buradan çıkarıldığını belirterek, bu konudaki görüşünü sorması üzerine, ''Bu konuda bilgim yok. İncelemek lazım. Böyle insanların barınması, SHÇEK'nin görevidir. 
     Ankara Büyükşehir Belediyesi'nin huzurevi yok. Ben, bu vatandaşların oradan çıkarılması yönünde bir talimat vermedim'' dedi. 
     






</TEXT>
</DOC>
