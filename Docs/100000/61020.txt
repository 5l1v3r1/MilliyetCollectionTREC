<DOC>
<DOCNO> 61020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/07/son/soneko20.html </URL>
<DATE> 2002/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğalgaz zirvesi öncesi belediye başkanlarının görüşleri 
</HEADLINE>
<TEXT>

     İzmit Büyükşehir Belediye Başkanı Sefa Sirmen, BOTAŞ Genel Müdürlüğü'nde düzenlenen toplantıya girişte buradan bir çözümle çıkmak istediklerini belirterek, ''Halkı düşünerek ben bir karar çıkacağını umuyorum'' dedi. 
     Enerji ve Tabii Kaynaklar Bakanı Zeki Çakan, BOTAŞ Genel Müdürü Gökhan Bildacı ve beş büyük ilin belediye başkanları Ankara'da biraraya geldiler. 
     Sirmen, toplantıya girişte, Türkiye'nin bu yıl çok ağır bir kış geçirdiğini ve doğalgaz fiyatlarında beklenmedik artışların yaşandığını hatırlattı. 
     Vatandaşların doğalgaz fiyatındaki artıştan ekonomik olarak zorlandıklarını belirten Sirmen, karşılıklı fedakarlık ve iyileştirmeler olduğu takdirde doğalgaz fiyatlarında indirime gidilebileceğini söyledi. 
     Sirmen, gazetecilerin, ''Diğer belediyelerin sıfır karla satma önerisini destekleyecekler mi '' sorusuna, ''Herkes kendi kararını verecek, ama, onlar kabul etmese de, ben etmek istiyorum, çünkü, ben bir deprem bölgesindeyim ve vatandaşlar biraz daha mağdur, onun için gereken indirimi yapacağız'' dedi. 
     İzmit Büyükşehir Belediyesi'nin doğalgazı sıfır karla satmasının tek başına birşey ifade etmeyeceğini belirten Sirmen, BOTAŞ'ın da indirim yapması halinde doğalgaz fiyatlarının yarı yarıya ucuzlayacağını tahmin ettiğini söyledi. 
     
     Melih Gökçek 
     Ankara Büyükşehir Belediyesi Başkanı Melih Gökçek, toplantıya İstanbul Büyükşehir Belediye Başkanı Ali Müfit Gürtuna ile birlikte geldi. 
     Gökçek, toplantıya girerken yaptığı açıklamada, uzlaşmaya geldiklerini belirterek, ''İnşallah uzlaşacağız, uzlaşmak zorundayız, çünkü halkımızı düşünmek zorundayız'' dedi. 
     Hükümetin ve BOTAŞ'ın doğalgaz fiyatlarının indirilmesi konusunda gerekli yardımı yapması gerektiğini belirten Gökçek, belediyelerin de buna katkıda bulunması gerektiğini söyledi. 
     Tahmini bir fiyatın ne olacağını şu an bilemediğini belirten Gökçek, şöyle devam etti 
     ''Bu sayın Bakan'ın ve hükümetin tutumuna bağlı, bir kere, lüks tüketim vergisi olan yüzde 18 KDV ortadan kalkmalı, bu KDV'yi ortadan kaldırmadan adım atmamız mümkün değil. 
     Bu fiyatı resmen TBMM zabıtlarından bulmuş bulunuyoruz, doğalgazın bin metreküpte 65 dolar maliyeti var, BOTAŞ bize 167 dolara veriyor. Arada 102 dolar kar var, bunun neresi kar neresi masraf, bunların açıklanması lazım, içerde sayın Bakanımız'a soracağız. Ümit ediyoruz, yüzde 42 petroldeki düşüşü yapacak, bunun arkasından dolar bazında yüzde 25'lik indirim yapacak, ondan sonra daha fazla ne kadar indirebilir, onu düşüneceğiz.'' Hükümetin doğalgazdan alınan yüzde 18 KDV'yi ortadan kaldıracağına inandıklarını belirten Gökçek, ondan sonra belediyeden fedakarlıkların olacağını söyledi. 
     Fedakarlıklar neticesinde yatırımlardan belli bölümlerde vazgeçeceklerini belirten Gökçek, doğalgazı sıfır karla sattıklarını, İstanbul belediyesi ile birlikte yüzde 5 indirim yaptıklarını açıkladı. 
     Gökçek, bir soru üzerine, bugün Ankara Büyükşehir Belediyesi'ne 16 tane müfettişin gelerek göreve başladığını söyledi. Gökçek, ''Artık, niye geldiklerini söylemeyeceğim, herhalde tesadüf olsa gerek, ama, müfettişlerin sağduyulu insanlar olduğuna inanıyorum, hükümetin birtakım baskılarına alet olacaklarına inanmıyorum, göndersinler, bizim veremeyeceğimiz hiçbir hesap yok, başkaları müfettişleri düşünsün, esas müfettiş milletimizdir'' dedi. 
     Bir başka soru üzerine, müfettişlerin belediye, EGO ve ASKİ'de göreve başladıklarını söyleyen Gökçek, TBMM'nin gündeminde olan bir yasa tasarısına atıfta bulunarak, bunun belediye gelirlerini azaltmaya yönelik olduğunu belirtti. 
     
     Ali Müfit Gürtuna 
     İstanbul Büyükşehir Belediye Başkanı Ali Müfit Gürtuna ise açıklamasında, doğalgazın BOTAŞ'ın kaça aldığını, ne kadara sattığını açıklamak zorunda olduğunu bildirdi. 
     Aradaki fahiş farkların ortadan kalkması halinde, hükümetin doğalgaza olan lüks tüketim maddesi yaklaşımının değişmesi halinde sorunun çözüleceğine inandığını belirten Gürtuna, hükümetin konuya olumlu yaklaştığını hissettiğini söyledi. 
     Doğalgazdan alınan KDV'nin ortadan kalkması halinde sorunun çözümlenmesi gereğine inandığını belirten Gürtuna, şöyle devam etti 
     ''Problemin çözümüne yaklaşırken problemin ne olduğunu iyi görmek lazım, belediyeler olarak biz bu işten kar eden kurumlar değiliz, aksine, yatırımlar yapma ihtiyacı içinde olan kurumlarız, çünkü, şehrimizin heryerine doğalgaz götürmek zorundayız. 
     Doğalgazın bireysel kullanım kolaylığı yanında çevre ve hava temizliği açısından da çok önemli, bunu asla kar amacı olarak kullanmamalıyız ve bunu kar vasıtası olarak da görmüyoruz, onun için mutlaka burada bir çözüme kavuşacaktır, ona inanıyorum.'' Doğalgaz fiyatı konusundaki bakanlık ve belediyelar arasındaki karşılıklı suçlamaları kendilerinin başlatmadığını belirten Gürtuna, bu işin çığırından çıktığını söyledi. Gürtuna, şöyle devam etti 
     ''Başlangıçta halkın tepkisi ortaya çıkınca Bakanlık ve BOTAŞ suçu belediyeye yıkarak bu işin içerisinden kurtulmaya çalıştı, olayı öyle görmek lazım, biz nefs-i müdafaada bulunduk, durumu izah ettik. Asla, birisini, bir kimseyi suçlamadık, suçlama durumunda da değiliz. 
     Bu tartışma Türkiye açısından iyi bir tartışma oldu, BOTAŞ ve hükümet olarak KDV'nin ortadan kaldırılması halinde, doğalgaz fiyatlarında yüzde 50'ye yakın indirim ortaya çıkacağını söyledik.'' Gürtuna, bir başka soru üzerine de, İstanbul Büyükşehir Belediyesi'nden müfettişlerin hiç eksik olmadıklarını, devamlı geldiklerini söyledi. 
     Müfettiş baskısı nedeniyle Türkiye devletinde bürokrasinin çalışamaz durumda olduğunu, bunun ortadan kalkması gerektiğini söyledi. 
     






</TEXT>
</DOC>
