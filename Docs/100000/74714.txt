<DOC>
<DOCNO> 74714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/son/sonspo04.html </URL>
<DATE> 2002/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Briegel "UEFA kupasına katılma şansımız devam ediyor" 
</HEADLINE>
<TEXT>

     Trabzonspor, hafta sonu kendi sahasında yapacağı Çaykur Rizespor maçının hazırlıklarına, 1 günlük iznin ardından yeniden başladı. 
     Bordo-mavili takım, teknik direktör Hans Peter Briegel yönetiminde, Mehmet Ali Yılmaz Tesisleri'nde, yaklaşık 1.5 saat süren kondisyon ağırlıklı bir çalışma gerçekleştirdi. 
     Bordo-mavili takımın çalışmasına, sakatlıkları süren Erman, Bülent, Jarro, Osman, Zafer, Bushaj ve Augustine ile ülkesinin milli takım kampında bulunan Markov katılmadı. 
     Bu oyuncular içinde Jarro, Bushaj ve Augustine'nin Çaykur Rizespor maçında görev yapamayacağı, diğer oyuncuların ise hafta sonundaki karşılaşmaya yetiştirilmeye çalışılacağı bildirildi. 
     Teknik direktör Hans Peter Briegel, Çaykur Rizespor ile hafta sonunda yapacakları karşılaşmaya 3 puan için çıkacaklarını belirterek, ''Bu karşılaşma bizim için çok önemli. Maçtan galibiyetle ayrıldığımız takdirde UEFA Kupası'na katılma şansımız sürer'' dedi. 
     Briegel, takımda sakat oyuncularının sayısının fazla oluduğunu ancak bunun arkasına sığınamayacaklarını da ifade ederek, ''Sahaya 11 kişi çıkacağız. Sakat oyuncularımızın bazılarının da iyileşmesini bekliyoruz. Ancak 22 kişilik kadromuzdan hafta sonu sahaya çıkarak yüzde yüzünü ortaya koyacak 11 futbolcu çıkarmak mümkün''diye konuştu. 
     Denizlispor yenilgisi sonrası alt sıralardaki takımlara yaklaştıklarını, ancak daha önce de ligde bu durumla karşı karşıya kaldıklarını kaydeden Briegel, şöyle konuştu 
     ''Şu anda durumumuzda bir değişme olmadı. Hafta sonu yapacağımız maç bizim için çok önemli. İlk olarak bu karşılaşmayı düşünüyoruz. 
     Ligde kalan tüm maçlarımızı kazanmak için sahaya çıkacağız.'' Trabzonspor'da görev yaptığı dönemde bordo-mavili takımın aldığı istikrarsız sonuçların kendi kariyerini etkilemediğini ifade eden Briegel, her teknik adamın galibiyet veya yenilgiler yaşadığını sözlerine ekledi. 
     






</TEXT>
</DOC>
