<DOC>
<DOCNO> 96060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/son/soneko16.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Gün ortası piyasalar... 
</HEADLINE>
<TEXT>

     MHP Lideri Devlet Bahçeli'nin dün yaptığı açıklamaları "olumlu" olarak algılayan borsa, bugünkü ilk seansı yükselişle tamamladı. Hızlı bir şekilde artan endeks, alımların yavaşlamasıyla bu hızını seansın sonuna doğru kesti. Bileşik endeks, günün ilk yarısını dünkü kapanışının 135 puan üzerinde, 9.532 puanla tamamladı. Hisse senetleri ortalama yüzde 1.44 oranında prim yaptı. 
     Güne 9,420.49 puan seviyelerinden başlayan endeks, seansın ilk yarısını 181.91 puan artışla 9,578.59 puandan geçti. Seansı 9,531.95 puandan tamamlayan endeks, bir önceki seans kapanış değeri olan 9,396.68 puanın altına inmezken, en yüksek olarak 9,657.65 puanı gördü. 
     İşlem gören toplam 280 hisse senedinden 181'i değer kazanırken, 33'ü değer yitirdi. 66 hissenin fiyatında değişiklik olmadı. 
     210 trilyon 287 milyar 93 milyon liralık işlem hacmi oluşan birinci seansta, Sabancı Holding, Petrol Ofisi, İş Bankası C , Doğan Holding ve Turkcell en yoğun işlem gören hisseler oldu. 
     Uzmanlar, güne alıcılı başlayan borsada, 9,200 seviyesinin kırılmasından sonra kısa vadeli bir yükseliş trendine girildiğini savunuyorlar. 
     Mevcut şartlarla belirsizlik olsa bile, AB konusundaki uzlaşmacı demeçler ve partilerin erken seçim konusundaki fikir birliğinin, 9,600 seviyesinin kırılmasına neden olabileceğini kaydeden borsa uzmanları, siyasi belirsizliğin halen netleşmemesinin yatırımcının piyasaya temkinli yaklaşmasına neden olduğunu ifade ediyorlar. 
     Faiz cephesinde de 1 puanlık düşüş yaşandı. Dün yüzde 75.22 seviyesinden işlem gören 9 Nisan kağıdı, bugün sabah yüzde 74.99'a geriledi. Gün ortasında ise yüzde 75.08'e çıktı. 
     Dolar serbest piyasada 1 milyon 692 bin TL'dan işlem görürken, atağa kalkan Euro 1 milyon 706 bin TL'dan alıcı buluyor. Euro paritesi 1.0113 seviyesine yükseldi... 
     

     
</TEXT>
</DOC>
