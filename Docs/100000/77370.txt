<DOC>
<DOCNO> 77370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/son/soneko17.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak, OPEC'ten üretim artırmamasını istedi 
</HEADLINE>
<TEXT>

     Irak Petrol Bakanı Amir Muhammed Raşid, İsrail'in Batı Şeria'yı işgalini protesto amacıyla petrol satışlarını bir ay süreyle durdurmalarının ardından, Petrol İhraç Eden Ülkeler Teşkilatı OPEC üyelerinden üretimi artırmamalarını istediklerini bildirdi. 
     Raşid, Reuters'e verdiği demecinde, ''OPEC üyeleriyle temasa geçtik ve iki şey yapmalarını istedik birincisi, bizi takip etmeleri anlamında bu tutumu desteklemelerini, ikincisi, en azından, Irak'ın kararını zayıflatacak her türlü hareketten kaçınmalarını ki, bu herhangi bir üretim artışından kaçınmaları anlamına geliyor'' dedi. 
     Irak Petrol Bakanı Raşid, OPEC'de üretimi artırmama yolunda görüş birliği bulunur göründüğünü belirterek, ''bizim anlayışımıza göre, bunu söylemek her ne kadar erken olsa da, en azından üretimi artırmaktan kaçınacaklardır'' diye konuştu. 
     Irak'ın kararının gerçekte ABD'ye yöneldiğini belirten Raşid, ''Amerikan ekonomisine zarar vermeliyiz ki, böylece etkisini hissetsinler ve Siyonist İsrail rejimi askeri güçlerini geri çeksin'' dedi. 
     Raşid, diğer iki İslam petrol üreticisi ülke olan İran ve Libya'nın Irak'a benzer eyleme geçeceklerini ümid ettiklerini söyledi. 
     Irak Petrol Bakanı Raşid, Kuveyt ve Suudi Arabistan'ın Irak'tan kaynaklanan açığı kapatıp kapatmayacaklarına dair soruyu cevaplarken, hiç kimsenin üretimi artıracağını sanmadıklarını, onların da petrol ihracatını durdurmasını ümid ettiklerini söyledi. 
     






</TEXT>
</DOC>
