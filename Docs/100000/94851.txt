<DOC>
<DOCNO> 94851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/10/son/sondun19.html </URL>
<DATE> 2002/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Spielberg ve karısından binicilik kulübüne 12 milyon dolar bağış 
</HEADLINE>
<TEXT>

     Yönetmen Steven Spielberg ve oyuncu eşi Kate Capshaw, Los Angeles'teki bir binicilik kulübüne, arsasının parçalanıp müteahhitlere satılmasını önlemek için 12 milyon dolar bağış yapmaya karar verdi. 
     Yönetmenin sözcüsü Andy Spahn, para yardımının, Sullivan Canyon Binicilik Kulübü'nün uzun dönem kiraladığı ve elinde tutmak istediği arsayı satın almasını mümkün kılacağını bildirdi. 
     Spahn, arsa sahibi Los Angeles Bölge Okul Birliği'nin, kulübün ödediği kiranın arsanın vergilerinden daha düşük olması nedeniyle arsayı 12 milyon dolar fiyatla satışa çıkarmaya karar verdiğini söyledi. 
     Binicilik kulübünün, bunun üzerine arsayı satın almak için girişimde bulunduğunu anlatan sözcü, kulübün, Spielberg'in bağışı olmadan arsanın çok az bir kısmını müteahhitlerin elinden kurtarabileceğini anladığını kaydetti. 
     Spahn, 40 yıldır arsanın sahibi olan okul birliğinin, kulübün, Spielberg'in bağışıyla arsayı satın alma planını kabul ettiğini söyledi. 
     Spielberg ve eşinin, bağış anlaşması uyarınca arsanın dörtte üçünün sahibi olacağı belirtildi. 
     





</TEXT>
</DOC>
