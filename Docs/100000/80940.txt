<DOC>
<DOCNO> 80940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/son/sontur35.html </URL>
<DATE> 2002/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilişim Teknolojileri Organizasyonu ödülleri sahiplerini buldu 
</HEADLINE>
<TEXT>

     Sabancı Üniversitesi, Batı Koleji, Microsoft ve Milliyet Gazetesi işbirliğiyle düzenlenen ''Bilişim Teknolojileri Organizasyonu Bitek-O 2002'' ödülleri, Sabancı Üniversitesi Tuzla kampusünde gerçekleştirilen törenle sahiplerini buldu. 
     Törende konuşan İstanbul Valisi Erol Çakır, Türkiye'nin her şeyinin kapkaranlık gösterildiği bir dönemde, heyecan ve umut veren bu tür organizasyonların geleceğe güvenle bakılmasını sağladığını söyledi. 
     Önemli değişimlerin yaşandığı 20. yüzyılın geride kaldığını hatırlatan Çakır, ''Artık yeni kavramlar ve unsurlar söz konusu. 
     Genetik mühendisliğinden, uzay teknolojisinden bahsediliyor. Bu çağ bilgi ile iletişimin ön plana çıktığı, bilişimin ağırlık kazandığı bir yeni çağ ve önümüzde hızla akıp gidiyor. Ama bütün bunların ötesinde, bu çağ büyük düşünenlerin çağı olacaktır. Her sahada geleceği görebilen, geleceğe stratejik gözle bakabilenlerin çağı olacaktır'' diye konuştu. 
     Eğitimde giderilmesi gereken ihtiyaçların yanında kalite sorununun da önemle ele alınması gerektiğini vurgulayan Çakır, ''Eğitimde kaliteyi eğer sağlayamamışsak, Cumhuriyetimizin 79. yılında eğitim konusunu başardık diyemeyiz. Eğitimin her sahasında gerekli kaliteyi sağlamak zorundayız'' diye konuştu. 
     Sabancı Üniversitesi Rektörü Prof. Dr. Tosun Terzioğlu da, eğitimde ilköğretimden başlayarak teknoloji ve bilimi tanıyan, araştırma ve sorgulama yapabilen gençler yetiştirmek gerektiğini vurgulayarak, ''Unutmayalım ki bilgi çağı dediğimiz çağda düşünen, araştırabilen, yaratıcı zekasıyla ortaya bir şeyler koyabilen insan vardır'' dedi. 
     Bitek-O Başkanı İlter Çelik de, yarışmaya 71 ilden bin 814 öğrencinin, bin 609 projeyle katıldığını ve 25 ilden finale kalan 136 proje içinden 18'i ilk 3 olmakla birlikte 25 kişiye ödül verileceğini söyledi. 
     Bitek-O Onursal Başkanı Dilek Sabancı da, Sabancı ailesi olarak eğitim ve sağlığa çok önem verdiklerini ve bir toplumun öncelikle bu alanlardaki sorunlarının çözülmesi gerektiğini söyledi. 
     -ÖDÜL TÖRENİ- Konuşmaların ardından geçilen ödül töreninde, yarışmaya katılan ilköğretim okulları arasından ''Hayalimdeki Bilişim Projesi'' kategorisinde, Niğde Özel Sungurbey İlköğretim Okulu 8. sınıf öğrencisi Duygu Uysal birincilik, Ankara Özel Türk Yurdu İlköğretim Okulu 7. sınıf öğrencisi Reha Sırrı Solak ikincilik, Kastamonu Özel Aral Fen İlköğretim Okulu 4. sınıf öğrencileri Şeyda Kara, Sevda Güngör ve Kübra Kaya da üçüncülük ödülüne değer görüldü. 
     ''Web Tasarımı'' kategorisinde Ankara Özel Yüce İlköğretim Okulu 8. sınıf öğrencileri Engin Okay, Alper Özçetin ve Ege Aslan 
     birincilik, İstanbul Kadir Has İlköğretim Okulu 8. sınıf öğrencisi Yiğit Özcan ikincilik, Manisa Özel Zuhal İlköğretim Okulu 7. sınıf öğrencileri Altan Altuntaş, Mustafa Kola ve Abdullah Türk de üçüncülük ödülüne layık görülürken, ''Bilişim Teknolojileri Araştırması'' kategorisinde, İstanbul Bakırköy İlköğretim Okulu 8. sınıf öğrencisi Yaman Umuroğlu birincilik, İstanbul Koç Özel İlköğretim Okulu 7. sınıf öğrencisi Arda Antikacıoğlu ikincilik, İstanbul Özel Batı İlköğretim Okulu öğrencileri Bilge Uslu ve Seda Tuğutlu da üçüncülük ödülü kazandılar. -LİSE ÖĞRENCİLERİ- Lise öğrencileri arasında, ''Hayalimdeki Bilişim Projesi'' kategorisinde, Adana Fen Lisesi 2. sınıf öğrencisi Ahmet Bilici birincilik, İzmir Maltepe Askeri Lisesi 2. sınıf öğrencisi Barış Yüceer ikincilik, İstanbul Özel Batı Lisesi 2. sınıf öğrencisi Başar Türkay da üçüncülük ödülünü alırken, ''Web Tasarımı'' kategorisinde, İstanbul Hüseyin Avni Sözen Anadolu Lisesi 3. sınıf öğrencisi Sedat Bayrak birincilik, İstanbul Özel Alman Lisesi 3. sınıf öğrencisi Bilgin Özkan ikincilik, Gebze Anadolu Lisesi 2. sınıf öğrencisi Muharrem Demir de üçüncülük ödülüne layık görüldü. ''Bilgisayar Yazılımı'' kategorisinde de, Ankara Yıldırım Beyazıt Anadolu Lisesi 3. sınıf öğrencileri Nadir Akıncı, Emre Gürsoy ve Mehmet Enes Taştepe birincilik ödülünü alırken, İstanbul Zeytinburnu Teknik Lisesi 3. sınıf öğrencileri Muhittin Özalp, Faruk Çepni ve Orhan Kemal Coşkunfırat ikincilik, İzmir Özel Fatih Fen Lisesi 3. sınıf öğrencisi Ozan Gümüş de üçüncülüğe değer bulundu. Törende, ''Bitek-O 2002''ye sponsor olan kuruluşlarca, dereceye giren öğrencilere para ve sınırsız internet bağlantısına sahip bilgisayar seti gibi çeşitli hediyeler verilirken, törene katılan sponsor kuruluş yetkililerine de teşekkür plaketi sunuldu. Bu arada Dilek Sabancı, yarışmanın en küçük katılımcısı Ankara Özel Altın Eğitim İlköğretim Okulu 3. sınıf öğrencisi Ömer Berk Yüksel'e hediye verdi. Törene İstanbul Milli Eğitim Müdürü Ömer Balıbey de katıldı. 
     





</TEXT>
</DOC>
