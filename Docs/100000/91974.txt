<DOC>
<DOCNO> 91974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/son/sondun30.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
John Travolta pilot oldu 
</HEADLINE>
<TEXT>

     Amerikalı sinema oyuncusu John Travolta'nın, Sydney ve Seattle'da uçuş simülatörü testlerini başarıyla tamamlayarak, Avustralya Qantas havayollarında pilot olmaya hak kazandığı bildirildi. 
     Qantas havayollarından yapılan açıklamada, Travolta'nın Boeing 747-400 Jumbo Jet kullanma brövesi aldığı belirtildi. 
     Açıklamada, Qantas havayollarının ''gezici temsilcisi'' de olan Travolta'nın, daha önce Qantas havayollarına ait olan Boeing 707 tipi özel uçağıyla 10 ülkede toplam 13 kenti ziyaret edeceği kaydedildi. 
     Travolta'nın, ailesiyle birlikte yapacağı bu gezide havayollarının reklamını yapacağı, ayrıca bu gezinin ABD'de 11 Eylül'de yapılan terörist saldırılar sonrasında insanlar arasında dostluğu sağlamak ve insanları uçak yolculuğuna özendirmek amacını taşıdığı açıklandı. 
     Los Angeles'tan Almanya, Yeni Zelanda, Avustralya, Singapur, Hong Kong, Japonya, İngiltere, İtalya ve Fransa gibi ülkelere gidecek olan Travolta, bu yolculuğunda 64 bin 700 kilometre yol kat edecek. Gelecek ay başında başlayacak bu yolculuk, Ağustos ayında sona erecek. 
     





</TEXT>
</DOC>
