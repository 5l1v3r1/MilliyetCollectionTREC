<DOC>
<DOCNO> 73900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/22/guncel/gun02.html </URL>
<DATE> 2002/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Zemininiz sağlam ama ya yakında kuyu varsa 
</HEADLINE>
<TEXT>

Prof. Şen, "200 metre yakınında kuyu bulunan tüm binalar depremde tehdit altında..." diyor 
     ŞÜKRAN PAKKAN İstanbul 

     İTÜ Meteoroloji Mühendisliği Bölümü Öğretim Üyesi ve İSKİ Danışmanı Prof. Dr. Zekai Şen, sorumsuzca açılan ve çökme ihtimali bulunan su kuyularının depremin faturasını ağırlaştıracağını savundu. Bugün uzmanların sağlam diye gösterdiği bölgelerden yeraltı suyu geçiyorsa bu bölegelerin risk altında olduğunu belirten Şen, "Kimsenin yeraltı haritasından haberi yok. İstanbul, ilk ciddi deprem tehlikesinde yerle bir olabilir" diye konuştu. 
     
Haliç tehlikede      Başta Haliç olmak üzere Ayamama Deresi civarı ile Çatalca ve Silivri’yi en tehlikeli alanlar olarak gösteren Şen, İstanbul’un su kuyularını da kapsayan bir yeraltı su haritasının çıkarılması için çağrıda bulundu. Oluşturulacak bir hidrojeoloji haritasının İstanbul’un deprem senaryolarını tümden değiştireceğini ileri süren Şen, bazı binalarda görülen çatlakların sebebini yeraltı sularındaki seviye azalmasına bağladı. 
     
Denetim yapan yok      Fabrikaların, otellerin kendi kuyularını kullandıklarını belirten Şen, "Çökme tehlikesinde bir su kuyusunun civarındaki 200 metrelik alan yerle bir olabilir" diye konuştu. Yetkili kurumların yeraltı su kaynaklarına izin verme ve denetleme görevlerini yerine getirmediğini iddia eden Şen, İSKİ’nin bir yeraltı su biriminin bile olmadığını, DSİ’nin ise görevi olmasına rağmen denetim yapmadığını ileri sürdü. 
     
Depremciler ne dedi Prof. Dr. Ahmet Ercan İTÜ Jeofizik Bölümü Öğretim Üyesi 
     "Kuyular ve çekilen suların depreme olumlu etkisi vardır. Biz deprem etkisini azaltmak için binaların kuru kesimlerde inşasını öneriyoruz. Çünkü suya doygun alanlar en kritik kesimlerdir. Bugün Ayamama Deresi, Bakırköy, Florya gibi alanlarda su seviyesi, açılan kuyular sayesinde düşüyor, bunun depremin etkisini azaltıcı önemli faktörleri var." 
     
Doç. Dr. Berkant Ecevitoğlu İTÜ Jeofizik Bölümü Öğretim Üyesi      "Yeraltı sularındaki değişikliği kontrol etmek gerekiyor. Eğer anormal miktarda su çekerseniz yeraltı dengesi bozulur.Bu durum da çökmelere yol açar. Ancak, zemin suya doyduğu zaman da tehlikelidir, depremde binaların çökme tehlikesi vardır. Ancak şu bir gerçektir ki, kuyuların fazlalığından kaynaklanan su değişimleri gerilim dengesini bozar ve tehlikelidir." 
     



 GÜNCEL 
























</TEXT>
</DOC>
