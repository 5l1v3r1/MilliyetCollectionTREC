<DOC>
<DOCNO> 64341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/26/son/sontur20.html </URL>
<DATE> 2002/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizm Bakanı Kapalıçarşı'da tuvalet denetledi 
</HEADLINE>
<TEXT>

     Turizm Bakanı Mustafa Taşar, ''Ayağınızı bastığınız her yerde turizm var. Dünyanın en önemli sektörlerinden biri olan turizm sektörüne, Türkiye'de gereken önemi vermek zorundadır'' dedi. 
     Kapalıçarşı'yı ziyaret ederek esnafı dolaşan Taşar, sorunlarını dinledi. 
     Ardından çarşı içindeki Havuzlu Restoran'da düzenlenen toplantıda konuşan Taşar, 11 Eylül'den sonra yurtdışındaki temaslarına ağırlık verdiğini belirterek, 2002 yılında Türkiye gelecek turist sayısında, geçen yıla göre yüzde 9-45 arasında artış sağlama gayreti içinde bulunduklarını anlattı. 
     Bunun yanı sıra, tüm turistik destinasyonları gezerek, sektörün taraflarıyla sorunları çözebilmek için hazırlıklar yaptıklarını kaydeden Taşar, ''Evimizi, gelecek misafirlerimize hazır hale getirme gayreti içindeyiz'' dedi. 
     Sektörle elbirliği içinde, turizmi ülkenin öncü sektörü yapmak istediğini vurgulayan Taşar, şöyle dedi 
     ''Hangi konu olmasın ki turizmle ilgili değil. Ayağınızı bastığınız her yerde turizm var. Dolayısıyla dünyanın en önemli sektörlerinden biri olan turizm sektörüne, Türkiye'de önem vermek zorundadır. Ekonomik kriz dönemlerinde bile ekonominin lokomotifi olmuş ve canlandırmış olan sektörü daha ileri noktalara götürmek hepimizin görevi.'' Güvenliğin, kaliteli hizmetin, güleryüz ve misafirperverliğin, arz ve talep dengesi içinde oluşmuş kaliteyle fiyat uyumunun, hijyenik koşullar ve Avrupa normlarında tesislerin Türkiye'de bulunduğunu ifade eden Taşar, bunun yanında Kapalıçarşı gibi otantik eserlerin topluca satıldığı yerlere dikkat çekti. 
     Taşar, herkesin bu mekanı tanıması ve ziyaret etmesinin sağlanması gerektiğini söyledi. 
     
     Kapalıçarşı'da tuvalet sorunu... 
     Kapalıçarşı'yla ilgili çok sayıda e-mail, mektup ve telefon aldığını da belirten Taşar, en sık dile getirilen şikayetlerin başında tuvaletlerin yetersizliğinin geldiğini dile getirdi. 
     Ziyaretin başında girişte bulunan bir tuvaleti denetlediğini kaydeden Taşar, kendisine anlatılanlara göre daha temiz bulduğunu ancak kendisi geliyor diye temiz tutulmuş olabileceğini bildirdi. Buna rağmen tuvaletin pis olduğunu dile getiren Taşar, bu tür yerlerin temiz tutulmalarının önemini vurguladı. 
     İstanbul'un 11 Eylül'den sonra bir şansızlığı olduğuna da işaret eden Taşar, ABD'lilerin uçuş korkusu nedeniyle kendilerine seyahat yasağı koyduğunu hatırlattı. Bunun yanı sıra Japon hükümetinin Türkiye için koyduğu seyahat etme yasağının da çok sıkı takipleri sonucu kaldırıldığını belirten Taşar, bu ay başında 500 kişilik Japon turist kafilesinin Türkiye'ye geleceğini bildirdi. 
     ''Turizm sektörünün geleceğin lider Türkiye'sine giden yolda en önemli merdiven olacağına inanıyorum'' diyen Taşar, Kapalıçarşı esnafının da sorunlarına sahip çıkmasını istedi ve bakanlık olarak destek vereceklerini söyledi. 
     Esnafın, Kapalıçarşı'yı koruması ve elbirliğiyle restore etmesi gerektiğini de anlatan Taşar, mekanın daha cazip hale getirilmesi için folklorik kıyafetler giyilmesi gibi önerilerde bulundu. 
     






</TEXT>
</DOC>
