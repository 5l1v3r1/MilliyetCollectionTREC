<DOC>
<DOCNO> 52470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/15/son/sonspo09.html </URL>
<DATE> 2001/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman basını "Türkler Avusturya'yı dışarı attı" 
</HEADLINE>
<TEXT>

     Alman basını, Türk ve Alman milli takımlarının 2002 yılı Dünya Şampiyonası'na katılabilmek amacıyla dün oynanan karşılaşmalarda elde ettikleri başarılara geniş yer verdi. 
     Berliner Kurier gazetesi, Türk A Milli takımının, kendisini büyük bir coşkuyla destekleyen 22 bin seyircinin önünde Yıldıray Baştürk ile Hakan Şükür'ün golleri ile 2-0 öne geçirdiğini, Okan ile Arif'in de skoru belirlediğini, Okan'ın daha önce de Viyana'da oynanan karışlaşmada Türkiye'nin galibiyet golünü attığını duyurdu. 
     B.Z gazetesi, ''Türkler Avusturyalıları dışarı attı'' başlığıyla verdiği haberde, Türkiye'nin, büyük bir başarıyla Dünya Şampiyonası biletini kazandığını belirtti. 
     Bild gazetesi de ''Avusturyalılar Türklerin yanında battı'' başlığıyla verdiği haberde, Avusturya'nın beklenen sürprizi yapamadığını, Viyana'daki 1-0'lık yenilgiden sonra Türkiye'de de 5-0'lık bir skorla battığını kaydetti. 
     Haberde, Alman Bayer Leverkusen takımında oynayan Yıldıray, Hakan, Okan ve Arif'in golleri ile Türkiye'nin, Güney Kore ve Japonya'da düzenlenecek Dünya Futbol Şampiyonası'na gitmeye hak kazandığı belirtildi. 
     Alman milli takımının başarısına da geniş yer veren Bild gazetesi, ''Teşekkürler kahramanlar-Ama Dünya Şampiyonası'na katılabilmek için ne kadar zorluk çektiğinizi unutmayın'' başlığını kullandı. 
     Alman milli takım kalecisi Oliver Kahn'ın ''Artık bizi hiçbir rakip şok edemez'' sözünü başlığa çıkaran B.Z gazetesi de Almanya İçişleri Bakanı Otto Schily'nin Almanya'nın Ukrayna'yı 4-1 yenmesinden sonra teknik direktör Rudi Völler'i bizzat tebrik ettiğini yazdı. 
     






</TEXT>
</DOC>
