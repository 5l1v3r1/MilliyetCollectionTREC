<DOC>
<DOCNO> 96605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/18/son/sonspo02.html </URL>
<DATE> 2002/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan Mansız Japon kadın dergisine kapak oldu... 
</HEADLINE>
<TEXT>

     Japonya'nın önde gelen kadın dergilerinden Şukan Josei, kapağında yer verdiği İlhan Mansız'a övgüler yağdırdı. Dergi, ''Dünya Kupası bitti, Japon genç kızlar artık İlhan'ı göremeyecekler. Ama şimdiden onu özlemiş görünüyorlar'' diye yazdı. 
     Tirajı 345.000 olan haftalık dergi Şukan Josei, son zamanlarda İngiliz Beckham'dan çok Türk milli takımının oyuncusu İlhan Mansız'a ilgi duyulduğunu belirtti. Dergi, Dünya Kupası'nın üzerinden iki hafta geçmesine rağmen, Japonya'daki gayri resmi İlhan sitesine, ''İlhan'la karşılaştıktan sonra kendimi işime veremez oldum', ''İlhan'ın oyununa ve sevimli yüzüne tutuldum'', ''17 numara çok tatlı'', ''Prens İlhan'a sevgiler'' şeklinde mesajlar yağdığını yazdı. '' Saçları yukardan bağlı İlhan'ın, Türkiye-Senegal maçından sonra Japon kızlarının dikkatlerini çekmeye başladığı kaydedilerek, ''Dünya Kupası bitti, artık İlhan'ı göremeyecekler. Ama şimdiden onu özlemiş görünüyorlar. Bu yüzden taraftar sitesi sevgi mesajlarıyla dolu'' denildi. İlhan Mansız'ın resmi sitesinin Türkçe olması nedeniyle hayranlarının yeterli bilgi edinememesinin, kendisine duyulan merak ve ilgiyi daha da arttırdığı belirtilerek, dergideki haberin hazırlanabilmesi için Japonya'da yaşayan bir Türk'ün yardımına başvurulduğu bildirildi. 
     Dergi, Japonya'da da çok sayıda hayranı bulunduğunu öğrenen İlhan'ın, resmi sitesine yönelik ilgi konusunda, ''Site mesajlarla dolu. On gün içinde iki milyon kişi ziyaret etmiş. Bu inanılmaz bir şey. Türkiye'deki kişisel siteler içinde en çok ziyaret edileni. Şaşırdım ve gurur duydum. Büyük çoğunluğu da yurt dışından gelen mesajlar'' sözlerine yer verdi. Siteye sadece Japonya ve Kore'den ulaşan mesajların sayısının 3 bin 500 olduğu kaydedilerek, Mansız'ın futbola nasıl başladığı anlatıldı. 
     
     ALTIN GOLLER 

     Dünya Kupası'nda attığı gollerle ünlenen İlhan'dan taraftarlarının kopamadığı kaydedilerek, tatile gittiği Almanya'da imza almak ve birlikte fotoğraf çektirmek isteyenlerin hücumuna uğradığı ifade edildi. ''Bunların arasında Japonlar da vardı. Japonya'da futbolcuların kaldığı otelin önünde İlhan diye bağıranlar oldu. Ama Türkiye'de bu yok. Türkiye'de halkın ilgi duyduğu ve tezahürat yaptığı kişi şarkıcı Tarkan'' denildi. 
     Dergi, Mansız'ın, ''Futbolcuların kızlar tarafından ilgi gördüğü düşünülür. Bu belli ölçüde doğrudur, ama benim için sadece kız arkadaşım vardır. Paparazzilar benimle ilgili konuları hep abartıyorlar. Eğer gözlerime bakarsanız ciddiyetimi anlarsınız'' sözlerini de aktardı. 
     





</TEXT>
</DOC>
