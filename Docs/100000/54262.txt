<DOC>
<DOCNO> 54262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/27/guncel/gun06.html </URL>
<DATE> 2001/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Edirnespor taraftarından Başkan’a KIRMIZI KART 
</HEADLINE>
<TEXT>

Takımı şampiyonluğa taşıyor diye hocayı kovan Edirnespor Başkanı Öztaş'a son maçta öfke yağdı 
     GURBET GÖKÇE Edirne DHA 

     Parasızlık yüzünden şampiyonluk istemeyen Edirnespor Başkanı Nejat Öztaş, taraftarın hışmına uğradı. Teknik Direktör Basri Uzunca'yı, "Hedeflerimiz arasında yokken takımı şampiyonluğa oynatıyorsun. Bunu karşılayacak paramız yok" diyerek görevden alan Öztaş, önceki gün oynanan ve Edirnespor'un 4 - 1 kazandığı Alibeyköyspor maçında, tribünden bol bol eleştiri aldı 
     
     'Biraz gururu olsa...' 
     "Bizi Türkiye'ye rezil ettin", "İnadına şampiyon olacağız" diye slogan atan taraftarlar, "Gururu olan istifa eder" yazılı pankartlar da açtı. Tribünlerde futbolcuların lehine tezahürat yapmak yerine Başkan Öztaş'ı yerden yere vurmayı tercih eden Edirnesporlular, "Futbolcular ve taraftar şampiyonluk istiyor, başkan istemiyor. Biz de böyle bir düşüncede olan başkanı istemiyoruz. Hemen istifa edip gitsin" dedi. 
     
     İmza toplayacaklar 
     Maç sonunda takım açık farkla galip geldiği halde sinirleri yatışmayan taraftarlar, Öztaş'ı soyunma odasına giderken yuhaladı. Geçtiğimiz günlerde takımın başına yeni bir teknik direktör getiren ve basına poz veren Kulüp Başkanı Nejat Öztaş'ın istifasını beklediklerini söyleyen bazı yöneticiler de, kendi ayrılmazsa imza toplayıp olağanüstü kongreye gideceklerini açıkladı. 
     



 GÜNCEL 






















</TEXT>
</DOC>
