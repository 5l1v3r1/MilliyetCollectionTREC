<DOC>
<DOCNO> 84589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/son/sonspo03.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
A Milli futbolcularımızın 2. etap kamp çalışmaları başlıyor... 
</HEADLINE>
<TEXT>

     Güney Kore ve Japonya'da yapılacak ve Türkiye'nin de 48 yıl sonra katılacağı 2002 Dünya Kupası Finalleri'ne hazırlanan A Milli Futbol Takımı'nın 2. etap kamp çalışmaları yarın başlayacak. 
     Hazırlıklarının ilk etabını Antalya Belek'te geçiren milliler, 2. etap çalışmaları için bu gece Hong Kong'a gidecek. 
     Bu akşam saat 21.00'den itibaren Polat Renaissance Oteli'nde toplanmaya başlayacak aday kadro, A Milli Futbol Takımı'nın ana sponsorlarından Pepsi'nin otelde saat 22.00'de düzenleyeceği uğurlama törenin ardından, Atatürk Havalimanı'na hareket edecek. 
     Ay-yıldızlı kafile, saat 01.00'de de özel uçakla Hong Kong'a gidecek. 
     
     2 özel maç 
     Milliler, finaller öncesi son hazırlık maçlarını 20-23 Mayıs tarihlerinde Hong Kong'da düzenlenecek ''The Reunification Cup 2002'' Turnuvası kapsamında Hong Kong Lig Karması ve Güney Afrika Cumhuriyeti ile yapacak. 
     20 Mayıs Pazartesi günü yerel saatle 18.00'de Hong Kong Lig Karması ile karşılaşacak olan A millilerin, 23 Mayıs Perşembe günü akşamı da yerel saatle 20.15'te başlayacak maçtaki rakibi Güney Afrika Cumhuriyeti olacak. 
     Hong Kong, FIFA'ya üye olmaması nedeniyle, maçlarına Hong Kong Lig Karması adı altında çıkıyor. 
     
     Aday kadro 
     Milli Takımlar Teknik Direktörü Şenol Güneş tarafından belirlenen 27 kişilik aday kadroda yer alan oyuncular şöyle 
     Bülent Korkmaz, Arif Erdem, Ergün Penbe, Hasan Şaş, Emre Aşık, Ümit Davala Galatasaray , Rüştü Reçber, Abdullah Ercan, Fatih Akyel, Ümit Özat, Serhat Akın Fenerbahçe , Tayfur Havutçu, İlhan Mansız Beşiktaş , Zafer Özgültekin Ankaragücü , Ömer Çatkıç Gaziantepspor , Cihan Haspolat Kocaelispor , Metin Aktaş Trabzonspor , Hakan Şükür Parma AC , Tugay Kerimoğlu, Hakan Ünsal Blackburn Rovers , Alpay Özalan Aston Villa , Emre Belözoğlu, Okan Buruk FC Inter , Tayfun Korkut, Nihat Kahveci Real Sociedad , Yıldıray Baştürk Bayer 04 Leverkusen , Mustafa İzzet Leicester City . 
     Antalya'daki kampta yer alamayan Tugay Kerimoğlu, Hakan Ünsal, Tayfun Korkut, Nihat Kahveci, Yıldıray Baştürk ve Mustafa İzzet de kafileye bu akşam katılacak. 
     Milli Takımlar Teknik Direktörü Şenol Güneş'in, aday kadroyu 21 Mayıs'ta Hong Kong'da 23 kişiye indireceği bildirildi. 
     





</TEXT>
</DOC>
