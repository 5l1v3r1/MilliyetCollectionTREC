<DOC>
<DOCNO> 86758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/son/sondun45.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İçişleri Bakanı ''Kaçakların iadesi anlaşmasını imzalamayacağız'' 
</HEADLINE>
<TEXT>

     İçişleri Bakanı Rüştü Kazım Yücelen, ''Türkiye'nin, kaçak göçte transit ülke konumunda bulunmasından dolayı kaçakların iadesinin kabulü türü bir anlaşmaya imza atmasının söz konusu olamayacağını'' belirtti. 
     Avrupa Sınır Polisi Europol projesinin görüşüleceği ve Avrupa'daki birçok ülkenin içişleri bakanlarının katılacağı toplantı için İtalya'nın başkenti Roma'ya gelen Yücelen, AB'nin dönem başkanı İspanya'nın İçişleri Bakanı Mariano Rajoy Brey ile İspanya'nın Roma Büyükelçisi Jose De Carvajol'un konutunda görüştü. 
     Bakan Yücelen, görüşmelerde öncelikli olarak Avrupa Sınır Polisi projesi, AB'nin hazırladığı terör örgütleri listesi ve Türkiye ile İspanya arasında güvenlik işbirliği anlaşması imzalanması konularının ele alındığını belirtti. 
     Türkiye'nin yasadışı göçte transit ülke olduğunu ve bunu önlemek için gerekli mücadelenin yapıldığını İspanyol meslektaşına aktardığını ifade eden Yücelen, ''Avrupa sınırlarının Türkiye sınırı olacağını kendisine söyledim'' dedi. 
     
     ''UZUN SOLUKLU MÜCADELE...'' 

     İçişleri Bakanı ayrıca, AB terör örgütleri listesine PKK ve DHKP-C'nin alınmasında gayretlerinden dolayı İspanyol meslektaşına teşekkür ettiğini ve terör örgütü PKK'nın devamı olan KADEK'in de terör listesine alınmasını istediğini kaydetti. 
     Yücelen, İspanya İçişleri Bakanı ve Başbakan Yardımcısı Mariano Rajoy Brey'in, KADEK'in terör örgütleri listesine girmesinin ''uzun soluklu mücadele'' gerektirdiğini ama kendilerinin buna, terörden çeken bir ülke olarak anlayışlı bir şekilde yaklaşacaklarını söylediğini belirtti. 
     İtalya Başbakanı Silvio Berlusconi'nin, kaçakların iadesinin kabulüne ilişkin Türkiye ile İtalya arasında bir anlaşma imzalanmasını sürekli vurgulamasıyla ilgili olarak Yücelen, ''Türkiye, kaçak göçte transit bir ülke konumundadır. Kaçakların kaynakları biz değiliz. 
     Bizden olmayan başka uluslardan insanları kabul edecek değiliz'' diye konuştu. 
     İspanya ile Türkiye arasında ilk defa güvenlik işbirliği anlaşmasının hazırlandığını kaydeden Yücelen, ''Türkiye veya İspanya'da en kısa zamanda bunun imzalanmasını kararlaştırdık'' dedi. 
     
     MALİ DESTEK İSTEĞİ 

     İçişleri Bakanı Yücelen, yasadışı göçle mücadele için, Türkiye'nin AB'den mali destek isteğini AB dönem başkanı olan İspanya'nın İçişleri Bakanı'na ilettiğini bildirdi. 
     Yücelen, ''Tabii ki, bu mali desteğin tam bir rakamı yok. Sahil Güvenlik'te yeni botlar ve helikopterler talep ediyoruz. Diğer bir konu da kaçak göçmenleri iade etmek için belli masraf gerekmektedir. 
     Bunun da bizden değil, AB tarafından karşılanması gerekir. Kuzey Afrikalı bir göçmen için 1500 dolar gerekiyor. Bunlar toplamda büyük rakamlar'' dedi. 
     İtalya, Belçika, İspanya, Almanya ve Fransa'nın geçen aylarda aralarında imzaladığı Avrupa Sınır Polisi projesine Türkiye'nin katılıp katılmamasının bir süreç dahilinde belli olacağını söyleyen Yücelen, yarın yapılacak toplantıda diğer ülkelerin neler düşündüklerinin öğrenileceğini söyledi. 
     Roma'daki Polis Enstitüsü'nde yarın düzenlenecek toplantıya katılacak olan İçişleri Bakanı Yücelen, akşam saatlerinde de İtalya İçişleri Bakanı Claudio Scajola ile ikili görüşme yapacak. 
     





</TEXT>
</DOC>
