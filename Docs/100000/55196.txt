<DOC>
<DOCNO> 55196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/02/son/sondun22.html </URL>
<DATE> 2001/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortadoğu'da kritik 24 saat...Arafat hedefte.. 
</HEADLINE>
<TEXT>

     İsrail'de art arda gelen terör saldırılarını izleyen 24 saatin son derece kritik olduğu bildirildi. 
     BM'nin Ortadoğu Özel Temsilcisi Terje Larsen, ''Önümüzdeki 24 saat son derece kritik. Ya Filistinliler arasında bir iç savaş başlayacak ya da İsrail ile Filistinliler arasında bir tür savaş yaşanacak'' dedi. 
     İsrail'in terör saldırılarından sonra Filistin Lideri Yaser Arafat'ı hedef alan bir saldırıya girişmesinden endişe duyan uluslararası kamuoyunun bunu önlemek için büyük çaba harcadığı belirtiliyor. 
     Başta Washington olmak üzere, AB, BM ve ılımlı Arap ilkeleri liderlerinin bir yandan İsrail'e soğukkanlı olma çağrısı yaparken diğer yandan Arafat'a bir an önce radikal Filistinli örgütlere karşı harekete geçmesi için inanılmayacak ölçüde baskı yaptıkları belirtiliyor. 
     Ancak Arafat'ın böyle bir adım atmasının bir iç savaşı kaçınılmaz kılacağı kaydediliyor. Bu çerçevede, Arafat başkanlığında bu sabah başlayan güvenlik kabinesi toplantısında ne tür kararlar alınacağı büyük önem kazanıyor. 
     
     Arafat hedefte... 
     İsrail, dünya kamuoyuna ''Ya Arafat'ın terörü durdurmasını sağlayın ya da koalisyonun dışında olduğunu ilan ederek Taliban muamelesi yapın'' mesajı veriyor. 
     ABD'de bulunan İsrail Başbakanı Ariel Şaron'un da Başkan George Bush ile birkaç saat sonra yapacağı görüşmede bu mesajı vereceği belirtildi. 
     İsrail'in, ancak bu görüşmeden sonra harekete geçmesi bekleniyor. 
     İsrail Hükümet Sözcüsü Avi Patzner, ''Daha önce bir askeri operasyon beklenebilir, ama nihai cevabın ne olacağı, ancak Şaron'un dönmesinden ve yarın öğleden sonra güvenlik kabinesini toplamasının ardından belirlenecek'' dedi. 
     Güvenlik kabinesi üyesi Ulaştırma Bakanı Efraim Şineh ise ''Bir sonraki saldırıyı önlememiz gerek. Fazla vaktimiz yok'' şeklinde konuştu. Şineh, İsrail'in tepkisinin ne olacağı konusunda bir soruya ''Terör saldırılarını önlemek için gereken her şeyi yapacağız'' cevabını verdi. 
     İsrail güvenlik kabinesi, bu sabah Dışişleri Bakanı Şimon Peres başkanlığında toplanarak, alınacak önlemleri tartışmaya başladı. 
     Toplantıda, aşırı sağcı bakanların derhal Arafat'ın devrilmesinden yana tavır koydukları belirtiliyor. 
     Aşırı sağcı bakanlar, Arafat'ın devrilmesi için de açık bir kampanya başlattılar. 
     Şaas Partisi Lideri Eli Yishai, ''Bir an önce hükümet bu konuda karar almalı'' derken, koalisyondaki aşırı sağcı blokun lideri Avigdor Lieberman, ''Arafat'ı devirme zamanı geldi. Arafat'ı ve rejimini devirdikten sonra Filistin topraklarını 4 kantona bölüp, Arafat'a bağlı olmayan 4 yerel komutanın idaresine bırakmalıyız'' önerisinde bulundu. 
     Aşırı sağcı bakanların kampanyasına Cumhurbaşkanı Moşe Katsav da katıldı. Katsav, ''Arafat, barış ortağı olamaz. yerine yeni bir lider arıyoruz'' dedi. 
     Sol ise Arafat'ın hedef alınmaması gerektiği uyarısında bulunuyor. 
     Şaron ile ABD'de de bulunan İşçi Partili bakan Matan Vilnai, ''Arafat devrilirde yerine daha fanatik bir rejim gelir. Arafat'a terörü önlemesi için baskıyı sürdürmeliyiz'' uyarısında bulundu. 
     Eski Adalet bakanı Yossi Beilin ise Arafat'ı devirmenin şiddeti yok etmeyeceği uyarısında bulunarak, ''Tek çözüm görüşmelere başlamak'' dedi. 
     Saldırları kınamakla birlikte yaşanan terör saldırılarından Şaron'un sert politikasını sorumlu tutan Filistinli yetkililer, Arafat'ın devrilmesinin daha aşırı bir yönetim getireceği konusunda uyarılarda bulundular. 
     Filistinli bakan Ziyad Ebu Ziyad, ''Arafat'ın devirirseniz yerine geçecek yönetim halka kendisini kanıtlamak için çok daha sert bir politika izleyecektir'' dedi. 
     Filistinli görüşmeci Saeb Erakat ise ''Peki ondan sonraki seneryo nedir Şiddetin şiddet doğurduğunu biliyoruz. Kritik bir yol ayrımındayız. Tek çözüm görüşmelere başlanması'' ifadesini kullandı. 
     






</TEXT>
</DOC>
