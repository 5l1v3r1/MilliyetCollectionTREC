<DOC>
<DOCNO> 87902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/04/son/sonspo09.html </URL>
<DATE> 2002/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan basınından Türk Milli Takımı'na destek 
</HEADLINE>
<TEXT>

     17. Dünya Kupası finallerinde C Grubu'nda dün yapılan ve 2-1 Brezilya lehine son bulan karşılaşmaya, Yunan basını da geniş yer verdi. 
     Brezilya'nın iyi futbol oynadığının herkes tarafından bilinen bir gerçek olduğunu, ancak Türkiye'nin de gözardı edilemeyecek güçte bir takım olduğunu vurgulayan Yunan basını, Brezilya'nın dün aldığı galibiyette maçın Güney Koreli hakemi Kim Young'un ''büyük katkısı'' olduğunu vurguladı. 
     Yunan basını, Brezilyalı futbolcu Rivaldo'nun Türk oyuncunun vurduğu topun dizlerine çarpmasına karşın yüzünü tutarak yere düşmesini ise ''Ayıplanan bir tiyatro sahnesi. Rivaldo'nun ışıltısından çok şey götürdü'' biçiminde değerlendirdi. 
     Atina'da yayımlanan günlük spor gazeteleri, hakem Young'un aldığı kararlarla adeta Brezilya'yı desteklediği biçimindeki yorumlarını başlıklarına taşıdılar. 
     ''Sözde penaltılar'' başlığını kullanan Fos, Brezilya'nın tökezleyerek başladığı karşılaşmada hakem Young'un Latin Amerikalılar'ı ellerinden tutarak galibiyete götürdüğünü yazdı. 
     Iho gazetesi ise, ''Sambacılara 3 puan yardımı Güney Koreli hakemden geldi'' başlıklı haberinde, Brezilyalılar'ın Türkiye'yi yenebilmesi için hakem tarafından ''sözde penaltı uydurulduğunu'' savundu. 
     ''Güney Koreli veya Brezilyalı, 2'sinin de anlamı dün aynıydı'' diyen Sportime, karşılaşmanın ritmini Türkiye ya da Brezilya'nın değil, hakemin ayarladığını kaydetti. 
     Yunanistan'ın en yüksek tirajlı gazetesi Ta Nea ise, ''Ronaldo ile hakem birlikteliği Türk takımını devirdi'' başlığını kullandı. 
     Gazete, Türk Milli Takımı'nın, herkes üzerinde çok iyi izlenimler bıraktığını, Uzakdoğu sahalarında top koşturma başarısına bileklerinin hakkıyla ulaştıklarını gösterdiklerini yazdı. 
     ''Brezilya hakemden yardım aldı'' ve '' Latin Amerikalılar ayıp bir penaltıyla mükemmel Türkler'i sarstılar'' başlıklarını kullanan Filathlos ile Elefterotipiya gazeteleri ise Türkiye'nin maç yönetimi konusunda yakınmada bulunmakta son derece haklı olduğunu kaydettiler. 
     





</TEXT>
</DOC>
