<DOC>
<DOCNO> 91441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/22/son/sonspo12.html </URL>
<DATE> 2002/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Brezilya'da Ronaldo şoku 
</HEADLINE>
<TEXT>

     17. Dünya Kupası'nda İngiltere ile yapılan çeyrek final maçında sakatlanan Brezilya Milli Takımı'nın yıldız futbolcusu Ronaldo'nun, yarı finalde forma giymesi tehlikeye girdi. 
     Milli takım doktoru Jose Luis Runco, yıldız futbolcunun sağ kalçasındaki sakatlığının sürdüğünü belirterek, ''Bu tip sakatlıkların düzelmesi, beklenenden fazla zaman alır. Normal olarak sakatlığın 72 saatte düzelmesi gerekir. Uygulanan tedavi sonuç vermezse, Ronaldo çarşamba günkü maçta yer alamaz. Sonucu zaman gösterecek'' diye konuştu. 
     Yıldız oyuncuya yarın fizyoterapi uygulanacağını açıklayan Runco, Ronaldo'nun hafif bir antrenman yapacağını, ancak topla çalışamayacağını sözlerine ekledi. 
     Ronaldo, İngiltere ile yapılan ve Brezilya'nın 2-1 üstünlüğüyle sona eren karşılaşmanın ikinci yarısında, sakatlığı nedeniyle oyundan çıkmak zorunda kalmıştı. 
     
     ALMANYA'DA DA HAMANN KUŞKULU 

     Öte yandan yarı finalde ev sahibi ülkelerden Güney Kore ile karşılaşacak olan Almanya'da, orta alan oyuncusu Dietman Hamann'ın, bu maçta oynamasının kuşkulu olduğu bildirildi. 
     Teknik direktör Rudi Völler, sağ diz yan bağlarından sakatlığı bulunan Hamann'ın, sakatlığı nedeniyle bugünkü antrenmana katılmadığını, bu oyuncunun maça yetişmesi için tedavisine başlandığını söyledi. 
     





</TEXT>
</DOC>
