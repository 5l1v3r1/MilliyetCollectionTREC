<DOC>
<DOCNO> 94317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/guncel/gun03.html </URL>
<DATE> 2002/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazeteci Sapan’a silahlı saldırı 
</HEADLINE>
<TEXT>

Eski Diyarbakırspor Başkanı’nın kardeşi, Güneydoğu Gazeteciler Cemiyeti Başkanı’na kurşun yağdırdı. Sapan ayaklarından yaralanırken, saldırgan yakalandı 
     DİYARBAKIR DHA 

     Doğan Haber Ajansı Güneydoğu Temsilcisi ve Güneydoğu Gazeteciler Cemiyeti Başkanı Naci Sapan, dün silahlı saldırıya uğradı. Sapan, ayaklarına isabet eden 4 kurşunla yaralanırken, saldırgan yakalandı. 
     Dün saat 19.45’te Ekinciler Caddesi’ndeki bürosundan çıkan Sapan, arkadaşı Süleyman Çiftçioğlu’yla yürürken, PTT binası önünde pusu kuran Diyarbakırspor Kulübü eski Başkanı Mücahit Can’ın kardeşi Mehmet Veysi Can’ın silahlı saldırısına uğradı. 9-10 el ateş eden saldırganın kurşunlarından 4’ü Sapan’ın ayaklarına isabet etti. Olay yerinden geçen Musafettin Halefoğlu da seken 2 kurşunla ayaklarından yaralandı. Can gözaltına alınırken, Diyarbakır Devlet Hastanesi’ne kaldırılan Sapan ve Halefoğlu ameliyata alındı. 
     Diyarbakır Valisi Cemil Serhatlı ve Emniyet Müdürü Atilla Çınar’ın Geçmiş olsun’ dileğinde bulunduğu Sapan, saldırganın ağabeyi Mücahit Can’ın azmettirici olduğunu ve daha önce de tehdit edildiğini belirterek, şunları söyledi "Mücahit Can, Diyarbakırspor Kulüp Başkanlığı’nı kaybetmeyi herhalde hazmedemedi. Halbuki başkanlığı anlaşmalı devretmişti. Bu işlerin benimle ilgisi yok. Ben kulüp başkanı değilim." 
     



 GÜNCEL 















</TEXT>
</DOC>
