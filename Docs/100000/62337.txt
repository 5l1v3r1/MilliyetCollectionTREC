<DOC>
<DOCNO> 62337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/15/yasam/yas08.html </URL>
<DATE> 2002/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Prens Charles baba adammış 
</HEADLINE>
<TEXT>

Küçük Prens Harry, uyuşturucu ve alkol tedavisi gördüğü merkezden okuluna döndü. Babası ise dayak yerine şevkat’ tavrıyla halk arasında büyük prim yaptı 
     DIŞ HABERLER SERVİSİ 

     İngiltere veliaht prensi Charles’ın uyuşturucu ve alkol tedavisi gördüğü ortaya çıkan 17 yaşındaki küçük oğlu Prens Harry, eğitim gördüğü ünlü Eton Koleji’ne döndü. 
     Bir anda basının bütün dikkatlerini üzerinde toplayan Harry, hafta sonunu babasına ait Highgrove malikanesinde geçirdikten sonra, önceki akşam, saray görevlileri tarafından, yatılı okuduğu Eton Koleji’ne teslim edildi 
     
     Düzenli idrar tahlili 
     Basında, Harry’nin bu konudaki sabıkası nedeniyle okulda özel bir uygulamaya tabi tutulacağı ve rutin idrar tahlilleri yapılarak, uyuşturucu madde kullanıp kullanmadığının kontrol edileceği belirtildi. Gazeteler bunun, bir kez tedavi görmüş kişinin her an yeniden aynı alışkanlığa dönme riskinden kaynaklandığını da eklendi. 
     Son derece disiplinli oluşuyla tanınan Eton Koleji yönetimi de, Prens Charles’ın sorunun halledilmesinde gösterdiği başarının kendilerini tümüyle tatmin ettiğini açıkladı. Okulun bu açıklamasından, Harry hakkında "şimdilik" bir disiplin uygulaması yapılmayacağı anlamı da çıkıyor. 
     
     İşlem yapılabilir 
     İngiliz medyası, Prens Charles’ın olayı göğüsleyişini ve Prens Harry’yi bir klinikte tedavi olmaya ikna edişini de övgüyle karşıladı. Sky TV’nin anketine göre, halkın yüzde 82’si, Prens Charles’ın olaya yaklaşımını doğru buldu. Charles, oğlunun bağımlılığını öğrendiğinde çok olgun davranmıştı. 
     Prens Harry’nin esrar ve benzeri uyuşturucu maddeleri kullandığı bölge olan Wiltshire’ın polis teşkilatı da, genç prensle ilgili işlem yapılması ihtimalini tümüyle reddetmediklerini açıkladı. 
     



 YAŞAM 

















</TEXT>
</DOC>
