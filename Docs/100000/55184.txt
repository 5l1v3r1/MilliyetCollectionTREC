<DOC>
<DOCNO> 55184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/02/son/sondun10.html </URL>
<DATE> 2001/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Observer "ABD, Saddam karşıtlarını silahlandıracak" 
</HEADLINE>
<TEXT>

     İngiltere'de yayınlanan The Observer gazetesi, Amerika Birleşik Devletleri'nin Irak'a gizli saldırı planını, bu ülkenin dört bir yanına dağılmış Saddam karşıtı güçlere silahlı destek vermek ve böylece Saddam'ın yönetimden düşürülmesini sağlamak üzerine kurduğunu iddia etti. 
     Başkan George Bush'un, birkaç ay ile ifade edilebilecek bir süre içinde başlaması beklenen operasyon için gerekli bütün hazırlığın yapılması konusunda Merkezi Haberalma Teşkilatı'na CIA ve Savunma Bakanlığı yetkililerine talimat verdiğini de öne süren The Observer, İngiltere Başbakanı Tony Blair ve diğer Avrupa liderlerinin plana karşı çıktıklarını yineledi. 
     Gazete, ''bu hazırlık, ABD'nin liderliğinde yürütülen teröre karşı koalisyonun da dağılmasına yol açacak'' dedi. 
     The Observer, ABD'nin saldırı planının ayrıntılarına da girdiği haberde, Amerikan bombardıman uçaklarının havadan stratejik hedeflere saldırılar düzenleyeceğini, karada ise Amerikan askerinin kuzey ve güneydeki Saddam karşıtı güçleri düzenli bir ayaklanmaya sevk edeceğini iddia etti. 
     ABD'nin, elinde Irak'ın 11 Eylül saldırılarıyla ilişkisini gösteren bir kanıt bulunmamasına da aldırmayacağını belirten gazete, söz konusu saldırının gerekçesini Irak'ın uluslararası silah denetçilerine denetim izni vermemesinin oluşturacağını da savundu. 
     Planlama ve hazırlığın Florida Tampa'da General Tommy Frank tarafından yapıldığını, hazırlık aşamasının diğer anahtar isminin ise CIA eski direktörü James Woolsey olarak tahmin edildiğini belirten The Observer, bu ismin 11 Eylül sonrasında Londra'daki Saddam karşıtı gruplarla görüşmeler yapmak üzere İngiltere'ye gönderilme nedeninin de bu hazırlık olduğunu öne sürdü. 
     Woolsey'in ABD Savunma Bakan Yardımcısı Paul Wolfowitz tarafından bu grupları ayaklanmaya sevk etmenin ön hazırlığı için özel olarak Londra'ya gönderildiği belirtilen haberde, The New York Times gazetesinin de benzeri hazırlıkları doğruladığına işaret edildi. 
     






</TEXT>
</DOC>
