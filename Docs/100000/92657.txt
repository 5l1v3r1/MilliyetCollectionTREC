<DOC>
<DOCNO> 92657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/son/soneko17.html </URL>
<DATE> 2002/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını "Türkiye yabancı yatırımcı için imaj operasyonunda" 
</HEADLINE>
<TEXT>

     İtalya'nın yüksek tirajlı ekonomi gazetesi İl Sole 24 Ore, Türkiye'nin yabancı yatırımcıları çekmek için büyük bir imaj operasyonuna girdiğini belirtti. 
     İl Sole 24 Ore, Türk hükümetinin yaptığı reformlarla yabancı yatırımcıların önüne yeni kurallar, endüstri ve banka sektörlerinde daha açıklık ve ittifak sunduğunu yazdı. 
     Türkiye'nin imaj yenileme süreciyle ilgili geniş bir haber veren gazete, ''Kimbilir, Dünya Kupası'nda Türkiye'nin yarı finale yükselmesi, belki de yabancı yatırımcılar için bu ülkenin imajını garanti etmeye yetmedi. Ankara çok uzun süredir, Türkiye'de bekle ve gör tavrında olan yabancı yatırımcılar için, 18 Temmuz'da düzenleyeceği ve en büyük isimlerin katılacağı Yatırımcılar Konseyi'ne umutla bakıyor'' denildi. 
     ''Ankara hükümeti, yabancı yatırımcılardan vazgeçemeyeceğini iyi anladı'' ifadesine de yer veren haberde, 18 Temmuz'daki toplantıda Türk hükümetinin ''yatırımcıları cezbetmek için'' reform noktalarını açıklayacağı belirtildi. 
     İtalyan ekonomi gazetesi, imajın bu zamana kadar Türkiye'de çok duyulmayan bir konu olduğunu veya ''anlamamazlıktan gelindiğini'' savundu. Buna neden olarak, çeşitli sebepler olduğunu kaydeden İl Sole 24 Ore, başlıca nedeni ''ülkede herşeyi üreten büyük aile 
     şirketlerinin yabancı yatırımcılar için engel teşkil etmesi'' olarak gösterdi. 
     Gazete Türkiye'de, şimdiye kadar olan her tarafı kaplayan bürokrasi ve açıklığı bulunmayan kurallardan kaynaklanan kuşkuculuğun yerini, kararlılık ve iyi imaja bırakmaya doğru gittiğini yazdı. 
     





</TEXT>
</DOC>
