<DOC>
<DOCNO> 85885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/son/sondun31.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz mahkemesi "Körfez Savaşı Sendromu"nu ilk kez tanıdı 
</HEADLINE>
<TEXT>

     İngiltere'de bir mahkeme, ''Körfez savaşı sendromu''nu kabul ederek ilk kez eski bir askeri tabibe maaş bağlanmasına karar verdi. Savunma Bakanlığı yetkilileri, kararın nasıl sonuçlar doğurabileceğini araştırmaya başladı. 
     Leeds kentindeki mahkeme, ''Körfez savaşı sendromu''ndan mustarip olduğunu söyleyerek dava açan askeri tabip Shaun Rusling'e hak verdi ve kendisine malul maaşı ödenmesini kararına vardı. Mahkemenin kararı, yıllardır sözü edilen ''Körfez savaşı sendromu''nun ilk kez resmen tanınması anlamına geldi. 
     Savunma Bakanlığı yetkilileri, böyle bir sendrom olduğunu kabul etmiyorlardı. AFP muhabiriyle konuşan bir bakanlık sözcüsü, ''Kararı inceliyoruz, ne gibi sonuçlar doğurabilir, araştırıyoruz'' dedi. 
     1991 yılında Irak'a karşı girişilen operasyona katılan çok sayıda asker, kronik yorgunluk, uykusuzluk, başağrısı, kas ve eklem ağrısı, bulantı, ateş gibi belirtileri olan ''Körfez savaşı sendromu''ndan şikayet etmişti. Leeds mahkemesinin verdiği kararın, bu insanlar için hukuk örneği oluşturabileceği belirtildi. 
     Eski Körfez Savaşçıları adlı derneğin sözcüsü de, hükümetin Irak savaşına katılan askerlere niçin malul maaşı bağlamayı reddettiğinin araştırılması gerektiğini söyledi. 
     





</TEXT>
</DOC>
