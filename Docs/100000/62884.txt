<DOC>
<DOCNO> 62884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/18/spor/spo01.html </URL>
<DATE> 2002/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Nihat muradına erdi 
</HEADLINE>
<TEXT>

Beşiktaş’ın genç yıldızı dün İspanya’ya giderek, kendini 4.5 yıllığına Real Sociedadlı yapan imzayı attı. Büyük ilgi gören Nihat, "Türk futbolunu en iyi şekilde temsil edeceğim" dedi 
     MEHMET ÇİFTÇİ 

     Krallar gibi 
     TRANSFERİ yılan hikayesine dönen Nihat, dün kendisini 4.5 yıllığına Real Sociedadlı yapan imzayı attı. İstanbul’dan arkadaşları tarafından uğurlanan ve İspanya’ya gelişinde kalabalık bir taraftar topluluğu ile basın ordusunca karşılanan genç futbolcu, kimseyle görüştürülmeden apar - topar sağlık kontrolüne götürüldü. Yapılan tetkikler sonunda temiz çıkan Nihat’ın sağlam olduğu tüm medya kuruluşlarına duyuruldu. 
     
     "Tarihi bir gün" 
     YILDIZ futbolcu, Başkan Asti, Teknik Direktör Toshack, yeni takım arkadaşı Tayfun’un da hazır bulunduğu törende Real Sociedad’la sözleşme imzaladı ve taraftarlara tanıtıldı. Beşiktaş’ın bu transferden 5 milyon dolar, Nihat’ın ise yıllık 700 bin dolar alacağı belirtildi. İmza sonrası bir açıklama yapan Asti, "Kulubümüz için tarihi bir gün. Aylardır uğraştığımız bir oyuncuyu getirdik ve transferini gerçekleştirdik" ifadelerini kullandı. 
     
     26 Ocak’ta sahada 
     TEKNİK Direktör Toshack ise, "Nihat’ı Beşiktaş’ın genç takımından beri izliyorum. Karakteri ve oyun stili ile tam Real Sociedad’ın istediği bir futbolcu" dedi. Nihat da, "Gecikmeli de olsa Dünya’nın en büyük ligine geldim. Türk futbolunu en iyi şekilde temsil edeceğim. En büyük destekçim Tayfun olacak" diye konuştu. Genç oyuncunun büyük bir ihtimalle 26 Ocak’taki Celta Vigo maçında forma giyeceği öğrenildi. 
     
Bilgili’ye büyük destek      BAŞKAN Serdar Bilgili’ye Beşiktaş taraftarlarından mart ayındaki kongrede görevi sürdürmesi için büyük destek geldi. www.bjk.com adlı internet sitesinde yapılan oylamada "Bilgili başkanlığa devam etsin mi " sorusuna yüzde 81.6 "evet" yanıtı çıktı. Bu arada menajer Sinan Engin ile futbolculardan Tümer ve Tayfur dün TÜYAP’taki ayakkabını fuarını gezdiler. 
     
Kartal çalışıyor      SİYAH- Beyazlılar, Trabzon maçının hazırlıklarına dünkü tek idmanla devam etti. Hafif sakatlığı bulunan Ali Eren çalışmaya katılmadı. İdmanda İbrahim hafif bir sakatlık geçirdi. Antrenmanda Christoph Daum, derbinin taktiğini çalıştırdı. Ali Eren ve tedavisine devam edilen Ahmet Yıldırım’ın haftasonu forma giyebileceği belirtilirken, geçtiğimiz gün sakatlanan Yasin’in ise oynayamayacağı kesinleşti. 
     
İç transfere erken startBeşiktaş sözleşmesi biten oyuncuları ile şubat ayında pazarlığa oturacak 
     YÖNETİM, iç transfer görüşmelerine şubat ayında başlama kararı aldı. Bu konuda Teknik Direktör Daum’un yönetime konuyla ilgili bir rapor verdiği ve sözleşmesi biten oyuncularla bir an önce anlaşılmasını istediği öğrenildi. Siyah - Beyazlı yönetimin bu konuda Yıldırım Demirören’i görevlendirmesi bekleniyor. 
     DEMİRÖREN, ilk etapta İbrahim, Ümit ve Bayram ile masaya oturacak, üç futbolcuyla yeni sezon için anlaşma zemini arayacak. Yabancı oyunculardan ise sadece kaleci Myhre ile sözleşme yenileneceği belirtildi. Yönetimin, şampiyonluğa giderken oyuncuların kafasının rahat olması için elini çabuk tuttuğu kaydedildi. 
     
Marinho’da son dakika pürüzüGuarani Kulübü, Brezilyalı oyuncunun başka bir takıma transferinden pay isteyince sorun çıktı 
     BEŞİKTAŞ’ın her konuda anlaşmaya vardığı Brezilyalı Marinho’nun bonservisi konusunda sorun yaşanıyor. Guarani kulübünün Marinho’nun başka bir takıma transfer olması halinde yüzde 30 pay istediği, bu nedenle Siyah - Beyazlılar’ı oyaladığı belirtildi. İstanbul’a dün geleceği açıklanan Marinho, transferinde pürüz çıkması nedeniyle rötar yaptı. 
     BASIN Sözcüsü Mete Düren ise "Marinho için Brezilya Futbol Federasyonu’ndan belge bekliyoruz. Bu belgenin en kısa sürede bize ulaşacağını umuyoruz. Marinho’nun ne zaman geleceği de alacağımız bu belge sonrası belli olacak" dedi. Yönetimin ise herhangi bir ön koşul olmaksızın bonservisin kendilerine verilmesini talep ettiği öğrenildi. 
     
İntikamı bir kenara bırakın’Daum, Trabzon maçı öncesi oyuncularından İnönü’deki yenilgiyi unutmalarını istedi 
     İKİNCİ yarıya Trabzonspor deplasmanı ile başlayacak olan Beşiktaş’ta, Teknik Direktör Daum oyuncularının beynini yıkıyor. Alman hoca, dün yaptığı özel toplantıda, "Bu maçın bir intikama dönüşmesini istemiyorum. Sadece futbol oynamayı düşünün. Yakaladığımız seriyi sürdürmeliyiz. Bunun için İnönü’deki yenilgiyi unutun" dedi. 
     SON günlerin formda ismi Ahmet Dursun ise en büyük endişelerinin eski hocaları Briegel olduğunu söyledi. Golcü futbolcu, "Bizi çok iyi tanıyor. Buna göre bir oyun planı hazırlayacaktır. Ancak gerçek gücümüzü sahaya yansıtabilirsek, hiçbir engel Beşiktaş’ı durduramaz. Puan kaybetsek bile şampiyonluğun en güçlü adayı biziz" diye konuştu. 
     



 SPOR 
























</TEXT>
</DOC>
