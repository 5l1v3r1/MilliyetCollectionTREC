<DOC>
<DOCNO> 79397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/20/spor/spo04.html </URL>
<DATE> 2002/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'a baskın 
</HEADLINE>
<TEXT>

Saran firmasının avukatı, jandarma eşliğinde Bordo - Mavililer’in tesislerine gelip alacaklarına karşılık kulübün mallarını haczetmek istedi. Kriz güçlükle çözülebildi 
     Kamyonetle geldi 
     KARADENİZ ekibi dün hareketli saatler yaşadı. Yeni bir haciz işlemi başlatan Fenerbahçe yöneticisi Sadettin Saran’ın sahibi olduğu Saran firmasının Avukatı Ümit Şahin, jandarma eşliğinde tesislere geldi. Bir kamyonet ve yedi çalışanı ile gelen Şahin, taşınabilir malları haczetmek istedi. Daha önce de haciz işlemi için üç kez tesislere gelen firmanın avukatı, yöneticilerin direnişiyle karşılaştı. 
     
     Tartışma çıktı 
     ŞAHİN, bir süre görüştüğü Genel Sekreter Mahmut Ören’le sert şekilde tartışırken, "Uzun süredir borçları erteliyoruz. Ama ödeme konusunda hiçbir adım atılmadı. Hacizden başka çaremiz yok" açıklamasını yaptı. Bordo - Mavili yönetici Ören ise, "Fenerbahçe ile Trabzonspor’u karşı karşıya getirmeyin. Borcumuza sadığız. Ödemeyi en uygun zamanda mutlaka yapacağız" diyerek, avukatı ikna etmeye çalıştı. 
     
     Çilingir çağırdı 
     SARAN firmasının avukatı, önce tesislerin kondisyon salonundaki malzemeleri haczettirmek istedi. Salonun kapısının kapalı olduğunu, anahtarının bulunmadığını öğrenince, çilingir çağırdı. Ancak çilingir güvenlik görevlileri tarafından tesislere sokulmadı. Bu arada yöneticiler ile avukat arasında pazarlıklar devam etti. Yöneticiler, "Hemen 15 bin dolar verelim, sonra taksitlendirme yapalım" diye konuştu. 
     
     Tacize uğradık’ 
     TEKLİFİ kabul etmeyen Avukat Ümit Şahin, "50 bin dolar verirseniz, uyuşma olabilir" karşılığını verdi. Taraflar 30 bin dolar peşin ödemede anlaşırken, kriz dört saatlik uğraştan sonra aşıldı. Genel Sekreter Mahmut Ören, "Fenerbahçe yöneticisi Sadettin Saran tarafından oynayacağımız maçtan önce böyle bir işlem yaptırmaya kalkmak, sportif ahlaksızlık. Haciz değil, taciz işlemi yapılmaya çalışıldı" dedi. 
     
     Aurelio’dan tehdit 
     LİGİN devre arasında ekstra para verilerek, kampa katılması sağlanan Aurelio’nun, "Sezon sonunda alacağım olan 90 bin dolar ödenmezse, Trabzon’a dönmem" restini çektiği bildirildi. Öte yandan Erhan Namlı’nın transferinden kaynaklanan 200 bin dolarlık alacağın Galatasaray’dan tahsil edildiği ve oyunculara dağıtıldığı ifade edildi. Başkan Özkan Sümer’in, izlediği Slovakya Milli Takımı’nın 24 yaşındaki kalecisi Kamil Contofalsky’yi beğendiği öğrenildi. 
     



 SPOR 



























</TEXT>
</DOC>
