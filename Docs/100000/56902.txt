<DOC>
<DOCNO> 56902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/13/ekonomi/eko04.html </URL>
<DATE> 2001/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
10 milyar dolar için üç yasa gerekiyor 
</HEADLINE>
<TEXT>

Bakan Derviş, AKP ve SP liderleriyle yaptığı görüşmelerde IMF’nin 10 milyar dolar kredi için ihale, tütün ve borçlanma kanunlarını şart koştuğunu söyledi 
     ABDULLAH KARAKUŞ Ankara 

     Devlet Bakanı Kemal Derviş, IMF’nin şart koştuğu ihale, tütün ve borçlanma kanunlarının çıkarılması amacıyla muhalefet turuna çıktı. 
     İlk olarak AKP Genel Başkanı Recep Tayyip Erdoğan’a giden Derviş burada "dış borçlar" konusunda tepki gördü. Derviş’in Erdoğan’a "Recep Bey" diye hitap etmesi şaşkınlık yarattı. IMF’nin 10 milyar dolarlık kredi için ihale, tütün ve borçlar yasalarının bir an önce Meclis’ten geçmesini istediğini belirten Derviş destek istedi. Derviş, görüşmede IMF’den gelecek ek 10 milyar doların 5.5 milyar dolarının borç ödemesinde kullanılacağını da aktardı. 
     
İkram yapılmadı      AKP’liler ihale yasası ve borçlar yasası konusunda, "Yararlı olanları destekleriz. Ancak bunların mahsurlu yönleri var" dedi. Erdoğan, Genel Merkeze gelen Derviş’e Ramazan dolayısıyla ikramda bulunmadı. 40 dakika süren görüşmede Derviş’e oruçlu olup olmadığı ya da çay içip içmeyeceği sorulmadı. 
     Derviş, dün ayrıca Bayındırlık ve İskan Bakanı Abdülkadir Akcan ile de görüşerek, ihale yasa tasarısının aralık sonuna kadar çıkarılıp çıkarılamayacağını tartıştı. Yasanın aralık sonuna kadar çıkarılmasının mümkün olmadığı belirtilirken iki bakanın, tasarının Meclis’ten en geç ocakta çıkarılması konusunda görüş birliğine vardığı kaydedildi. 
     
Büyüme ikinci yarıda      Derviş, SP lideri Recai Kutan’la görüşmesinde de "Pahalı ve kısa vadeli borçlarla, uzun vadeli borçları takas etmek istiyoruz. Bunun için de en uygun kaynaklar IMF ve Dünya Bankası. Bu nedenle IMF’nin istediklerini yapmak durumundayız. ABD son dönemde Türkiye’nin stratejik konumu gereği bize destek veriyor ama bunun için içerde de fedakarlıklar gerekiyor" dedi. Derviş, 2002’nin ikinci yarısından itibaren büyümeye geçileceğini, ancak gerçek büyümenin 2003’te başlayacağını da söyledi. 
     
Siyasetçi değil, teknisyenim’      SP Genel Başkanı Recai Kutan’dan, Kemal Derviş’e "Siz Türkiye’yi tanımıyorsunuz" tepkisi geldi. Derviş görüşmede, siyasete gireceğine ilişkin iddiaların spekülasyon olduğunu savunarak, "Türkiye’ye bilgi sahibi insan olarak davet edildiğini bu kriz ortamından nasıl çıkılacağının mücadelesini verdiğini ve kendisini teknisyen olarak hissettiğini" söyledi. Derviş, özel bankaların fona devri yerine, fon kapsamından çıkarılıp rehabilite edilerek güçlendirilmesi gerektiği görüşünü de ifade etti. 
     



 EKONOMİ 


















</TEXT>
</DOC>
