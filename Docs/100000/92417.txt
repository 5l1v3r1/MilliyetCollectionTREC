<DOC>
<DOCNO> 92417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/son/sondun34.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Simitis "AGSP konusunda durumu tersine çevirmeyi başardık" 
</HEADLINE>
<TEXT>

     Yunanistan Başbakanı Kostas Simitis, ''Atina'nın AB'nin Sevilla zirvesinde Avrupa Güvenlik ve Savunma Politikası AGSP konusundaki durumu tamamen tersine çevirmeyi başardığını'' söyledi. 
     Atina Haber Ajansı'nın ANA haberine göre Simitis, bugün Bakanlar Kurulu toplantısında Sevilla zirvesinde yapılan çalışmalar ve kaydedilen gelişmeler hakkında bilgi verdi. 
     Simitis, kabine toplantısında şunları söyledi 
     ''AB'nin 14 üyesi, Türkiye ile bizim hassasiyetlerimizi ve çıkarlarımızı dikkate almayan bir metin üzerinde anlaşmıştı. Ancak AB dönem başkanlığıyla uzun süren müzakereler ve Dışişleri Bakanlığımızın çabaları sonucu, 15 AB üyesi olarak bir anlaşmaya varabildik. Fakat bu anlaşma, Türkiye tarafından kabul edilmedi. Bu noktadan sonra başka bir uzlaşmanın gerektiği tezini savunmak, AB üyelerine uzlaşmaz tutumunu göstermek zorunda kalan Türkiye'ye kalıyor.'' Bu arada sorunun bu noktada sona ermediğine de dikkati çeken Simitis, kesin çözüm için varılan anlaşmaların imzalanması gerektiğini vurguladı. 
     Simitis, ''Müzakerelere devam etmek durumundayız. Temmuz ayının başından itibaren, AB'nin güvenlik ve savunma alanında dönem başkanlığını üstleneceğimiz için bu yükü biz taşıyacağız'' dedi. 
     
     BEGLİTİS'İN AÇIKLAMASI 
     Öte yandan Yunanistan Dışişleri Bakanlığı Sözcüsü Panos Beglitis, ''Sevilla zirvesinde AB üyelerinin AGSP konusunda vardıkları uzlaşmanın, resmi olmamakla birlikte siyasi açıdan güçlü olduğunu'' söyledi. 
     Beglitis, yaptığı basın toplantısında, varılan uzlaşmanın AB'nin gayrıresmi bir iç anlaşması olduğunu ve zirve kararlarının bir parçası olmadığını kaydetti. 
     Beglitis, ''Türkiye'nin bunu kabul etmemiş olması, AB'nin 15 üyesinin uzlaşmaya varmadıkları anlamına gelmez'' dedi. 
     Uzlaşma çerçevesinde Ankara metninin 2. paragrafına AGSP ve NATO ülkesi ülkelerin hak ve yükümlülüklerini belirten bir ek yapılmasının söz konusu olduğunu kaydeden Beglitis, bu ekte ayrıca uluslararası hukuka saygı ve şiddet kullanmaktan kaçınılması prensiplerinin de vurgulandığını söyledi. 
     Beglitis, sorular üzerine, AB dönem başkanı İspanya'dan aldığı bilgi çerçevesinde, ABD'den bu uzlaşmaya ilişkin bir itiraz gelmediğini de belirtti. 
     





</TEXT>
</DOC>
