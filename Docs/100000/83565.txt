<DOC>
<DOCNO> 83565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/12/son/sondun06.html </URL>
<DATE> 2002/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kupa finalinde Fransız Milli Marşı ıslıklanınca Chirac köpürdü.. 
</HEADLINE>
<TEXT>

     Fransa'da Lorient ve Bastia futbol takımları arasında dün gece oynanan Fransa Kupası finalini izlemek için Paris'teki Saint Denis stadyumuna gelen Fransa Cumhurbaşkanı Jacques Chirac, Fransız milli marşının çalınması sırasında tribünlerden ıslık seslerinin yükselmesi üzerine şeref tribününü terk etti. 
     Bastia ve Lorient takımlarının sahaya çıkmalarının ardından Fransız milli marşının okunmasıyla birlikte, Bastialı taraftarlardan bazıları marşı ıslıklamaya başladı. 
     Bunun üzerine şeref tribününü terk eden Chirac'ın isteği üzerine, maçın başlaması 20 dakika kadar gecikti. 
     Chirac, Fransız TF1 televizyonuna yaptığı açıklamada, Fransız milli marşının ıslıklanmasının kabul edilemez olduğunu söyledi ve marşı ıslıklayanları ''sorumsuz'' olarak nitelendirdi. Chirac, ''Fransa Cumhuriyeti'nin değerlerine saldırılmasına hoşgörü gösteremem ve bunu kabul edemem'' dedi. 
     Fransa Cumhurbaşkanı, Fransa Futbol Federasyonu Başkanı Claude Simonet'den de federasyon adına Fransa'dan özür dilemesini istedi, Simonet de stadyumdaki taraftarlara mikrofondan seslenerek özür diledi. Chirac, daha sonra şeref tribünündeki yerine döndü. 
     Bastia Başkanı François Nicolai de Chirac'ın elini sıkarak, Cumhurbaşkanı'ndan özür diledi. 20 dakika geç başlayan maçı 1-0 kazanan Lorient, kupanın sahibi oldu. 
     Bastia kentinin bulunduğu Korsika adasında yaşayan Fransızların büyük bölümü, adaya daha fazla özerklik istiyor. 
     Paris'te Stade de France'da 6 Ekim'de oynanan Fransa-Cezayir dostluk maçında da Fransa milli marşı ıslıklarla protesto edilmişti. 
     





</TEXT>
</DOC>
