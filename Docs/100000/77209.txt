<DOC>
<DOCNO> 77209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/ekonomi/eko02.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankalar yüzde 26 eridi 
</HEADLINE>
<TEXT>

Krizlerle boğuşan bankacılık sisteminin aktif toplamı, geçen yıl dörtte bir azaldı. Mevduat bankalarının bilanço büyüklüğü 142.6 milyar dolardan 105.5 milyar dolar kadar geriledi 
     TARIK YILMAZ 

     Kasım 2000 kriziyle sarsılan Şubat 2001 kriziyle de dibe vuran bankacılık sisteminde, mevduat bankaları 2001 yılında yüzde 26 eridi. Toplam 142.6 milyar dolardan 105.5 milyar dolara gerileyen aktifler, sistemin krizdeki kaybının 37 milyar dolar olduğunu da ortaya koydu. 
     İstanbul Yaklaşımı nedeniyle bilançoların açıklanması ertelenen bankacılık sisteminde Merkez Bankası’nın aylık verileri sektörün geçen yılki durumu hakkında önemli bilgi kaynağı oldu. 
     
     Vatandaş bankalardan uzaklaştı 
     Türk Lirası cinsinden yayınlanan Merkez Bankası verilerinin, her çeyreğin son işlem günü için açıklanan dolar satış kuru üzerinden yapılan hesaplamaya göre, mevduat bankalarının aktifleri 142.6 milyar dolardan 105.5 milyar dolara geriledi. Dalgalı kurla birlikte yükselen dolar, açık pozisyondaki sistemde tahribatı dolar bazında arttırdı. 
     Verilere göre, kriz sonrası tasarruf sahibi bankacılık sisteminden uzaklaştı. 2000 sonunda 100 milyar dolar olan ve 2001’de 70 milyar dolara kadar düşen mevduat son çeyrekte 77 milyar dolara çıktı. Böylece mevduatlardaki yıllık düşüş yüzde 19.9 oldu. 
     
     Krediler yüzde 42.3 azaldı 
     Kredi hacmi geçen sene yüzde 42.3 azalarak 23.5 milyar dolara kadar düşerken bankaların menkul değerlere yöneldiği gözlendi. Kriz tahribatının bilançolarda en net görüldüğü kalem ise özkaynaklar oldu. 2000 sonunda 9.2 milyar dolar olan özkaynaklar Mart 2001’de 3.7 milyar dolara kadar geriledi. Özkaynaklardaki toparlanma yedek akçelerden sağlandı. Zararlarda ise iyileşme yaşandı. 2000’de 4.7 milyar dolar zarar eden mevduat bankaları zararı 2001 sonunda 2.5 milyar dolara indirmeyi başardı. 
     



 EKONOMİ 

















</TEXT>
</DOC>
