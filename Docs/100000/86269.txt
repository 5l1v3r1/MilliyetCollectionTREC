<DOC>
<DOCNO> 86269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/27/guncel/gun00.html </URL>
<DATE> 2002/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
11 bin katil serbest 
</HEADLINE>
<TEXT>

Af Yasası’ndan yararlanıp tahliye olan 40 bin kişiden 11 bin 571’i katil, 11 bin 321’i gaspçı ve hırsız, 1122’si tecavüzden hükümlü çıktı... 5 bin kişi de yolda... 
     ANKARA Milliyet 

     Adalet Bakanı Hikmet Sami Türk, Şartla Salıverilme Yasası’na göre, 25 Nisan tarihi itibarıyla, 40 bin 518 kişinin tahliye edildiğini bildirdi. Bunlardan 11 bin 571’inin adam öldürmek suçundan cezaevinde bulunduğunu dile getiren Türk’ün açıkladığı sayının içinde, son çıkan yasadan yararlananlar yer almadı. 
     AKP’li Ramazan Toprak’ın soru önergesini yanıtlayan Türk, 4616 sayılı Şartla Salıverilme Yasası’ndan 382 bin 977 kişinin yararlandığını kaydetti. Türk’ün verdiği bu rakamın tamamı, hapis cezası çekenlerden oluşmuyor. Türk, hürriyeti bağlayıcı cezaya çarptırılıp bu yasadan yararlanarak tahliye edilenlerin sayısının 40 bin 518 olduğunu kaydetti. 
     
     Sayı artacak 
     Af Yasası’nda, Anayasa Mahkemesi’nin verdiği iptal kararına göre yapılan değişikliğe göre de yaklaşık 5000 kişinin salıverilmesi bekleniyor. Bu tutuklu ve hükümlülerin çoğunluğunu da, adam öldürmek gibi uzun süreli hapsi gerektiren suçları işleyenler oluşturuyor. Son yasaya göre bugüne kadar yaklaşık 3000 kişi daha salıverildi. 
     
İsa Armağan da tahliye edildi      Ankara’nın Balgat semtinde, 10 Ağustos 1978’de silahla taradığı bir kahvehanede 5 kişiyi öldürmek ve 12 kişiyi de yaralamak suçundan hüküm giyen İsa Armağan da Af Yasası’ndan yararlandı. 5 kişiyi öldürmekten idama cezasına çarptırılan ve 1980’de Mamak Askeri Cezaevi’nden kaçıp İran’a oradan da gittiği Almanya’da 1992’de yakalanarak Türkiye’ye iade edilen Armağan, Af Yasası’nda yapılan değişikliğin ardından tutuklu bulunduğu Bandırma Cezaevi’nden tahliye edildi. 
     

</TEXT>
</DOC>
