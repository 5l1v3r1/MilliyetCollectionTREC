<DOC>
<DOCNO> 53204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/20/son/sondun13.html </URL>
<DATE> 2001/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Dışişleri Bakanı'ndan sert açıklamalar 
</HEADLINE>
<TEXT>

     ABD Dışişleri Bakanı Colin Powell, ''Ülkesinin terörizmle savaşını uygarlık bu felaketten kurtuluncaya kadar sürdüreceğini'' söyledi. 
     Powell, Louisville Üniversitesi'nde yaptığı konuşmada, askeri birliklerin Usame bin Ladin'in şebekesi El Kaide tahrip oluncaya kadar çatışmaları sürdürecekleri sözü verdi. 
     ''Uygarlık terörizmden kurtarılıncaya kadar bize rahat yok'' diyen Powell, teröristlere ulaşıncaya kadar onları koruyan Taliban yönetimini vurmak zorunda olduklarını belirtti. Powell, ''Bin Ladin'i bize teslim etmeleri konusunda onları uyardık ve vermezlerse bunu ödeteceğimizi bildirdik. Onlar reddettiler ve şimdi biz de ödetiyoruz'' diye konuştu. 
     Powell, konuşmasının Ortadoğu sorunuyla ilgili bölümünde de, bölgede şiddet ve terörizmin derhal durması gerektiğini bildirdi. 
     ''Filistin lideri Yaser Arafat'ı, İsrail'e karşı şiddeti kesmek için yüzde yüz çaba göstermeye'' çağıran Colin Powell, ''Ariel Şaron hükümetini de Filistin topraklarında yerleşim birimleri kurmayı durdurmaya'' davet etti. 
     Dışişleri Bakanlığı'nın Ortadoğu işlerinden sorumlu Bakan Yardımcısı William Burns'u bölgeye göndermeye karar verdiğini belirten Powell, ''ABD'nin tüm taraflar için kabul edilebilir bir mekanizmayı kontrol ve denetim altında tutmak için 3. taraf olarak aktif bir şekilde katkıda bulunmaya hazır beklediğini'' kaydetti. 
     Filistinliler ve İsrail makamları da Powell'ın konuşmasından memnuniyet duyduklarını ve barış için cesaretlendiklerini bildirdiler. 
     






</TEXT>
</DOC>
