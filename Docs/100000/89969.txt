<DOC>
<DOCNO> 89969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/15/spor/spo09.html </URL>
<DATE> 2002/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
"Türkiye cennette" 
</HEADLINE>
<TEXT>

Ay-Yıldızlı ekibimizin Japonya’ya yelken açması Dünya basınında da ses getirdi. Almanya’da Türkçe başlıklar gazeteleri süsledi, Fransa’da L’Equipe "dua ile gelen tur" diye yazdı 
     İlginç kutlama 
     MİLLİ Takım’ın elde ettiği başarı, Dünya’da geniş yankı uyandırdı. Tarihi zafer Almanya’da gündemi oluşturdu, tüm televizyon kanalları özel haberlerle Türkiye’nin ikinci tura yükselişini duyurdu. Kutlamalar da medyada geniş yer buldu. Pro 7 kanalının ünlü şovmeni Stefan Raab, Türk bayrağına sarılmış şekilde program yaptı. Türk bayrağını İstiklal Marşı eşliğinde stüdyoda göndere çeken Raab, daha sonra da konuklara döner dağıttı. 
     
     "Hepimiz Türk’üz" 
     BİLD gazetesi, Berlin’de Türkçe olarak, "Sevincinizi paylaşıyoruz" başlığıyla verdiği haberde, "Türkler’in coşkusunu ancak polis durdurabildi. Kutlama böyle olur" ifadelerini kullandı. Die Welt, Frankfurter Allgemeine, Frankfurter Rundschau zaferi spor sayfalarında manşetlere taşırken, Berliner Kurier de, Türkçe "Tebrikler Türkiye" diye yazdı. BZ gazetesi ise, "Bugün hepimiz Türk’üz" başlığını kullandı, Türkiye haritası yayınladı. 
     
     Samba’ya dua 
     FRANSA’DA da Japonya vizesini almamız ses getirdi. L’Equipe’te "Türkiye cennette" başlığıyla verilen haberde millilerin Çin karşısında kolay sonuca gittiği yer aldı. Saygın gazete, 1954’ten bu yana ilk kez finallere katılan Milli Takım’ın maçın sonlarına doğru ikinci tur için Brezilya’ya dua ettiğini belirtti. Liberation, "Türkiye gol farkıyla" diye yazarken, Le Figaro ise turu Brezilya’nın sayesinde atladığımızı yazdı. 
     
     "Baştan başlıyoruz" 
     ÇİN basını, Türkiye yenilgisini sürpriz bulmadı. Resmi Halkın Günlüğü gazetesi, "Rüzgar ve yağmur geçirmeden gökkuşağı görülemez" başlığı altında Milutinoviç’in esas sorunun tecrübe yetersizliği olduğunu kaydettiği bildirildi. Pekin Gençlik Günlüğü, "Gücü olmayan mucize yaratamaz", siyasi gazete Cankao da, Mao Zedong’un mısralarını kullanarak, "Geçide kupaya giden yol o kadar uzun... Biz bugün baştan başlıyoruz" diye yazdı. 
     
     Komşu’dan övgü 
     YUNANİSTAN’DA Türkiye’nin müthiş bir oyun çıkardığı görüşünde birleşildi. Derby, "Türkler zafer sarhoşluğu yaşıyor", Athlitiki Iho Gazetesi, "Türkiye tarih yazdı", Ora da, "Müthiş başarı" başlıklarını kullandı. Sportime, "Türk inatçılığı baskın geldi", Protathlitis, "Hasan güneş gibi parladı" diye yazdı. Yüksek tirajlı To Vima ise, kutlama fotoğraflarıyla, "Yunan futbol camiası kıskançlıktan çatlıyor" değerlendirmesini yaptı. 
     
     "Hedefe ulaşıldı" 
     İTALYA’DA ikinci tur, "Brezilya yapması gerekeni yaptı. Güneş, sevinçten uçuyor" şeklinde yansıdı. Corriere dello Sport "Kosta Rika’nın rüyası 7 dakika sürdü. Belki de Güneş bile tura inanmıyordu" diye yazdı. La Gazzetta dello Sport, "Türkiye hedefe ulaşıldı. Çin’den golsüz veda" başlığını attı. Tutto Sport ve La Repubblica, "Türkiye, Brezilya’ya teşekkür ediyor", Corriere della Sera, "Çin eve, Türkiye ileri" değerlendirmesini yaptı. 
     
     Times’ın yorumu 
     İNGİLTERE’DE The Times Gazetesi, Milli Takım’ın son maçında adeta gururunun şahlandığını belirtti. The Times, Güneş’i hatalarının listesinin yapılmaya kalkışılması durumunda baş tarafa takımın disiplin eksikliğinin yazılması gerektiğini savundu. The Independent Gazetesi de, "Mücadeleyi elden bırakmayan Türkler, tura arka kapıdan da olsa sızmayı başardı" başlığını kullandı. The Guardian ise, "Türkiye küçük çaplı tarih yazdı" dedi. 
     
     Piontek’in teşhisi 
     DANİMARKA’DA TV2’de yorum yapan Milli Takım’ın eski hocası Sepp Piontek, "En büyük sıkıntıları ellerine geçirdikleri fırsatları değerlendirememeleri. Benim zamanımdan beri bu hastalık devam ediyor. Çabuk sinirleniyorlar ve kontrol edemiyorlar. Bu yanlışlardan dönerlerse dünyada yenemeyecekleri takım yok" açıklamasını yaptı. BT gazetesi, "Türk inancı yardım etti", Extra Bladet de "Şimdiye kadar kazanılmış en büyük zafer" diye yazdı. 
     



 SPOR 




































</TEXT>
</DOC>
