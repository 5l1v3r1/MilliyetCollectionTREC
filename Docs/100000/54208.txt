<DOC>
<DOCNO> 54208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/26/son/sonspo13.html </URL>
<DATE> 2001/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Yusuf yedeğe düşünce idmanda çoştu... 
</HEADLINE>
<TEXT>

     Ligde elde ettiği farklı Göztepe galibiyetinden sonra 2 gün izin yapan Fenerbahçeli futbolcular, Altay ile 28 Kasım Çarşamba günü yapacakları Türkiye Kupası 3. kademe maçı hazırlıklarına başladı. 
     Teknik direktör Mustafa Denizli yönetiminde Samandıra Tesisleri'nde gerçekleştirilen antrenmanda futbolcular, koşu ve pas çalışmalarının ardından çift kale maç yaptı. 
     Göztepe maçında sakatlığı nedeniyle kadroya alınmayan golcü futbolcu Oktay, bugün takımla birlikte çalıştı. Çift kale maçta yer alan Oktay, güzel bir kafa golü attı. 
     Sakatlığı düzelen Mert Meriç ise pas çalışmasına katılırken, çift kale maçta yer almadı. 
     Antrenmanda takımdan ayrı koşu yapan Ogün ile sakatlıkları nedeniyle salonda çalışan Revivo, Rapaiç ve Serkan'ın Çarşamba günkü Altay, hafta sonunda da Beşiktaş ile yapılacak derbi maçta oynamalarının zor olduğu öğrenildi. 
     Gribal enfeksiyona yakalanan Johnson ile hafif bir sakatlığı bulunan Uche de antrenmana katılmayarak, tesislerde tedavi oldu. 
     Antrenmanda kaleciler Recep, Rüştü ve Oğuz bir süre takımdan ayrı kaleci antrenörü Nurettin Yıldız yönetiminde çalıştı. 
     Fenerbahçe, yarın basına kapalı olarak yapacağı antrenmanla Altay maçı hazırlıklarını tamamlayacak. 
     
     Yusuf'tan 4 gol 

     Göztepe maçının yedek soyunan ve 87. dakikada Ceyhun'un yerine oyuna giren Yusuf, çift kale maçtaki performansıyla dikkati çekti. 
     Fenerbahçe'de as futbolculardan Ogün, Mert Meriç, Revivo ve Rapaiç'in sakatlıklarına rağmen Ali Güneş, Hakan ve Ceyhun'un form grafiğinin yükselmesiyle, formasını kaptıran Yusuf, çift kale maçta oynadığı futbol ve attığı 4 golle teknik heyeti sevindirdi. 
     Bol gollü geçen çift kalede Oğuz, Zoran Mirkoviç, Hakan, Yusuf, Ceyhun, Ali Güneş, Serhat ve Mustafa'dan oluşan kırmızı takım, Rüştü, Abdullah, Oktay, Lazetiç, Recep, Andersson, Ümit, Ali Akdeniz'in yer aldığı yeşil takımı 7-5 yendi. 
     Antrenmanda kırmızı takımın golleri Yusuf 4 , Ceyhun 2 ve Serhat'dan geldi. Yeşil takımın gollerini ise Ali Akdeniz 2 , Andersson, Abdullah ve Oktay kaydetti. 
     






</TEXT>
</DOC>
