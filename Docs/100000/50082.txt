<DOC>
<DOCNO> 50082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/02/ekonomi/eko05.html </URL>
<DATE> 2001/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ver yeşil yeşil 20 milyon 
</HEADLINE>
<TEXT>

20 milyonluk banknotlar bugün tedavüle çıkıyor. İleride atılacak’ diye son altı sıfırı küçük yazılan yeşil renk ağırlıklı 20 milyonlukların, birim büyüklüğü bakımından dünyada benzeri yok 
     HARUN GÜREK Ankara 

     Bugün tedavüle çıkacak olan 20 milyonluk banknotla birlikte, Türkiye yüksek enflasyon dolayısıyla bol sıfırlı bir banknotla daha tanışıyor. Yeni banknotun rengi yeşil ağırlıklı. 
     Merkez Bankası Başkan Süreyya Serdengeçti tarafından yapılacak basın toplantısıyla tanıtılacak olan 20 milyonluk banknotların ön yüzünde diğer banknotlarda olduğu gibi Atatürk resmi yer alıyor. Arka yüzünde ise Efes kentinin sembolü olan, dünyanın ilk kütüphanelerinden biri sayılan kitaplığın fotoğrafı bulunuyor. 
     Yeşil ağırlıklı bir renge sahip olan yeni banknotlarda sahtesinin basılmasını, fotokopi yapılmasını zorlaştıran çok sayıda güvenlik önlemine yer verildi. İleride paradan sıfır atma projesinin tekrar gündeme gelebileceği dikkate alınarak, banknotlardaki 20 rakamının büyük harflerle, kalan altı sıfırın ise daha küçük rakamlarla yazıldığı kaydedildi. 
     Yeni banknotların, piyasadaki 10 milyon liralıkların, toplam banknot içindeki payının yüzde 75’i aşması taşıma, sayma ve saklama zorluğu yaratmaya başlaması nedeniyle çıkarılmasının kaçınılmaz hale geldiği bildirildi. 
     Deneme amacıyla piyasaya verileceği kaydedilen yeni banknotlar, Cumhuriyet tarihinin en düşük değerli banknotu olacak. 
     20 milyon liralık banknotun bir başka özelliği ise rakamlar dikkate alındığında dünyada bir başka benzerinin bulunmaması. Dünyanın hiçbir ülkesinde şu anda değil 20, 1 milyonluk banknot bile kullanılmıyor. 
     
Sıfırlar arttı, dolar karşılığı düştü Çıkış tarihi TL olarak Dolar Karşılığı 1927 1.000 100 1981 5.000 38.33 1995 1.000.000 46 1999 10.000.000 21 2001 20.000.000 12.5      
     



 EKONOMİ 
























</TEXT>
</DOC>
