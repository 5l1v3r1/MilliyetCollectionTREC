<DOC>
<DOCNO> 56690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/11/son/sontur24.html </URL>
<DATE> 2001/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Basın Konseyi Sağlık Bakanı'nın peşini bırakmıyor 
</HEADLINE>
<TEXT>

     Basın Konseyi, Sağlık Bakanı Osman Durmuş'un ''bazı gazetecilere ödeme yapıldığı'' yolundaki iddiasına ilişkin inceleme başlattı. 
     Konsey'in Genel Sekreteri Dr. Vedat Demir, yaptığı yazılı açıklamada, Durmuş'un, gazetelerde hakkında çıkan bazı haberler üzerine, TBMM'de, bakanlığının bütçe görüşmeleri sırasında ''Bakanlığımda eskiden basın mensuplarına sarı zarfla ödeme yapılmış. 
     Benim dönemimde bir kuruş hiç kimseye çıkar sağlanmamıştır'' dediği belirtildi. 
     İddia üzerine, Basın Konseyi Sözleşmesi'nin 11. maddesi C fıkrası gereği inceleme başlattıklarını bildiren Demir, öncelikle Sağlık Bakanı Durmuş'un görüşüne başvuracaklarını ve sonucun da Basın Konseyi Yüksek Kurulu'nca en kısa zamanda kamuoyuna duyurulacağını kaydetti. 
     Demir, Basın Konseyi Sözleşmesi'nin ilgili fıkrasının, ''Konsey'in, basın mesleğinin ahlaka aykırı özel çıkarlara alet edildiğine ilişkin olarak yazılı, sözlü, görüntülü basına topluca yöneltilen iddiaları başvuru beklemeden araştırması'' hükmünü içerdiğini vurguladı. 
     






</TEXT>
</DOC>
