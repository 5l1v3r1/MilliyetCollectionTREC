<DOC>
<DOCNO> 67040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/11/son/sondun10.html </URL>
<DATE> 2002/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Japon Kuni "Bu kadar erkeği tekelime aldığım için özür dilerim" 
</HEADLINE>
<TEXT>

     Bir Türk erkeği ile evlenmek için Türkiye'ye gelen Japon kızı Kuni Nakazono'yu konu alan ''Denpa Shonen'' Yürü Elektrik Çocuk isimli programın üçüncü bölümü, Japon televizyon kanalı Nippon TV'de dün akşam yayınlandı. 
     Programın bu bölümünde, Kuni, İstanbul sokaklarında yürürken, mağazaların vitrinlerindeki televizyonlardan, Türk kanallarında kendisiyle ilgili yayınlanan haberleri izlerken görüldü. 
     Kuni, kendi görüntülerini televizyonlarda görünce utanarak, ''Çok kötü, berbat'' tepkisini gösterdi. Programda, Türk televizyon kanalları ile bazı Türk gazetelerinde Kuni ile ilgili çıkan haberler yansıtılırken, ''Nakazono'ya sevgili arandığı haberi tüm ülkeye duyuruluyor'' denildi. 
     Nakazono'nun da, ''Bunları seyredecek cesaretim kalmadı'' dediği duyuldu. Gazetelerde de Nakazono'ya sevgili arandığı ilanlarının yer aldığı belirtilerek, ''Kuni'nin profili ayrıntılı olarak medyada yer aldı. Ülkedeki tüm erkeklere çağrıda bulunuldu'' denildi. 
     Bu gelişmelere ''şaşırdım'' diye tepki veren Kuni'ye, şehirde yürüyüş yaparken çeşitli basın kuruluşları tarafından sorular yöneltildiği kaydedildi. 
     Reklamları gören erkeklerin belirli bir yerde toplanacağı ifade edilerek, ''Fakat, Türk erkeklerinin bu beklentilerine olumsuz tavır koyanlar da var'' denildi. 
     Ardından da bazı Türk gençleri ile yapılan röportajlar ekrana getirildi ve gençlerin, ''Türk kızları da güzel, gerek yok'' şeklindeki tepkileri duyuldu. 
     Eş adaylarının toplanacağı ''kader günü''nde çok heyecanlı olduğu gözlenen Kuni'nin göz maskesiyle kaldığı otelden çıkarılışı da ekrana geldi. Japon televizyon ekibinden bir görevlinin sırtında gözleri kapalı olarak otelinden çıkarılan Kuni'nin, ''Bugüne kadar hiçbir erkek elime bile dokunmamıştı ama...'' sözleri duyuldu. 
     Programda daha sonra eş adaylarının bulunduğu toplantı yerinde Kuni'nin gözleri açıldı. Kuni, gözündeki maskeyi çıkarırken, eş adayları kendisini ayakta alkışladılar. 
     Kendisiyle evlenmek isteyen 167 aday bulunduğu söylenen Kuni, oldukça şaşırarak, ''Kendimle gurur duydum. Bu soğuk havada buralara kadar geldiğiniz için teşekkür ederim'' dedi. 
     Daha sonra yakalarına aday numaraları iliştirilen erkeklerin görüntüleri ekrana geldi. 
     Bu sırada Kuni'nin, ''Tüm Japon kadınlarından, bu kadar erkeği tekelime aldığım için özür dilerim'' dediği duyuldu. 
     Üçüncü bölüm ''Acaba bunların arasından Kuni ile kırmızı kurdeleyi bağlayacak erkek çıkacak mı '' anonsuyla sona erdi. Programın son bölümü önümüzdeki hafta yayınlanacak. 
     






</TEXT>
</DOC>
