<DOC>
<DOCNO> 96025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/son/sondun30.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Uluslararası Kriz Grubu Ortadoğu için bir barış planı açıkladı 
</HEADLINE>
<TEXT>

     Dünyanın önde gelen baskı gruplarından biri olarak nitelenen Uluslararası Kriz Grubu ICG , Ortadoğu konusunda ABD, AB, BM ve Rusya'nın oluşturduğu Dörtlüler Grubu'nun temsilcilerinin bugün New York'ta yapacağı toplantı öncesi, Ortadoğu barış planı önerisiyle ilgili bir rapor yayımladı. 
     Merkezi Brüksel'de bulunan, eski Finlandiya Devlet Başkanı Marti Ahtisaari'nin başkanlığını yürüttüğü ICG'nin planında, uluslararası topluma ve Arap ülkelerine, ''İsrail ve Filistinlileri, bölgeye ABD öncülüğünde çokuluslu güç konuşlandırılması da dahil nihai anlaşmaya varmaları için bir an önce ikna etmeleri'' çağrısında bulunuldu. 
     
     ULUSLARARASI BARIŞ KONFERANSI 
     ICG raporunda New York'ta bugün toplanacak ''dörtlüler gurubu'' ile dörtlülerin yarın biraraya geleceği Mısır, Ürdün ve Suudi Arabistan dışişleri bakanlarından oluşan ''üçlü'' Arap grubuna, bir an önce Ortadoğu konulu barış konferansının toplanmasını desteklemeleri çağrısı da yer aldı. 
     Raporda, ''amacın, İsrail ya da Filistin yönetimine bir çözüm empoze etmek değil, çok fazla iç ve dış desteği alarak buna muhalefet edenleri susturacak bir çözümü oluşturmak olacağı'' belirtildi. 
     Arap Birliği'nin geçen Mart ayındaki zirvesinde kabul edilen, Suudi planıyla büyük ölçüde örtüştüğü belirtilen ICG'nin planında, ''bölgeye, varılacak anlaşmaları denetleyecek, tarafların güven ve güvenlik duygularını güçlendirecek ABD öncülüğünde çokuluslu güç konuşlandırılması'' destekleniyor. 
     ICG planında ayrıca, Kudüs'ün bölünmesi ve ''Eski Kent'' bölümü ile ortak dini alanlar için ''uluslararsı polis varlığı ile sivil yönetim'' öneriliyor. 
     
     BUSH'UN PLANI 
     ABD Başkanı George Bush'un geçen ay Ortadoğu politikasını açıkladığı konuşmasının ''Ortadoğu'daki çatışmalara, uluslararası toplumun yakın gelecekteki tepkisinin koşullarını ortaya koyduğu'' belirtilen ICG raporunda, ''ancak Bush'un şu anki Ortadoğu planının makul zamanda bölgede şiddeti durduracağına ve adil ve sürdürülebiler bir barışı sağlayacağına inanmanın güç olduğu'' kaydedildi. 
     ICG raporunda, Bush'un bir uluslararası taahhüt ya da bir yol haritası olmadan ''geçici Filistin devletini'' destekleme planının, şiddetin durmasını sağlayamayacağı belirtilerek, şiddetin durmasından önce Filistinlilerin, ''İsrail işgalini sona erdirecek, meşru isteklerini gerçekleştirecek gerçek bir alternatif yolu'' görmeleri gerektiği kaydedildi. 
     Bush, şiddetin durması, Filistin'de kurumsal reformların yapılması ve yönetimin değişmesi karşılığında geçici Filistin devletinin kurulması ve 3 yıl içinde nihai bir çözüme varılmasına destek vereceğini açıklamıştı. 
     
     ICG 
     1995 yılında kurulan ICG'nin amacı, dünyanın istikrarın 
     bulunmadığı bölgelerinde, çıkma ihtimali olan veya halen süren krizleri önlemeye katkıda bulunmak ve kitlesel şiddet ile insanlara verilen zararın önlenmesine yardımcı olmaya çalışmak olarak açıklanıyor. Kuruluşun, bu amacını yerine getirebilmek için kriz bölgelerinde bürolar açabildiği, uluslararası ve yerel uzmanların yardımıyla kriz bölgelerindeki durumu incelediği belirtilen ICG, son yıllarda Bosna Hersek konusunda yazdığı raporlarla da Dayton Barış Anlaşması'nın uygulanmasına katkıda bulunuyor. 
     





</TEXT>
</DOC>
