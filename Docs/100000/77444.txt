<DOC>
<DOCNO> 77444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/10/ekonomi/eko05.html </URL>
<DATE> 2002/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İkinci elde vergi yok 
</HEADLINE>
<TEXT>

Maliye Bakanı Oral, Özel Tüketim Vergisi’nin temmuzda yürürlüğe girmesinden sonra, ikinci el taşıtlarda verginin kalkacağını söyledi 
     ANKARA Milliyet 

     Maliye Bakanı Sümer Oral, bu hafta Meclis’e sevk edilecek Özel Tüketim Vergisi ÖTV tasarısının yürürlük tarihinin 1 Temmuz olarak planlandığını bildirdi. 
     Oral, dün düzenlediği basın toplantısında ÖTV ile dolaylı vergi sisteminin basitleşeceğini ve AB ile uyum sağlanacağını belirtti. 2002 rakamlarıyla 15 katrilyon lira büyüklüğündeki verginin ÖTV kapsamına gireceğini vurgulayan Oral, 16 ayrı vergi, fon ve harcın yürürlükten kalkacağına dikkat çekerek, "ÖTV bürokrasiyi azaltan bir düzenleme" dedi. 
     
     Ek yük getirmeyecek 
     ÖTV’nin ek bir vergi yükü getirmediğini yineleyen Oral, ÖTV’nin çıkışı ile KDV’deki oran sayısının üçe düştüğünü de belirtti. Oral, ÖTV’nin ilk iktisapta edinim uygulanan bir vergi olması nedeniyle, ikinci el araba satışlarının ÖTV kapsamı dışında kalacağını anlattı. İkinci elde vergi kaybı olmayacağını belirten Oral, satışların artmasının vergi hasılatını yükseltmesini beklediklerini vurguladı. LPG’de kullanım yerine göre Bakanlar Kurulu’na vergide farklılaştırma yetkisi verildiğini de hatırlatan Oral, otogazdaki bu yetkinin kullanılacağını ifade etti. 
     Oral, otomobildeki vergilendirmede ağırlıktan, motor hacmine gidileceğini hatırlatarak, "Burada mevcut durumdan, çok az fazla veya düşme olabilir" dedi. Kolalı gazozlarda eğitime katkı payı adı altında yüzde 15 ilave artış meydana geldiğini kaydeden Oral, ÖTV tasarısında söz konusu ürünlerin vergi yükünde yüzde 10’luk indirimin esas alındığını söyledi. 
     
     Emlakte rayiç uyarısı 
     Emlak Vergisi’nde beyannamesiz bir dönemin başladığına da dikkat çeken Oral, yeniden belirlenecek rayiç bedellerde ortaya çıkabilecek adaletsizliklere müdahale edeceklerini vurguladı. 
     Gelirler Genel Müdürü Akif Hamzaçebi’nin verdiği bilgiye göre ÖTV ile yıl sonunda Taşıt Alım Vergileri nedeniyle vergi dairelerinde oluşan yığılma ortadan kalkacak, alkollü içkilerden alkol derecesine göre vergi alınacak. 
     Şu anda yüzde 26 ve 40 KDV olan mallardaki ÖTV oranıyla Bakanlar Kurulu kararı ile oynanamayacak, ihracatta ÖTV iadesi ödenecek. 
     



 EKONOMİ 


















</TEXT>
</DOC>
