<DOC>
<DOCNO> 88991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/10/son/sondun24.html </URL>
<DATE> 2002/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Le Figaro "Ecevit istifayı düşünmüyor" 
</HEADLINE>
<TEXT>

     Fransa'da yayınlanan Le Figaro gazetesi, ''Ecevit istifa etmeyi düşünmüyor'' başlığıyla verdiği haberde, Başbakan Ecevit'in sağlık durumuyla ilgili Türkiye'de süren tartışmalara ve Demokratik Sol Parti'de olası liderlik arayışlarına yer verdi. 
     Le Figaro, Ecevit'in ''Hükümeti bırakmaya niyetli değilim, buna hakkım yok'' şeklindeki açıklamalarına atıfta bulunduğu haberde, Başbakan Bülent Ecevit'in 10 günlük bir aradan sonra düzenlediği basın toplantısıyla kamuoyunun ve basının önüne çıktığını yazdı. 
     Fransız gazetesi, Ecevit'in Cumhurbaşkanı Ahmet Necdet Sezer'in düzenlediği AB zirvesi ve Milli Güvenlik Kurulu toplantısına katılamadığını hatırlattı ve sağlık sorunu yüzünden istifa çağrılarının arttığını ifade etti. 
     Türkiye'de AB'ye tam üyelik süreci öncesi yapılacak reformlar konusunda koalisyon ortaklarının görüş ayrılıkları içinde olduğu kaydedilen yazıda, son kamuoyu yoklamalarına göre üç partinin de, yüzde 10'luk oy barajının altında gözüktüklerini yazdı. 
     Le Figaro'nun haberinde, DSP'de Ecevit sonrası liderlik arayışları için, Devlet Bakanı ve Başbakan Yardımcısı Hüsamettin Özkan, Dışişleri Bakanı İsmail Cem ve Devlet Bakanı Kemal Derviş'in adlarının geçtiği, ancak Derviş'in kendisinin de siyasete girme konusunda kararsız olduğu ifade edildi. 
     





</TEXT>
</DOC>
