<DOC>
<DOCNO> 92699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/son/sontur12.html </URL>
<DATE> 2002/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP "Uzlaşma sağlanırsa Meclis'i toplantıya çağıracağız" 
</HEADLINE>
<TEXT>

     ANAP Grup Başkanvekili Beyhan Aslan, liderler zirvesi ve partiler arasında AB kriterlerine ilişkin uzlaşma sağlanması durumunda TBMM'yi olağanüstü toplantıya çağıracaklarını söyledi. 
     Aslan, TBMM'de düzenlediği basın toplantısında, Aralık ayında yapılacak Kopenhag Zirvesi'nde Türkiye'nin tarih alabilmesi için AB kriterlerinin mutlaka yerine getirilmesi gerektiğini belirterek, ''Hiç kimse, bayrak, din, Atatürkçülük gibi kavramları AB karşıtlığı için kullanmasın. Çünkü, bunlar Türk Milleti'nin ortak değerleridir ve partiler üstüdür. Hiç kimse, kimsenin bayrak, millet ve vatan sevgisini ölçemez'' diye konuştu. 
     Partilerinin AB'ye girişi ''olmazsa olmaz'' bir kural olarak gördüğünü anlatan Aslan, liderler zirvesi veya partiler arasında herhangi bir uzlaşma sağlanması durumunda TBMM'yi olağanüstü toplantıya çağıracaklarını bildirdi. Aslan, bunun için 70 imza topladıklarını söyledi. 
     Aslan, AB konusunda başta medya olmak üzere sivil inisiyatifi göreve çağırdıklarını da kaydetti. 
     Aslan, bir gazetecinin ''MHP'nin yerine DYP ile hükümet kurma konusunda bir temasınız var mı '' şeklindeki sorusunu yanıtlarken, DYP ile sadece idam cezasının kaldırılması konusunda temas yürüttüklerini bildirerek, ''Eğer AB konusunda veya diğer konularda bir tıkanma olursa siyasi partiler bunu yetkili kurullarına götürerek değerlendirirler'' dedi. Aslan, Hükümet devam ederken başka bir parti ile hükümet görüşmeleri yapmanın siyasi ahlakla bağdaşmayacağını belirterek, böyle bir temas yürütmediklerini bildirdi. 
     Bir gazetecinin, idam cezası konusunda çalışma grubu oluşturulmasına MHP'nin ''korsan'' benzetmesi yaptığını hatırlatması üzerine Aslan, bu sözü esefle karşıladığını söyledi. Aslan, TBMM'de yapılacak hiçbir çalışmanın korsan olamayacağını belirterek, idam konusundaki çalışmanın, MHP Genel Başkanı Devlet Bahçeli'nin ''idam konusunda bizim dışımızda uzlaşma arayabilirsiniz'' sözleri üzerine başlatıldığını hatırlattı. Aslan, idam dışında diğer konularda Hükümet ortaklarının henüz bir arayışa girmediklerini de hatırlattı. 
     Aslan, Başbakan Bülent Ecevit'in seçimle ilgili sözlerinin sorulması üzerine, bu sözlerin yanlış anlaşıldığını belirterek, ''Sayın Başbakan milletvekillerine mesaj verirken değişik sözcükler kullandı, bu da yanlış anlaşıldı'' dedi. 
     Bir gazetecinin sorusu üzerine Aslan, Başbakan Ecevit'in rahatsızlığı dolayısıyla ''bazı hatalar yaptığını'' belirterek, bu konuda herhangi bir değerlendirmede bulunmalarının nezaketle bağdaşmayacağını kaydetti. 
     





</TEXT>
</DOC>
