<DOC>
<DOCNO> 67303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/12/son/sontur09.html </URL>
<DATE> 2002/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli "Uyum yasası partilerin samimiyet sınavı oldu" 
</HEADLINE>
<TEXT>

     MHP Genel Başkanı, Devlet Bakanı ve Başbakan Yardımcısı Devlet Bahçeli, ''Uyum Yasası sürecinin iddia edildiği gibi sadece demokratikleşme ve özgürlük sınavı'' olmadığını ifade ederek, ''Aynı zamanda bütün partiler ve siyasetçiler açısından bir tutarlılık, samimiyet ve iyiniyet sınavı olmuştur'' dedi. 
     Bahçeli, partisinin Grup toplantısında yaptığı konuşmada, Uyum Yasası'nın kabul edilmesi sürecine ilişkin değerlendirmelerde bulundu. 
     Türk siyasi hayatının sağlığını bozan faktörlerin sadece demokratik normların yetersizliği olmadığını anlatan Bahçeli, demokrasinin en fazla özen gösterilmesi gereken bir yönetim biçimi olduğunu kaydetti. 
     Bu özenin gösterilmesi için bütün siyasi aktörler arasında uyum birliği sağlanmasının zorunlu olduğunu belirten Bahçeli, ''Dolayısıyla sorumluluk, tutarlılık ve açıklık gibi erdemlerden mahrum siyasi yapıların demokrasi havariliği ya yeterince bilinçli değildir ya da propagandaya yöneliktir'' dedi. 
     Bahçeli, ortalığı kaplayan eleştiri bulutlarının ve sözde demokrasi kahramanlarının ardından serinkanlı bir değerlendirme yapmanın gerekli olduğunu kaydederek, şöyle konuştu 
     ''Ana temasını Türk Ceza Kanunu'nun 312. maddesinin oluşturduğu uyum yasalarıyla ilgili tartışmalar maalesef bütün bu duyarlılıklardan uzak bir şekilde yürütülmüştür. Buna ek olarak, tartışmanın 'koalisyon adabı' özellikle de 'ortaklık hukuku' bakımından taşıdığı önem ya yeterince dikkate alınmamış ya da bilinçli olarak görmezlikten gelinmiştir.'' 
     
     Ortak payda görünürde 
     Bahçeli, hemen hemen hiçbir konuda bir araya gelemeyen siyasi partilerin uyum yasaları konusunda yakın işbirliğine girmesinin ilk planda ''demokratikleşme üzerinde samimi bir dayanışma anlayışının geliştiği'' düşüncesini akla getirdiğini belirterek, şunları kaydetti 
     ''Ancak, demokratikleşme ve özgürlük ortak paydasının sadece görünürde olduğu, daha sonra yapılan açıklamalardan anlaşılmış bulunmaktadır. 
     Bir kısım siyasetçiler, Kıbrıs konusundaki gelişigüzel açıklamalarıyla ünlü bir AB yetkilisinin ağzını kullanarak uyum yasalarıyla hiçbir ilerleme sağlanamadığından, bazıları da Hükümet'in bozulmadığından yakınmaya başlamıştır. Bazı yorumcular da 312. 
     maddeden yargılanmış olan birkaç kişinin yeni düzenlemeden yararlanıp yararlanamayacağı üzerinde odaklanmıştır. Bunların yanında, uyum yasalarının önemine ve demokratikleşme aciliyetine ısrarla vurgu yapanların aynı heyecanı ve telaşı Meclis Genel Kurulu'na yansıtamadığı göze çarpmaktadır.'' 
     
     Siyasetçilerin sınavı 
     Bahçeli, bütün bu yaşananların MHP'nin ''haklılığının bir kanıtı'' olduğunu söyledi. Devlet Bahçeli, şöyle devam etti 
     ''Uyum Yasalarıyla ilgili süreç, birilerinin iddia ettiği gibi, Türk siyaseti bakımından sadece demokratikleşme ve özgürlük sınavı olmamıştır. Aynı zamanda bütün partiler ve siyasetçiler açısından bir tutarlılık, samimiyet ve iyiniyet sınavı olmuştur. Yine Türkiyemizin birlik ve bütünlüğü konusunda duyarlılıkların gözlendiği bir zemini ifade etmiştir. 
     Bunların yanında, bazı medya mensuplarının partimiz karşısındaki önyargılı tutumlarının ulaştığı boyutlar ile bölücülük tehdidini algılama biçimlerinin bir kez daha test edildiği laboratuvar işlevi görmüştür.'' 
     
     Hükümetin özelliği 
     Bahçeli, 57. Hükümet'in birçok alanda ağırlaşan sorunların çözümü için uğraştığını belirterek, koalisyonun, ''MHP'nin, 1982 Anayasası döneminde ilk kez hükümette yer alması, Türk demokrasi tarihinin en uzun ömürlü koalisyonu olması, üç parçalı yapıya rağmen verimli ve uyumlu çalışmasının'' üç temel özelliği bulunduğunu söyledi. 
     ''Böyle bir siyasi tablonun şekillenmesinde MHP'nin özel bir yeri ve anlamı bulunmaktadır'' diyen Bahçeli, ''uzlaşma kültürü, koalisyon adabı, sorumluluk ahlakı'' gibi kavramları sürekli vurguladıklarını kaydetti. 
     Bahçeli, bu kavramların ''ısrarla çarpıtılmaya çalışıldığını'' dile getirerek, ''Siyasi hayatımızda zaman zaman nükseden kronik hastalıkların yanı sıra ülkemizdeki entelektüel yapıya ve medyaya hakim olan Batı kompleksinin de depreşmesi, ister istemez bazı olumsuz ve hatta saldırgan sonuçları da beraberinde getirebilmektedir'' dedi. 
     






</TEXT>
</DOC>
