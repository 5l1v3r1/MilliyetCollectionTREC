<DOC>
<DOCNO> 59197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/27/guncel/gun04.html </URL>
<DATE> 2001/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu da servis vurgunu 
</HEADLINE>
<TEXT>

İlköğretim okullarındaki servis ihaleleri, mercek altına alındı. Velilerden ihaledekinden yüksek fiyat isteyen firmaların sözleşmeleri feshedildi 
     İSTANBUL Milliyet 

     İstanbul Milli Eğitim Müdürlüğü ilköğretim müfettişlerinin servis ihaleleriyle ilgili başlattığı soruşturmada, pek çok okulda ihale fiyatları ile velilerden alınan ücretlerin birbirini tutmadığı belirlendi. 
     Yüzde 50'nin üzerinde kırım yapan firmaları denetlemeye başlayan müfettişler, yüksek kırımla ihale kazanan ancak velilerden fazla ücret alan servisleri tespit ederek, bu ihaleleri tek taraflı iptal etti. İstanbul Milli Eğitim Müdürü Ömer Balıbey, bazı velilerin ve ihalelere giren firmaların şik yetleri üzerine müfettişlerin görevlendirildiğini belirterek, "İncelemeye yüzde 95'e varan oranda kırım yaparak ihaleyi kazanan taşımacılardan başlandı" dedi. 
     
     Müdürlere kınama cezası 
     Servis ihalesini kazanabilmek için çok yüksek kırım yapan bazı taşıyıcıların daha sonra velilerden yüksek ücret aldığının ortaya çıktığını bildiren Balıbey, "Farklı ücret talep eden firmaların sözleşmeleri tek taraflı feshedildi. Bu okulların müdürlerine de kınama cezası verildi" diye konuştu. 
     Milli Eğitim tarafından sözleşmeleri feshedilen firmalar, yüzde 86.5 indirimle Bakırköy Murat Kölük İlköğretim Okulu'nun ihalesini kazanan Mesut Tur, yüzde 95.5 kırımla Capitol Alışveriş Merkezi İlköğretim Okulu ihalesini kazanan Balkaya Tur ve yine yüksek kırımla Esenyurt Yeniköy İlköğretim Okulu'nun taşıma işini alan Akkayalar Tur. 
     Firmaların yatırdığı teminat bedelleri de iade edilmezken, bu okullarda yeniden ihale açıldı. Aynı nedenle Ümraniye'de 5, Fatih'te de 3 ihalenin iptali için Milli Eğitim müfettişlerince ilgili kaymakamlıklara yazı yazıldı. 
     
     İhaleler nasıl yapılıyor 
     Geçtiğimiz eğitim-öğretim yılında hazırlanan yönergeye göre, okul müdürleri servis ihaleleri komisyonunda bulunmuyor. İhale komisyonlarının başkanı, okul dışından kaymakamlığın atadığı bir kamu görevlisi oluyor. Noter huzurunda yapılan ihaleden sonra velilerden fazla para tahsil edilmemesi için taşıma bedellerinin kırım yapılmış son hali okul müdürünce velilere yazılı olarak gönderiliyor. 
     



 GÜNCEL 


















</TEXT>
</DOC>
