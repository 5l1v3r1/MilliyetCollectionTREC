<DOC>
<DOCNO> 83963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/14/son/sonspo15.html </URL>
<DATE> 2002/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş "Ogün'ün takımda olmasını ben de isterdim" 
</HEADLINE>
<TEXT>

     Milli Takımlar Teknik Direktörü Şenol Güneş, takımın her geçen gün daha da iyiye gittiğini söyledi. 
     Antalya'nın Serik İlçesi'ne bağlı Belek Beldesi'nde kamp çalışmalarını sürdüren milli takımda, teknik direktör Şenol Güneş, basın mensuplarına yaptığı açıklamada, kamp çalışmalarının müsabakalara değil, altyapıya dönük olduğunu söyledi. Güneş, çalışmalarla, fiziksel ve zihinsel gelişmeyi sağlamayı amaçladıklarını kaydetti. 
     Futbolculara çalışmalar dışında, rakipler hakkında bilgiler de verdiklerini kaydeden Güneş, ''Ama rakipleri ön plana çıkarmıyoruz. Ön plana fiziksel ve zihinsel gelişme çıkıyor'' dedi. 
     Güneş, Fenerbahçeli Ogün'ün basında yer alan açıklamalarıyla ilgili olarak da şunları söyledi 
     ''Ogün'ün ne söylediğinin yorumunu yapmam. Ogün'ün ayrılmasına ben de üzüldüm. Kendisinin takımında çok başarılı olmasını canı gönülden dilerim. Sevdiğim bir arkadaşımdır. Keşke burada olsaydı. Her oyuncuyu, oynatmak için alıyorum. Oynatamadığımız oyuncuyu almanın anlamı yok. Ogün'ün açıklama yapması normal. Saygıyla karşılıyorum. Ogün'ü takıma alsaydım, hem kendisi, hem de takım zarar görebilirdi. Ogün'ü daha önce takıma almıştım. Sadece sevdiğim için almadım. Oyunu için aldım, takıma yararı olduğuna inandığım için aldım.'' Takımın üstüste yaptığı idmanlar yüzünden yorulduğunu da söyleyen Güneş, Hakan Şükür ve Rüştü'nün sakatlıklarının da önemli olmadığını kaydetti. Hakan Şükür'ün salonda çalıştığını ifade eden Güneş, ''Rüştü'nün kum dökme sorunu var. Bu yüzden takımdan ayrı düz koşuya başladı. Antalya kampında olmasa da Hong Kong'taki kampta takımla birlikte çalışmalara başlayacak ve Dünya Kupası'ndaki yerini alacak'' diye konuştu. 
     Milli Takım Doktoru Cengiz Dinç ise, Hakan Şükür'ün dizinde ödem oluştuğunu belirterek, sakatlığının Dünya Kupası'nda oynamasına engel olmadığını söyledi. 
     Milli Takım futbolcuları bugün, ısınma, topla teknik ve konsantrasyona yönelik çalışma yaptılar. Takım, yarım alanda, alan daraltma, pas ve pres üzerine çalıştı. Milli Takım oyuncuları daha sonra teker teker kalecilere penaltı attı. 
     





</TEXT>
</DOC>
