<DOC>
<DOCNO> 92794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/29/yasam/yas05.html </URL>
<DATE> 2002/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağlayan kız’ kupa istiyor... 
</HEADLINE>
<TEXT>

Dünya Kupası’ndaki sembolümüz Harika Güral, Millilerimizden Güney Kore’yi yenip üçüncülük kupasını getirmesini bekliyor 
     SiNAN TOROS İstanbul 

     Milli Takımımızın Dünya Kupası yarı final maçında Brezilya’ya 1-0 yenildiği karşılaşmanın bitiş düdüğü ile gözyaşına boğulan ve basın organlarındaki görüntüleriyle üzüntümüzün sembolü olan Harika Güral, dün babasıyla Japonya’dan İstanbul’a geldi. 
     Güral Porselen’in sahibi İsmet Güral’ın Bilgi Üniversitesi İngilizce İşletme bölümü mezunu kızı Harika Güral, havaalanında yaptığı açıklamada, "Dünyanın en iyi dört takımından biri olmanın gururu ile doluyum. Gözyaşlarım hem mutluluktan hem de üzüntüden kaynaklanmıştı. Çünkü yarı finalde Brazilya’yı yeneceğimize inanmıştık. Gözyaşlarımın Türkiye’ye tercüman olacağını bilemezdim" dedi. 
     
     Fenerbahçe taraftarı 
     Fenerbahçe taraftarı olduğunu da belirten Güral, Fransa, İtalya, Arjantin gibi favori takımların bu kupada yokken Türkiye’nin var olmasının büyük bir mutluluk olduğunu ifade ederek, şunları söyledi "Brezilya’yı yeneriz diye gittik, ama hayal kırıklığına uğradık. Brezilya’yı da yenebilecek olmayı düşünmek ne güzel bir şey. Yensek de yenilsek de Milli Takımımız her şeye değer. Onlarla gurur duyuyoruz." Fotoğrafının çekildiğini hissetmediğini belirten Güral, Güney Kore maçıyla ilgili olarak, "Gönlüm üçüncülük kupasının Türkiye’ye gelmesini arzuluyor" diye konuştu. 
     



 YAŞAM 

















</TEXT>
</DOC>
