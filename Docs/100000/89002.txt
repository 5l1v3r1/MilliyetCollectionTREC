<DOC>
<DOCNO> 89002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/10/son/sondun35.html </URL>
<DATE> 2002/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'ye yapılacak radyoaktif bomba saldırısı önlendi 
</HEADLINE>
<TEXT>

     ABD Adalet Bakanı John Aschroft, ABD'ye radyoaktif bomba saldırısını planlayan militanın 8 Mayıs'ta yakalandığını söyledi. 
     Aschroft, ABD'ye radyoaktif bomba saldırısı planlayan, Jose Padilla adıyla da tanınan Abdullah El Mücahir adlı el Kaide militanının, Pakistan'dan Chicago O'Hare Uluslararası Havalimanı'na geldiğinde yakalandığını bildirdi. 
     Adalet Bakanı Aschroft, Moskova'dan yaptığı açıklamada, el Mücahir'in ABD ordusunun elinde bulunduğunu ve düşman savaşçısı muamelesi gördüğünü söyledi. 
     Hükümetin el Mücahir'in planları konusundaki bilgilerinin birçok, bağımsız ve güvenilir kaynaktan geldiğini belirten Aschroft, Mücahir'in geçen yıl Afganistan ve Pakistan'a gittiğini ve burada el Kaide yetkilileriyle görüştüğünü söyledi. Aschroft, Mücahir'in burada bomba eğitimi aldığını bildirdi. 
     Adalet Bakanı, El Kaide'nin muhtemelen, Mücahir'in Amerikan vatandaşı olması ve ABD pasaportu taşıması nedeniyle ülkede serbestçe hareket edeceğini düşündüğünü söyledi. 
     Bu arada, adının açıklanmasını istemeyen bir yetkili, Mücahir'in muhtemel hedefinin Washington olduğunu söyledi. Bir başka yetkili de Mücahir'in yakalanmasını sağlayan istihbaratın, sorgulanan el Kaide militanlarından Ebu Zabayda'dan geldiğini söyledi. 
     El Mücahir'in Chicago'da faaliyet gösteren eski bir sokak çetesi üyesi olduğu, 1990'ların başında hapis yattığı belirtildi. 
     





</TEXT>
</DOC>
