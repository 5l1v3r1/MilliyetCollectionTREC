<DOC>
<DOCNO> 62032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/13/yasam/yas07.html </URL>
<DATE> 2002/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz ölüm affetmedi 
</HEADLINE>
<TEXT>

Kar, Adana Tufanbeyli’de köy yollarını kapattı. Hollanda’dan gelen genç mahsur kalınca 18 km. yolu yürümeye kalktı. Yola çıkan beş gençten üçü geri döndü. Yola devam eden iki gençten biri ise dondu 
     AZMİ ATİLLA Adana DHA 

     Hollanda’dan tatilini geçirmek için Adana Tufanbeyli’ye gelen Tahsin Bilir’i 18 kilometre uzaklıktaki köyden getirmek için yaya olarak yola çıkan iki gençten 19 yaşındaki Fakı Sayın donarak öldü. 
     Bilir, 2 Ocak’ta akrabalarını ziyaret için Ayvat köyüne gitmek istedi. Bir gün sonra yağan kar nedeniyle köyde mahsur kalan Bilir, 5 Ocak’ta Hollanda’ya dönüş uçak bileti olduğu için yakınlarından gelip kendilerini almalarını istedi. Şiddetli tipinin sürmesi üzerine yakınları, Osman Erkmen, Ahmet Erin, Mustafa Bozdemir, Fakı Sayın ve Halil Birer, ancak 8 Ocak’ta 2 atla yola çıkabildi. 13 kilometre yol kat eden 19 yaşındaki 5 genç bir süre sonra atlarıyla birlikte yürüyemez duruma geldi. Erkmen, Erin, Bozdemir atlarla Kayapınar köyüne dönerken, Sayın ve Birer yürüyüşü sürdürdü. 
     İkinci gün arkadaşlarının peşinden tekrar yola çıkan 3 genç, Ayvat köyüne 800 metre uzaklıkta 2 arkadaşlarını karlar içinde kendilerinden geçmiş halde buldu. Fakı Sayın cansız, Birer ise yarı donmuş durumda köye taşındı. 
     
     Kara saplandık 
     Adana Numune Hastanesi’nde tedavi altına alınan ve 2 ayak parmaklarının donma nedeniyle kesilmesi tehlikesiyle karşı karşıya bulunan Birer, arkadaşlarından ayrıldıktan sonra beyaz ölümle verdikleri 16 saatlik mücadeleyi şöyle anlattı 
     "Köye yaklaştığımızda saat 03.00 olmuş, ayaklarımız ağırlığımızı çekmez olmuştu. Kara saplandık. Dinlenmek için kuytu bir yere çöktük. Aramızda 1- 2 metre vardı. Ancak kafamızı çevirip birbirimize bile bakamaz haldeydik. Üşüyorduk. Benim parkamın başlığı vardı. Fakı, Ahmet Kaya’nın türkülerini söyleyip uyumamızı önlemeye çalıştı. Gün doğduğunda h l onun türküleri duyuluyordu. Arkadaşlarımız bize ulaşmadan 1 saat kadar önce o da sustu. Arkadaşlarımızın geldiklerini ve bizi köye taşıdıklarını sadece hissettim." 
     
     Sevdiği kız için öldü 
     Anadolu Ajansı’nın haberinde ise Fakı Sayın’ın sevdiği kızı görmek için yola çıktığı ve Halil Birer’in onu yalnız bırakmamak için kendisine eşlik ettiği belirtildi. Birer, olayı şöyle anlattı 
     "Çocukluk arkadaşım, sevdiği kız için yoğun kara rağmen yollara düştü. Yalnız bırakmadım. Çarşamba günü yola çıktık ve gün boyunca yürüdük. Çakırlar köyü yoluna yaklaştığımızda, yol karla kaplı olduğu ve yabani hayvan izlerine rastladığımız için Ayvat köyüne yönelmek zorunda kaldık. Güçlükle ilerliyorduk. Akşam saatlerinde tipi başlayınca kayalıklara sığındık. Gece olduğunda iyice üşümeye başladık. Ne yapacağımızı bilmiyorduk. Yola çıktıktan 36 saat sonra tesadüfen 3 kişi bizi buldu. Tüm çabalarıma rağmen arkadaşımı kurtaramadım." 
     



 YAŞAM 





















</TEXT>
</DOC>
