<DOC>
<DOCNO> 84128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/son/sondun38.html </URL>
<DATE> 2002/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü Alman sunucuya şaka yapma yasağı 
</HEADLINE>
<TEXT>

     Alman özel televizyon kanalı Pro 7'de yaptığı ''TV Total'' adlı programda 17 yaşındaki bir kızın soyadı ile dalga geçen tanınmış sunucu Stefan Raab'a, Essen Eyalet Mahkemesi tarafından ''şaka yasağı'' getirildi. 
     Raab, programında, 17 yaşındaki Lisa Loch'un bir güzellik yarışmasını kazanmasından sonra, ''delik'' anlamına gelen soyadına ilişkin, çeşitli cinsel içerikli şakalar yapmıştı. 
     Raab, 8 Mayıs'ta yayınlanan programında, üzerinde cinsel ilişkide bulunan bir çiftin fotoğrafı ile cinsel içerikli ifadelerin yer aldığı bir pankart göstermişti. 
     ''TV Total'' programının yapımından sorumlu Brainpool adlı firmanın sözcüsü Katja Plüm, bugün Köln kentinde yaptığı açıklamada, ''Tabii ki, mahkeme kararına uyacağız. Birisi bizden bir şeyi yapmamamızı isterse buna uyarız'' dedi. 
     Lisa Loch'un avukatı Frank Röser de Essen kentinde yaptığı açıklamada, Loch'un evden dışarı çıkmadığını, kendisine duyduğu güveni kaybettiğini ve tehdit edilmekten korktuğunu söyledi. 
     Lisa Loch, geçen yıl katıldığı bir güzellik yarışmasında ''Miss Rhein-Ruhr'' seçilmişti. 
     Raab ise geçen yıl Aralık ayından bu yana yayınlanan programlarında Loch'un soyadı ile sık sık cinsel içerikli şakalar yapmıştı. 
     





</TEXT>
</DOC>
