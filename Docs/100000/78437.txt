<DOC>
<DOCNO> 78437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/15/son/sondun01.html </URL>
<DATE> 2002/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat "Bölgesel Barış Konferansı önerisini kabul edebilirim" 
</HEADLINE>
<TEXT>

     Filistin Devlet Başkanı Yaser Arafat, bölgesel barış konferansı düzenlenmesi yönündeki İsrail önerisini, ABD'nin de fikri desteklemesi halinde kabul etmeye hazır olduğunu söyledi. 
     Arafat, ''Fox News'' televizyonuna telefonla yaptığı açıklamada, İsrail Başbakanı Ariel Şaron ve ABD Dışişleri Bakanı Colin Powell'in üzerinde görüştüğü şekilde, derhal bir Ortadoğu barış konferansı düzenlenmesine hazır olduğunu belirtti. 
     Ramallah'da İsrail güçlerinin kuşatması altındaki karargahından konuşan Arafat, ABD Başkanı George Bush'un desteğini alan ve barışı sağlayabilecek nitelikte olan her girişimi kabul edebileceğini kaydetti. 
     Arafat bununla beraber, İsrail askerlerinin Batı Şeria'dan bir an önce çekilmesi yönündeki çağrısını yineledi. 
     ABD Dışişleri Bakanı Powell ile Tel Aviv'de dün kapalı kapılar arkasında görüşen Şaron, Powell'ın, ABD'nin himayesinde bölgesel barış konferansı yapılmasını desteklediğini bildirmişti. Şaron, konferansa Mısır, Suudi Arabistan, Ürdün, Fas ve Filistin temsilcilerinin katılabileceğini ve bu sayıyla sınırlı kalmasının da gerekmediğini belirtmişti. 
     
     Erakat "Zaman kaybı" 
     Bu arada Filistinli bakan ve başmüzakereci Saib Erekat, İsrail'in önerisinin ''zaman kaybı'' olduğunu ve geçen ayki Arap zirvesinde destek bulan Suudi barış planına alternatif oluşturmadığını söyledi. Erekat, Reuters'e yaptığı açıklamada, ''Şaron barıştan söz etmek istiyorsa, Arap barış girişimini kabul edebilir ya da işgali sona erdirip 4 Haziran 1967 tarihindeki sınırlara çekilebilir'' dedi. 
     





</TEXT>
</DOC>
