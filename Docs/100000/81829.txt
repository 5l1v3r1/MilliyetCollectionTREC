<DOC>
<DOCNO> 81829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/03/yazar/sazak.html </URL>
<DATE> 2002/05/03/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Özal'ı çevresi öldürdü 
</HEADLINE>
<TEXT>

     Sekizinci Cumhurbaşkanı Turgut Özal'ın ölümü, dokuz yıl sonra ailesince sorgulanıyor. 
     Özal'ın eşi ve milletvekili olan oğlu, Turgut Bey'in eceliyle ölmeyip, 'zehirlendiği' inancındalar Ailenin bu yöndeki kuşkuları, Özal'ı anma törenleri vesilesiyle her yıl gündeme getiriliyor. Ahmet Özal, mezarı açtırmaktan, Meclis'te bir araştırma komisyonu kurulmasına dek uzanan yeni girişimler peşinde. Semra Özal da, Özal'dan sonra Köşk'e çıkan Süleyman Demirel'i 'bildiklerini' açıklamaya çağırıyor. 
     Özal'ın 1993 Nisan'ında ani ölümüyle ilgili kuşkularda ortaya atılan iki tez vardır 
     İlki, Özal'ın Orta Asya gezisinden Ankara'ya kafasında bir 'Kürt planı'yla dönüyor olmasıdır. Turgut Bey'in Güneydoğu'da kalıcı bir barış için 'siyasi çözüm' modeli geliştirdiği ve Türkiye'ye dönüşünde bunu tartışmaya açacağı öne sürülüyordu. Nitekim Abdullah Öcalan da Özal'ın bu nedenle 'öldürülmüş' olabileceğini savunacaktı. 
     Özal'ın ölümüyle 'yarım kalmış' ikinci uğraşı ise Çankaya'dan inip, parti kuracak olmasıydı. Turgut Bey bu niyetini de yakınlarına açmıştı. Bir de ANAP kongresinde uğradığı 'suikast' var. Kartal Demirağ adlı ülkücü mahkum, Özal'a Atatürk Spor Salonu'nun kalabalığı arasından ateş açmış, kurşun mikrofona isabet edince kurtulmuştu. Ancak, suikast aydınlatılmadığı gibi sonradan yayımlanan bazı anılarda Özal'ın silahla yaralanmadığı, o kargaşa arasında cam bardağın kestiği parmağına kürsü altında dikiş atıldığı öne sürülmüştü. 
     Rahmetli de bu tür 'komplo'ların tartışılmasını severdi. 
     Ailesi de şimdi ölümünün dokuzuncu yılında Turgut Bey'in yolundan gidiyor ve 'Özal'ın öldürülmüş olabileceğine' ilişkin 'komplo'yu gündeme taşıyor. Bu iddia doğruysa Cumhurbaşkanı'nın 'zehirlendiği' bir devlet düzenini de Osmanlı Sarayı'ndan kalma anılarla gözaltına alacağız 
     Kamuoyu Özal ailesinden öncelikle, dokuz yıl neden sustukları konusunda inandırıcı bir açıklama bekliyor. 
     Demirel ve Cindoruk'un 'bildikleri' ve Çölaşan'a duyurdukları ABD'den gelen kalp ve prostatla ilgili raporlarsa o zaman 'zehirlenme' olasılığı değerini yitiriyor. Kaldı ki, böyle bir kuşkunun dile getirileceği ve otopsi isteneceği yer kalp krizi sonucu kaldırıldığı hastane ortamı olmalıydı. 
     Özal adını bu şekilde sömürmeye hiç gerek yok. 
     Rahmetli, Çankaya'da 'tarafsız' bir Cumhurbaşkanı gibi görev yapmak yerine, iktidarla ve kurucusu olduğu partiyle mücadeleye girmeyi yeğlemekle, 'tek adam'lık yolunda by - pass'lı kalbini yordu. Ne ailesi de ne hekimleri Özal'ı aşırı kilosuna ve ameliyatla açılan damarlarına rağmen yağlı yiyeceklerden ve kolesterolden uzak tutabildiler. 
     Turgut Bey bir cumhurbaşkanına gösterilmesi gereken özenin dışında bir çevrenin 'vur patlasın, çal oynasın' anlayışının sonucu, uzun ve yorucu yolculuklarla göz göre göre ölüme gitti. 
     Özal'ı çevresi öldürdü 
     
     







Siyasette yeni isimler 


"Sol" kavramı, Türkiye ve Dünya’da ne kadar algılanabildi 


Sezer’e övgü 


Ameliyatlar arapsaçı 


Işığa götürecek tünel nerede .. 


Gül kokusu 


Bugün Milliyet'in doğum günü 


Bekleyişler hızla aşağıya dönüyor 


Kilit adam 


Milliyet 52 yıldır sadece ve sadece gerçeğin aynası 


Turizm ve Türkiye 


Bir dahaki sallantıya kadar iyisiniz 


"Alamanya Alamanya umduğunu bulamanya" 


Özal'ı çevresi öldürdü 


Çok sesli zam yapmayın korosu 


Nasıl sevmeli 


Arsel’lerin ismi okulun kapısında yaşayacak 


</TEXT>
</DOC>
