<DOC>
<DOCNO> 54361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/27/son/soneko13.html </URL>
<DATE> 2001/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İndirim günleri yayılıyor... Sırada Gaziantep var 
</HEADLINE>
<TEXT>

     Gaziantep Ticaret Odası GTO 
     Başkanı Mehmet Aslan, stokları eritmek, piyasaları canlandırmak ve halkın bayram öncesinde ihtiyaçlarını düşük fiyatla karşılamasını sağlamak amacıyla, 1-7 Aralık 2001 tarihleri arasında indirim kampanyası yapacaklarını söyledi. 
     Aslan, düzenlediği basın toplantısında, ekonomik krizin, toplumun tüm kesimlerinde yoğun bir şekilde hissedildiğini ve piyasaların kilitlendiğini belirterek, ''Bu süreçte esnaf, tacir ve sanayicilerimizin gerekli özveriyi göstereceğine inanarak, piyasalara hareket getirmek amacıyla bu kampanyayı rdüzenledik'' dedi. 
     İstanbul ve Ankara'da yalnız birkaç büyük alışveriş merkezinin katıldığı kampanyaya, Gaziantep'te büyük-küçük tüm işletmelerin destek verdiğini ve bu konuda Türkiye'ye örnek olacağını kaydeden Aslan, ''Herkesin, her firmanın katılımını bekliyoruz. Çok küçük kar marjı ile yapılacak satışlar, satıcıya sürümden kazandıracaktır'' diye konuştu. 
     
     Tüketici istismar edilmesin 
     ''Bu Ülke İçin Seve Seve'' kampanyasına katılacak GTO üyelerinin, tüketiciyi istismara yönelmemesi ve gerçek anlamda indirime gitmesinin büyük önem taşıdığını vurgulayan Aslan, şöyle devam etti 
     ''Kurumlara gereken bilgi verildi. 1-7 Aralık tarihlerindeki indirim süresince firmaların işyerlerini iftardan sonra da açmaları uygulamaya canlılık kazandıracaktır. Ayrıca, ürün fiyatlarının etiket üzerinde yer alması sağlanacak. 
     Kampanyaya katılacak firmaların, firma kaşeleri ile GTO'ya başvurup bir taahhütname imzalamaları ve alacakları belgeyi işyerlerinde tüketicinin göreceği bir yere asmaları gerekiyor. 
     Gaziantep iş dünyasının bu kampanya ile Türkiye'ye örnek olmasını diliyoruz.'' 
     






</TEXT>
</DOC>
