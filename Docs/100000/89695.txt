<DOC>
<DOCNO> 89695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/13/son/sontur09.html </URL>
<DATE> 2002/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayrağını kapan sokağa fırladı... 
</HEADLINE>
<TEXT>

     Milli futbol takımımızın ikinci tura yükselmesiyle birlikte Türkiye sokaklara döküldü. Büyük kentlerimizde maç sırasında boşalan meydanlar bu kez zaferi kutlayan binlerce kişi yüzünden trafiğe kapandı. 
     Türkiye'nin Dünya Kupası'nda grubundaki son maçında Çin'i 3-0 yenerek ikinci tura çıkmasını, futbolseverler Taksim Meydanı'nda büyük coşkuyla kutladı. 
     Karşılaşmayı Taksim'deki çeşitli cafelerde izleyen futbolseverler, karşılaşmanın sona ermesi ve A Milli Futbol Takımı'nın 2. tura çıkmasının ardından Taksim Meydanı'na doğru zafer şarkıları söyleyerek çıktılar. 
     Sporseverler burada ellerinde Türk bayrakları, davul-zurnalar eşliğinde Türkiye lehine tezahüratlar yaptılar. 
     
     ÖNCE GOLLER SONRA İLGİ... 

     Karşılaşmayı İstiklal Caddesi'ndeki Küçükparmakkapı Sokak'taki cafelerde izleyen futbolseverlerin, önce karşılaşmaya pek fazla ilgi göstermediği görüldü. 
     Türkiye'nin maçın başlarında arka arkaya 2 gol atması ve Brezilya'nın da Kosta Rika karşısında öne geçmesinin ardından, sokağa akın eden ve büyük çoğunluğu öğrenci olan, ellerinde Türk bayrakları ve yüzleri kırmızı-beyaz renklerle boyalı futbolseverler, karşılaşmayı coşkuyla izledi. 
     Çevre binalarda bulunan vatandaşlar da Türkiye'nin attığı her golden sonra, pencerelere çıkarak sevince ortak olurken, aşağıya da küçük kağıt parçacıkları attılar. 
     Bazı öğrenciler de Türkiye'nin attığı ilk golden sonra meşale yaktılar. 
     Bir ara Brezilya-Kosta Rika maçının skoru 3-2 olmasıyla ağlayan futbolseverler, maçın sonlarına doğru Türkiye'nin attığı 3. golle büyük sevinç yaşayıp ikinci turu kutlamaya başladılar. 
     
     "NE KOSTA RİKA, NE DE ÇİN" 

     Karşılaşmanın bitimiyle birlikte Türkiye lehine tezahüratlar yaparak İstiklal Caddesi'ndeki çeşitli kafelerden çıkıp meydana doğru yürüyen futbolseverler, burada Gençlik Marşı'nın ''Ne Kosta Rika, Ne de Çin, Ne de Sambacı Brezilya'' diye yorumlanan şeklini seslendirdiler. 
     Taksim Meydanı'na yakın semtlerden de vatandaşlar ellerinde Türk bayrakları ile gelirken, Beyoğlu Belediyesi'nin bir minibüsü de ünlü sanatçı Tarkan'ın Milli Takım için yaptığı şarkıyı hoparlörlerden çalarak coşkuya ortak oldu. 
     Daha sonra Beyoğlu Belediyesi'nin aracında toplanan futbolseverler, hep bir ağızdan İstiklal Marşı'nı söylediler. 
     Bu arada, çevrede bulunan bazı turistlerin de kafalarında ''kırmızı-beyaz Türkiye'' yazan bantlar takarak, Türkiye'nin sevincine ortak oldukları görüldü. 
     Çevrede bulunan emniyet güçleri kalabalığı taşkınlık yapmaması için uyarırken, Taksim Meydanı'ndan geçen araçlar da kornalar çalarak Milli Takım'ın başarısını kutladılar. 
     Öte yandan Türk bayağı satıcılarının ellerindeki bayraklar, A Milli Takım'ın 2. tura çıkmasıyla birlikte büyük ölçüde alıcı buldu. 
     
     BREZİLYA'YA DESTEK 

     Karşılaşmayı Taksim'deki çeşitli cafelerde izleyen sporseverlerin maç boyunca kulakları, Brezilya-Kosta Rika maçındaydı. 
     Futbolseverler, Türkiye'nin Brezilya ile yaptığı maçtan sonra büyük tepki gösterdikleri sambacılara bugün destek verdi. 
     Türkiye maçını izlerken Brezilya'nın Kosta Rika'ya attığı her golden sonra bu ülke lehine tezahüratlar yapan futbolseverler, golleri atan Breziyalı oyuncuların lehine de uzun süre tezahürat yaptı. 
     Karşılaşmanın özellikle ikinci yarısında Türkiye'nin tur atlama ihtimali yükselince birçok medya mensubu, Küçükparmakkapı Sokağa gelerek kafelerden görüntü aldı. Bu sırada bazı kişilerin medya mensupları aleyhine pankart açtıkları görüldü. 
     
     KADIKÖY'DE SEVİNÇ GÖSTERİLERİ 

     Kadıköy Altıyol'da da Boğa Heykeli'nin etrafında toplanan kadınlı erkekli vatandaşlar, ellerinde Türk bayraklarıyla Milli Takım'la ilgili tezahüratlar yaparak sevinç gösterilerinde bulundular. 
     Bu arada, Milli Takım'ın 2. tura yükselmesini şehir hatları vapurları ve gemiler de düdüklerini çalarak kutladılar. 
     
     TURİSTLER DE ORTAK OLDU 

     A Milli Futbol Takımı'nın, 17. Dünya Kupası'na mücadele ettiği C Grubu'ndan çıkmasıyla büyük sevinç yaşayan tarihi Kapalıçarşı esnafının, bu coşkusuna turistler de ortak oldu. 
     ''Ay yıldızlılar''ın, grubundaki son maçında Çin'i 3-0 yenerek gruptan çıkmasının kesinleşmesiyle birlikte, Kapalıçarşı'yı adeta bayram yerine çeviren esnaf ve çevredeki çeşitli işyerlerinde çalışan vatandaşların coşkusunu, hayranlıkla izleyen turistler de coşku yaşayarak bu sevinci paylaştı. 
     Karşılaşmayı dükkanlarının önüne kurdukları televizyonlardan gruplar halinde izleyen sporseverler, maçın sona ermesiyle birlikte, adeta çılgına dönenerek, tezahüratlar eşliğinde, halaylar çekerek büyük sevinç yaşadı. 
     Maçı, Kapalıçarşı'nın ara sokaklarında izleyen taraftar grupları, daha sonra ana sokakta biraraya gelerek baştan sona çarşıyı dolaştı. 
     İstiklal Marşı'nı söyleyip, 10. yıl ve Gençlik Marşlarıyla milli gurur yaşayan sporseverler, çarşıyı ''Ay yıldızlı'' renklerle süsledi. 
     Bir sporseverin, Osmanlı giysisiyle sultanların giydiği kaftan ve kavuk giyerek elindeki Türk bayrağıyla yaşadığı coşku da turistler tarafından ilgiyle izlendi. 
     Ankara'da ise Kızılay meydanı maçtan sonra binlerce kişi tarafından kapatıldı. Öğle tatilinin başlamasıyla işyerlerinden çıkanların da katılımıyla Kızılay zaferi doyasıya yaşadı... 
     
     ALMANYA'DA DA COŞKU VAR 

     A Milli Futbol Takımı'nın Çin Halk Cumhuriyeti'ni 3-0 yenerek Dünya Kupası finallerinde 2. tura yükselmesi, Almanya'da yaşayan Türkler arasında da büyük coşkuyla kutlanıyor. 
     Karşılaşmayı Berlin'deki Potsdamer Platz adlı meydanda seyreden binlerce Türk vatandaşı, maçın sona ermesiyle Türk bayrakları sallayarak büyük bir coşkuyla meydandan ayrıldı. 
     Türk vatandaşlarının maç sevincini sokaklarda sürdürmeleri nedeniyle şehiriçi trafikte sıkışıklıkların yaşandığı bildirildi. 
     Türk vatandaşlarının, diğer büyük Alman kentlerinde de bayraklarla sokaklara çıktıkları belirtildi. 
     
     ANKARALILAR SOKAĞA DÖKÜLDÜ 

     Dünya Kupası finallerinde C Grubu'nda mücadele eden A Milli Futbol Takımı'nın 2. tura çıkışı, Ankaralıları sokağa döktü. 
     A Millilerin, Çin ile yaptığı ve 3-0 kazandığı gruptaki son maçının bitiş düdüğüyle birlikte çok sayıda Ankaralı, ellerindeki Türk bayraklarıyla Kızılay meydanında toplanmaya başladı. Kısa sürede meydanı trafiğe kapayan kalabalık, Milli Takım lehine tezahürat yaptı ve davul-zurna eşliğinde halay çekti. 
     Kalabalığın dağılmaya başladığı sırada Kızılay meydanına gelen Cumhuriyet Halk Partisi seçim otobüsü, çaldığı parçalarla dağılan kalabalığı yeniden topladı ve otobüsün üstüne çıkan çok sayıda insan, ''12 Dev Adam'' parçası eşliğinde dev bir Türk Bayrağı açtı. 
     Daha sonra, alanda bulunan güvenlik güçleri, otobüsün içerisinde bulunan görevlilere müdahale ederek, otobüsün alanın dışına çıkmasını istediler. Kalabalığın buna itiraz etmesi ve otobüsün önünde coşkuyu sürdürmek istemesi üzerine, güvenlik güçleri bu kez kalabalığı dağıttı ve otobüsü Maltepe yönüne doğru hareket ettirerek, alandan uzaklaştırdı. 
     
     PARİS'TE TÜRK BAYRAĞI 

     17. Dünya Kupası finallerinde A Milli 
     Takım'ın 2. tura yükselmesi, Fransa'daki Türkler arasında da büyük sevinç yarattı. 
     Milli takımın 2. tura çıkmasından sonra, Champ-Elysee Meydanı'nda bulunan Türk Turizm Müşavirliği'ne dev Türk Bayrağı asıldı. 
     Champ Elysee meydanındaki Türk Turizm Ofisi binası önüne dev bir Türk bayrağını asan Türkiye'nin Turizm ve Tanıtma Müşaviri Serpil Varol, milli takımın başarısının Türkiye'nin tanıtımına önemli katkısı olduğunu söyledi. 
     Serpil Varol ayrıca Paris'in merkezinde yer alan 2 ayrı postanenin de Türk bayrakları, afişler ve milli takım formalarıyla süslendiğini söyledi. 
     Paris'in 2 ayrı semtinde bulunan postanelerdeki tüm gişelere de Dünya Kupası dolayısıyla Türk bayrakları asıldı. 
     





</TEXT>
</DOC>
