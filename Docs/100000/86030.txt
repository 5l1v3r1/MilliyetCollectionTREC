<DOC>
<DOCNO> 86030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/25/spor/spo05a.html </URL>
<DATE> 2002/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Samba garantisi 
</HEADLINE>
<TEXT>

Ay - Yıldızlı futbolcular, Şenol Güneş’in yüreğine su serptiler, "Brezilya maçına kadar fiziksel ve psikolojik olarak hazır olacağız" diye konuştular 
     DÜNYA Kupası öncesi olumsuz sinyal veren Milli Takım’da futbolcuların iddialı sözleri Şenol Güneş’i rahatlattı. Sadece Brezilya sınavını düşündüklerini ve bu maça kilitlendiklerini belirten Ay - Yıldızlı oyuncular, taktik ağırlıklı özel toplantıda, "Brezilya maçına kadar hepimiz hem fiziksel, hem de zihinsel hazır olacağız. Gün sayıyoruz. Bu maçtan yüzümüzün akıyla çıkacağız" diye konuşup, Güneş’e garanti verdiler. 
     TEKNİK Direktör Şenol Güneş ise, buna rağmen Güney Afrika yenilgisinin takımı psikolojik olarak etkilememesi için oyuncularını rahatlatmaya çalışıyor. Tecrübeli çalıştırıcının, futbolcularla otelde yaptığı toplantıda, "Kupayı almak isterdik, ancak olmadı. Özellikle ilk yarıda iyiydik. Neticede bu hazırlık maçı. Artık unutun ve finalleri düşünün. Daha iyi olmak zorundayız, çok çalışacağız" dediği öğrenildi. 
     
Bora yaraya tuz bastıÇin’in ünlü teknik patronu, "Güney Afrika karşısında bitik bir Türkiye gördüm" dedi 
     DÜNYA Kupası’ndaki rakibimiz Çin Halk Cumhuriyeti’nin Teknik Direktörü Bora Milutinoviç, Milli Takım’a yönelik çarpıcı eleştirilerde bulundu. Çin’in kamp yaptığı Macau’da basın toplantısı düzenleyen Yugoslav hoca, "Güney Afrika karşısında bitik’ bir Türkiye gördüm. Sanırım Türk futbolcular hazırlıklara geç başlamış. Bir haftada hava koşullarına alışacaklarını hiç sanmıyorum" açıklamasını yaptı. 
     YAKLAŞIK 200 medya mensubunun izlediği toplantıyı adeta şova dönüştüren Milutinoviç, "İstanbul’daki oyuncular ile maçtakiler arasında dünyalar kadar fark var. Hiçbiri hızlı oynayamadı. Konsantreleri çok çabuk bozuldu. Bu büyük avantaj. İşleri çok zor" dedi. Ünlü hoca, Güney Afrika karşısında Türkiye’nin çok değişiklik yapmasını da yanlış bulduğunu sözlerine ekledi. Çin, bugün Portekiz ile karşılaşacak. 
     



 SPOR 


























</TEXT>
</DOC>
