<DOC>
<DOCNO> 70705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/04/son/sondun28.html </URL>
<DATE> 2002/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Mısır Cumhurbaşkanı Mübarek "ABD'de El Kaide teröristleri var" 
</HEADLINE>
<TEXT>

     Mısır Cumhurbaşkanı Hüsnü Mübarek, ABD'de hala ''uykuda ve harekete geçmeyi bekleyen El Kaide teröristleri bulunduğunu'' söyledi. 
     Resmi ABD ziyaretine bugün başlayan Mübarek, Washington Times gazetesine verdiği demeçte, ''ABD'de birçok terörist örgüt var. Şu anda uykudalar, çok masumlarmış gibi rahatça davranıyorlar, eyleme kalkışma konusunda özgür hissettikleri an saldıracaklar'' diye konuştu. 
     ''Afganistan'da iktidarda bulunan Taliban'ın bozguna uğratılmasıyla Afgan sorununun bitmediğini'' söyleyen Mübarek, ''teröristleri etkisiz hale getirmek için çok çalışmak gerektiğini, bu kişilerin çok tehlikeli olduklarını, ABD'de bile izlenmeleri gerektiğini'' kaydetti. 
     Mübarek, ayrıca ''ABD'nin Irak'a olası bir saldırısının, çok sayıda sivilin ölümüne ve Arap ülkelerinde Amerikan karşıtlığına yol açacağı'' uyarısında bulundu. 
     Mısır Cumhurbaşkanı, Ortadoğu konusunda da, ''İsrail Başbakanı Ariel Şaron döneminin, 1977'de başlayan barış sürecinden bu yana en şiddetlisi'' olduğunu belirterek, ''şimdiye kadar böylesine şiddet görmediklerini ve durumun daha da vahim hal almasından endişe ettiklerini'' söyledi. 
     Mübarek, ''şu anki durumun Filistin lideri Yaser Arafat'ı daha popüler kıldığını'' savunarak, ''Arafat kazanmakta, İsrailliler ise kaybetmekte'' dedi. 
     






</TEXT>
</DOC>
