<DOC>
<DOCNO> 93537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/03/son/sontur06.html </URL>
<DATE> 2002/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezalardan yılan taksici İçişleri Bakanı'nın önüne atladı... 
</HEADLINE>
<TEXT>

     Taksi sürücüsü, 4 günde 3 trafik cezası kesilince İçişleri Bakanı Rüştü Kazım Yücelen'le olaylı bir şekilde görüşmeye kalkıştı. Bakan aracının önüne atlamak isteyen taksi sürücüsü, gözaltına alındı. 
     06 T 0218 plakalı taksinin 
     sürücüsü Tayfun Biricik, dün akşam saatlerinde bulvarda bekleme yaptığı iddia edilerek trafik ekibi tarafından 46 milyon lira para cezasına çarptırıldı. Taksi sürücüsü Biricik, bunun üzerine arabasını İnönü Bulvarı üzerinde park ederek İçişleri Bakanı Yücelen'in çıkışını beklemeye başladı. Yücelen'in saat 20.30 sıralarında bakanlıktan ayrıldığını gören Biricik, 200 metre ilerden fırlayarak Bakan'ın aracının önüne atlamak istedi. Jandarma Genel Komutanlığı nöbetçileri, şüpheli durumunu fark ederek Tayfun Biricik'i yakaladılar. Jandarma tarafından ön sorgulaması yapılan Tayfun Biricik, trafik polisinin kendisine son 4 günde 3 defa ceza kestiğini belirterek, ''Sayın Bakana durumu anlatacaktım'' dedi. Dün kendisine ceza kesen ekip görevlisinin kaba davranışta bulunduğunu da iddia eden Biricik, daha sonra polise teslim edildi. 
     





</TEXT>
</DOC>
