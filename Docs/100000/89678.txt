<DOC>
<DOCNO> 89678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/13/son/sonspo26.html </URL>
<DATE> 2002/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin Teknik Direktörü Milutinoviç istifa etti 
</HEADLINE>
<TEXT>

     Çin Milli Takımı Teknik Direktörü Bora Milutinoviç, Türkiye karşısında aldıkları 3-0'lık yenilgi sonrası yaptığı açıklamada, görevi bıraktığını açıkladı. 
     Çin, ilk kez katıldığı Dünya Kupası'na, ilk turda yaptığı 3 maçta da gol atamadan yenilerek elendi. 
     Çin Futbol Federasyonu ile 18 aylık sözleşmesi sona eren 57 yaşındaki Sırp çalıştırıcı, ''Şu anda Çin Milli Takımı ile olan ilişkilerimi bitirdim. Onlarla çalışmış olmaktan çok mutluyum'' dedi. 
     Dinlenmeye ve geleceğini düşünmeye ihtiyacı olduğunu belirten Milutinoviç, başka öneri alıp almadığı yolundaki soruları da ''Kaybederseniz bir teklif almazsınız. Birileri sizinle ilgilenirse tamam ilgilenmezse yine tamam'' diye yanıtladı. 
     ''Eğer çalışmazsam ölürüm'' diyen eski Yugoslav futbolcu, bugüne dek Çin'in yanı sıra Meksika, Kosta Rika, ABD ve Nijerya ile birlikte Dünya Kupası'nda 5 ayrı takımın başında sahaya çıkarak ilginç bir rekoru da elinde bulunduruyor. 
     





</TEXT>
</DOC>
