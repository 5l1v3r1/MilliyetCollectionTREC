<DOC>
<DOCNO> 65356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/01/yazar/guclu.html </URL>
<DATE> 2002/02/01/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Gençlerin üniversite kaygısı 
</HEADLINE>
<TEXT>

     Üniversite giriş sınavı ÖSS’ye daha çok var. Ama öğrenciler barut fıçısı gibi. Gergin bir bekleyiş içerisindeler. Ailelerin psikolojisi de onlardan farklı değil. Sanki bir sınava değil ölüm kalım savaşına hazırlanıyorlar... 
     Öğrenciler de aileler de artık işin farkında. Ne kadar başarılı olursa olsunlar ancak yüzde 3’ü istedikleri bölüme girebilecek. İşte bu da onları kahrediyor... 
     Mevcut sistem, öğrencileri mutsuz etmenin ötesinde bir işe yaramıyor. Buna bir kez daha şahit oldum. Öyle bir sistem ki, ne kazananlar mutlu ne de kazanamayanlar. 
     Açıkta kalanlar üniversiteye girememenin üzüntüsünü yaşarken mutlu azınlık olması gereken kazananlar ise istedikleri fakülteye girememenin burukluğu içerisindeler... 
     Sistem mağduru öğrencilere gelince Onlar tam anlamıyla şoktalar. Meslek liseliler gibi yanlış alanlara yönlendirilip istemedikleri fakülteleri seçmek zorunda bırakılanlar da gelecekle ilgili umutlarını yitirmenin eşiğindeler... 
     
Tekirdağ’da esen rüzgar      Önceki gün Tekirdağ’da liseli öğrencilerle birlikteydim. Önce Anadolu Lisesi’nde ardından Anadolu Öğretmen Lisesi’nde ve sonrasında Marmara Büyük Dershane’nin mükemmel organizasyonu ile tüm liselerden gelen öğrencilerle birlikte olduk. 
     Tekirdağlı gençlerin eğitime olan ilgisi her zamanki gibi yine çok yoğundu. Yüzlerce öğrenci gelecek arayışı içerisinde en ufak ayrıntıyı kaçırmak istemiyordu. Soru yağmuruna tutuldum. Bundan da çok mutlu oldum. Soru soran, sistemi sorgulayan, geleceğe yönelik ciddi arayışlar içerisinde olan gençlerin artması sevindirici. Umarım bu coşkuları hiç azalmadan devam eder... 
     
ÖYS geri gelecek mi      Diğer adaylar gibi Tekirdağ’daki öğrencilerin de en sık sordukları soru sınav sisteminin değişip değişmeyeceğine yönelikti. Böyle bir değişim söz konusu değil ama birileri özellikle bu yanlışı pompalıyor. YÖK ve ÖSYM de bu konuda net açıklamalar yapmadığı için kafalar karışıyor... 
     Tekirdağlı gençler, her ne kadar çok donanımlı olsalar da genelde tüm öğrencilerin içine düştüğü bazı önyargılardan kurtulabilmiş değiller. Neler bunlar Hep birlikte bakalım. Çünkü yediden yetmişe hepimizi ilgilendiriyor. 

</TEXT>
</DOC>
