<DOC>
<DOCNO> 58190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/21/ekonomi/aeko.html </URL>
<DATE> 2001/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Benim için ağlama Arjantin 
</HEADLINE>
<TEXT>
Don’t cry for me Argentina 
Arjantin’de sıkıyönetime rağmen yağmalama olayları durdurulamıyor. Çatışmalarda 20 kişi öldü. Başkan de la Rua, Ulusal birlik hükümeti’ çağrısına muhalefetten red yanıtı alınca istifa etti 
     EKONOMİ SERVİSİ 

     Halkın sokaklara döküldüğü, yağmalama olaylarında 16 kişinin öldüğü Arjantin’de hükümet istifa etti. Ancak hükümetin istifasını geri çeviren Devlet Başkanı Fernando de la Rua, mart ayında büyük umutlarla göreve getirilen Domingo Cavallo’nun istifasını kabul etti. Başkan de la Rua, yağmalama olaylarını durdurmak amacıyla 30 günlük sıkıyönetim ilan etti. 11 yıldır ilk kez güvenlik güçlerine olağanüstü yetkiler veren ve toplu gösteriyi yasaklayan sıkıyönetime rağmen olaylar durdurulamadı. Ekonomi Bakanlığı binasında birçok büro yandı. 
     
20 ölü, 250 ağır yaralı var      Yağmalama olaylarına müdahale eden polis, gaz bombası ve plastik mermiler kullandı. Olaylarda 20 kişi öldü, 250 kişi ağır yaralandı ve 2000 kişi gözaltına alındı. Cavallo’nun istifasına sevinen Arjantinliler, Başkan de la Rua’nın da istifasını istedi. 
     
Devlet Başkanı da istifa etti      Devlet Başkanı de la Rua, ülkedeki isyanın sona erdirilmesi için istifa edeceği tehdidi ile muhalefette bulunan Peronist Parti’ye ulusal birlik hükümeti’ne katılmaları çağrısında bulundu. Peronist Parti millitvekilleri, ulusal birlik hükümetine katılma’ önerisine red cevabı verdiklerini açıkladılar. Bunun ardından Başkan de la Rua da istifa ettiğini duyurdu. 
     
Cavallo’ya yurtdışı yasağı      Arjantin Mahkemesi de görevden alınan Cavallo’ya yurtdışına çıkış yasağı koydu. Yasağın konusu ise, 1991 - 1996 arasında Devlet Başkanı Menem döneminde gerçekleşen Ekvador ve Hırvatistan’a kaçak silah ticareti. Mahkeme, bu dönemde ekonomi bakanlığı görevinde bulunan Cavallo’dan ifade alabilmek için yurtdışı çıkış yasağı koydu. Öte yandan, Arjantin’nin en büyük işçi örgütü, Genel İşçi Konfederasyonu’nun CGT en sert sendika grubu, süresiz grev çağrısı yaptı. Yapılan açıklamada, "Sıkıyönetim kaldırmadıkça ve ekonomik önlemleri içeren paket iptal edilmedikçe, sürekli grevde olacağız" denildi. 
     Bütün bu gelişmeler sonrasında Arjantin Borsası devalüasyon beklentileriyle hızlı bir yükseliş yaşadı ve yüzde 17.5’lik bir artış gösterdi. 
     

</TEXT>
</DOC>
