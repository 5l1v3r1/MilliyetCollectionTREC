<DOC>
<DOCNO> 58689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/24/spor/spo02.html </URL>
<DATE> 2001/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
KADER GÜNÜ 
</HEADLINE>
<TEXT>

Mustafa Denizli ile ipleri koparma noktasına gelen Fenerbahçe, ikinci yarının seyrini belirleyecek. Denizli bugün oylanacak, diğer adaylar tartışılacak 
     YUSUF KOBAL 

     FENERBAHÇE Yönetimi bugün yapacağı toplantıda Mustafa Denizli hakkındaki resmi kararını verecek. Diyarbakır yenilgisiyle birlikte Denizli ile yollarını ayırmayı düşünen Sarı - Lacivertli yönetim, iki gün boyunca alternatifleri değerlendirerek, takımı kime teslim edecekleri konusunda araştırmalar yaptı. Toplantının gündeminde Denizli’nin oylanması ilk sırada yer alıyor. 
     YÖNETİM yeni teknik direktör adayı olarak yerli çalıştırıcılar arasında ilk sıraya Ankaragücü’nün genç hocası Ersun Yanal’ı oturttu. Çalıştırdığı takımlara hücum futbolu oynatan ve oyuncularında adale sakatlığı yaşamayan Yanal ile bugünkü karardan sonra temasa geçilecek. Oğuz Çetin’in yabancı bir kondisyoner ile devam etmesi, Aykut Kocaman ve Nejat Biyedic de alternatifler arasında. 
     YABANCI seçenekler içinde ise geçen sezon İnter’de başarısız bir sezon geçiren Tardelli var. İtalya Ümit Milli Takımı’nı Dünya Şampiyonu yapan Tardelli şu anda hiç bir kulüpte çalışmıyor. Yönetimin Denizli ile devam etme ihtimali ise çok zayıf gözüküyor. Avrupa’da şu anda noel tatili olduğu için yönetimin hoca araştırmalarının çarşambadan sonra hızlanması bekleniyor. 
     
Galatasaray lekelendi’Fenerbahçe Asbaşkanı Murat Özaydınlı ezeli rakiplerinin kollandığını ileri sürdü 
     GALATASARAY - Yimpaş Yozgatspor maçındaki hakem kararları Fenerbahçe’de sert tepki yarattı. Asbaşkan Murat Özaydınlı herkesin üç büyüklerin hakemler tarafından kollandığını söylediğine dikkati çekerek, "Son 5 senedir kollanan sadece bir takım var. Şeref, haysiyet ve namusun olmadığı yerde bu tip adamlar ortaya çıkıyor. Böyle devam ederse kitleler sahaya iner, kan gövdeyi götürür" dedi. 
     ÖZAYDINLI, ne federasyonun ne de hakem komitesinin bir şey söylemeye hakkı olduğunu belirterek, "Eğer şereflilerse dürüst davransınlar, ofislerine giderken açık açık Galatasaray formalarını giysinler" diye konuştu. Fenerbahçe Asbaşkanı, "Hakem kararlarıyla maçlar kazandırılıyor. Transferler Federasyon’da yapılıyor. Bugüne kadar sustuk, ancak uysal atın tekmesi de sert olur. Bu günahın vebalini taşıyamazlar" diye konuştu. 
     90 yıllık Galatasaray Kulübü’nün bu tip davranışlarla lekelendiğini de iddia eden Özaydınlı, "Biz bu toplumun içinde alnımız ak dolaşırız. Bunlar iki gün sonra sokağa nasıl çıkacaklar Koskoca Galatasaray’ı işte böyle lekeliyorlar" dedi. Murat Özaydınlı, "Beşiktaş maçında adam kaleye giden topu elle kesiyor devam diyorlar, bir de bu maçta verilen penaltıya bakın. Bunlarla sonuna kadar savaşacağız" yorumunu yaptı. n YALÇIN TÜRK 
     
Ali Yıldırım sorguya çekti      FENERBAHÇE’DE Mustafa Denizli’nin görevine son verilmesinde, futbolcuların ifadelerinin de etkili olduğu ortaya çıktı. Başkan Aziz Yıldırım’ın kardeşi yönetici Ali Yıldırım, dün Kaptan Rüştü, Ogün, Abdullah ve Mustafa Doğan’ı yardımcı antrenör Oğuz Çetin’in evinde topladı. Yıldırım, takımın tecrübeli oyuncularına başarısızlığın nedenini sordu. 
     OYUNCULAR ağız birliği etmişcesine Mustafa Denizli’nin kendilerini iyi çalıştırmadığını öne sürdüler. Uzun süren konuşmaların ardından Ali Yıldırım, futbolcuların gerekçesini, ağabeyi Aziz Yıldırım’a bildirdi. Bu sözleri duyan Yıldırım, Diyarbakır yenilgisi sonrası takımdan göndermeye meyil kazandığı Denizli hakkındaki kararını kesinleştirdi. 
     
Denizli’nin sıkıntılı günleri      MUSTAFA Denizli’yi Fenerbahçe’de geçirdiği çalkantılı günlerin yanı sıra ağır hasta olan annesinin de sıkıntısı sardı. Çeşme’ye gidip, annesiyle beraber olmak isterken, kulüpteki işler nedeniyle İstanbul’da kalmak zorunda olan Denizli, bugünkü yönetim kurulu toplantısından sonra yola çıkacak. Tecrübeli hocanın istifa etmeyi düşünmediği öğrenildi. 
     
Yugolar’a ekstra izin      BAŞKAN Aziz Yıldırım’ın bir haftaya indirdiği ara tatili, Yugoslav oyuncular deldi. Sürenin kısa olmasına itiraz eden Mirkovic, Lazetic ve Rapaic’e 3 Ocak’a kadar ekstra izin verildi. Revivo, Johnson ve Andersson’un ise karara itiraz etmedikleri halde bu durum karşısında nasıl bir tavır takınacakları merakla bekleniyor. 
     
Bazıları tatil sevmez      FENERBAHÇE’DE keyifsiz tatil başlarken, bazı futbolcular ise eksiklerini gidermek için Samandıra’da mesailerini sürdürüyorlar. Ogün, Yusuf, Ali Güneş, Mert Meriç ve Uche sakatlıkları sürdüğü için tedavilerine devam ediyorlar. 2. yarı hazırlıkları öncesinde tam hazır duruma gelmek için yılbaşı tatili yapmayacak olan bu futbolcularla birlikte, sağlık heyeti de Samandıra’ya kapandı. 
     
Para almaya utandılar      SARI - Lacivertli futbolculardan Yusuf ve Ümit Özat, kötü sonuçları gerekçe göstererek, transfer taksitlerini almak istemedi. İki oyuncu, "Bu parayı alamayız. Çünkü haketmedik" diyerek transfer taksitlerini reddederken, devreye Başkan Aziz Yıldırım girdi ve Ümit ile Yusuf taksitlerini aldılar. 
     
     
     



 SPOR 























</TEXT>
</DOC>
