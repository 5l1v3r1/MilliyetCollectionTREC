<DOC>
<DOCNO> 81910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/03/son/sonspo09.html </URL>
<DATE> 2002/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyon taç giyiyor... Ali Sami Yen'de şölen var... 
</HEADLINE>
<TEXT>

     Birinci Süper Futbol Ligi'nde 2001-2002 sezonu şampiyonluğunu geçen hafta ilan eden Galatasaray, 
     yarınki Yimpaş Yozgatspor maçında seyircisi önünde şampiyonluk kupasını alacak. Sarı-kırmızılılar, 15. lig şampiyonluğu ve formasına 3. yıldızı takma başarısını Yimpaş Yozgatspor ile yapacağı karşılaşma sonrası düzenleyeceği şölenle kutlayacak. ''Cim Bom'', şampiyonluğunu, taraftarlarının büyük heyecanla bekledikleri karşılaşma öncesinde ve sonrasında yapılacak gösterilerle kutlarken, sarı-kırmızılıları şarkıcı Kenan Doğulu coşturucak. Ses ve ışık gösterilerinin de yapılacağı şampiyonluk gecesinde, Futbol Federasyonu Başkanı Haluk Ulusoy, hazırlanan platformda şampiyonluk kupasını futbolculara verecek. Bu arada sarı-kırmızılı taraftarların, Ali Sami Yen Stadı'nı süsleyecekleri bildirildi. 
     
     ARİF'İN HEYECANI 
     Galatasaray'da yaşanan lig şampiyonluğunun ardından, şimdi de gözler Arif Erdem'in ''Gol Krallığı'' mücadelesine çevrildi. 
     Sarı-kırmızılıların, ligden düşmesi kesinleşen Yimpaş Yozgatspor ile yapılacak maçta, 19 golü bulunan Arif, 21 gollü Beşiktaşlı İlhan Mansız'ı geçmek için çaba harcayacak. 
     Takım arkadaşlarının da bu futbolcuya gol attırma çabası içine gireceği öğrenildi. 
     ''Gol Krallığı'' yarışında 19 gollü Ankaragücü'nden Augustine de şansını son haftaya taşıyanlar arasında yer alıyor. 
     
     ALİ SAMİ YEN'DE FİRE YOK 
     Galatasaray, Yimpaş Yozgatspor maçında ayrıca, bu sezon ligde kendi sahasındaki 17. maçını da kazanmak için mücadele edecek. 
     Birinci Süper Futbol Ligi'nde 2001-2002 sezonunda Ali Sami Yen Stadı'nda yaptığı 16 maçı da kazanan ''Cim Bom'', Fenerbahçe'nin geçen sezon yaşadığı başarıyı yinelemeyi amaçlıyor. 
     
     BİLETLER BİTTİ 
     Galatasaray'da, dün satışa çıkan ve tamamıyla tükenen karşılaşmanın biletlerinin karaborsaya düştüğü öğrenildi. 
     Taraftarların bilet bulabilmek için yoğun talep göstermeleri üzerine karaborsacıların, 150 milyon liralık numaralı tribün biletlerini 250 milyon liradan sattığı öğrenildi. 
     
     MUHTEMEL 11 
     Sarı kart cezalısı Hasan'dan yoksun Galatasaray'ın, Yimpaş Yozgatspor ile yapacağı karşılaşmaya şu muhtemel 11 ile çıkması bekleniyor 
     Mondragon, Vedat, Emre, Bülent Korkmaz, Perez, Ayhan, Batista, Ergün, Victoria, Arif, Niculescu Serkan . 
     Ali Sami Yen Stadı'nda saat 19.30'da başlayacak ve Digitürk Lig TV'den naklen yayınlanacak maçı, hakem Murat Ilgaz yönetecek. 
     Galatasaray'da ayrıca, sakatlığı bulunan Ümit'in yedek soyunacağı, Ergün'ün durumunun ise iyi olduğu bildirildi. 
     





</TEXT>
</DOC>
