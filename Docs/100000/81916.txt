<DOC>
<DOCNO> 81916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/03/son/sonspo15.html </URL>
<DATE> 2002/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan Mansız'ın gol krallığı heyecanı... 
</HEADLINE>
<TEXT>

     Birinci Süper Futbol Ligi'nde 2001-2002 sezonunun 3. sırada tamamlayarak, taraftarlarını üzen 
     Beşiktaş'ta gözler İlhan Mansız'a çevrildi. 
     Şampiyonluk ve Avrupa Şampiyonlar Ligi'ne katılma olasılığını ligin son haftalarında kaçıran siyah-beyazlılarda yarınki Gaziantepspor maçı öncesi tek hedef, ''Gol Krallığı'' yarışmasında önde bulunan İlhan Mansız'a bu unvanı yakalatmak. 
     Fenerbahçe maçında gördüğü kırmızı kart sonrası Profesyonel Futbol Disiplin Kurulu tarafından verilen 2 maçlık cezası dolan ve Gaziantepspor maçında forma giymesi beklenen İlhan Mansız, 21 golle, ligde en çok gol atan futbolcular sıralamasında ilk sırayı alıyor. 
     İlhan Mansız'ı 19'ar golle Galatasaraylı Arif ve Ankaragücü'nden Augustine izliyor. 
     Galatasaray, ligde son maçını evinde, ligden düşen Yimpaş Yozgatspor ile yaparken, Ankaragücü ise sezonu deplasmanda, ligde kalma mücadelesi veren Çaykur Rizespor ile yapacağı karşılaşmayla tamamlayacak. 
     
     3. ''KRAL'' OLMA YOLUNDA 
     Beşiktaş, bu yıl 44.sü kez düzenlenen ligde şimdiye dek yalnızca 2 ''Gol Kralı'' çıkarabildi. 
     1963-64 sezonunda Güven Önüt, 30 maçta 19 gol, 1989-90 sezonunda 
     da Feyyaz Uçar, 33 maçta 28 gol atarak bu unvanı aldı. 
     İlhan Mansız, yarışı önde tamamladığı taktirde siyah-beyazlılarda, 12 sezon sonra, 3. ''Gol Kralı'' unvanını alacak. 
     
     43 SEZONDA 27 KRAL 
     Birinci Futbol Ligi'nde geride kalan 43 sezonda, 25'i Türk, 2'si yabancı olmak üzere toplam 27 futbolcu ''Gol Kralı'' unvanını kazandı. 
     Galatasaraylı Metin Oktay, 6 kezle en fazla ''Gol Kralı'' unvanını yakalayan futbolcu olurken, Tanju Çolak ise, Galatasaray formasıyla attığı 39 golle, bir sezonda en fazla gol atan futbolcu rekorunu elinde bulunduruyor. 
     Ligin ilk ''Gol Kralı'' Metin Oktay, son ''Gol Kralı'' ise Bursasporlu Okan Yılmaz oldu. 
     Ligde en çok gol atan toplam 27 futbolcu, 13 ayrı takımdan çıkarken, Fenerbahçe ve Galatasaray 12'şer ''Gol Kralı'' çıkarmayı başardı. 
     
     PAYLAŞILAN KRALLIKLAR 
     Lig tarihinde 2 sezonda ''Gol Krallığı''nı birden fazla futbolcu paylaştı. 
     Fenerbahçeli Cemil Turan, 1975-76 sezonunda Ankaragücü'nden Ali Osman Renklibay ile birlikte 17'şer golle, 1979-80 sezonunda da Bursasporlu Bahtiyar Yorulmaz ile Altaylı Mustafa Denizli, 12'şer golle ortak ''Gol Kralları'' oldu. 
     





</TEXT>
</DOC>
