<DOC>
<DOCNO> 62057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/13/son/sondun05.html </URL>
<DATE> 2002/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan'ın ABD gündemi yoğun... 
</HEADLINE>
<TEXT>

     Başbakan Bülent Ecevit'in, ABD ziyareti sırasında, terörizme karşı işbirliği, Afganistan, Irak, Avrupa Güvenlik ve Savunma Politikası AGSP , Kıbrıs, Bakü-Ceyhan boru hattı ve ekonomik ilişkiler ile ikili ve bölgesel konuların ele alınması öngörülüyor. 
     Washington'daki diplomatik kaynaklar, ekonomik boyutun daha fazla vurgulanmasına karşılık, Başbakan Ecevit'in ziyaretinin merkezinde, ABD ile Türkiye'yi ilgilendiren siyasi ve stratejik konuların bulunduğuna dikkati çektiler. 
     Görüşmelerde, terörizmle mücadelede işbirliği, Afganistan'daki durum ve Irak konularının ağırlıklı olarak ele alınması bekleniyor. 
     Türk-Yunan ilişkileri ve Ortadoğu Barış Süreci gibi dış politika konuları da gündemde bulunuyor. 
     Afganistan ile ilgili olarak, bu ülkenin yeniden yapılandırılması konusunda Türkiye, ABD ile işbirliği yapmaya hazır olduğunu bildirecek. 
     Türkiye, Atatürk döneminde olduğu gibi Afganistan'a öğretmen ve doktor gönderebileceğini, Afgan ordusu ve polis gücünün oluşturulmasında yardımcı olabileceğini belirtecek ve bu konuda ekonomik destek verilmesi talebinde bulunacak. 
     
     Irak 

     Irak'a yönelik askeri bir operasyona ilişkin endişeler dile getirilirken, diplomatik kaynaklar, Amerikan yönetiminin henüz Irak lideri Saddam Hüseyin'e karşı kesin bir karar almadığına dikkat çekiyor. 
     ABD, Irak ile diplomatik ilişkileri olan Türkiye'den, bu ülkeye BM Güvenlik Konseyi kararlarına uyması yönünde telkinde bulunmaya devam etmesini bekliyor. Diplomatik kaynaklar, Türkiye ile ABD arasında Irak konusunda temelde görüş ayrılığı olmadığını, Türkiye'nin de Irak'ın BM Güvenlik Konseyi kararlarına uymasını ve silah gözlemcilerini yeniden ülkesine kabul etmesini istediğini belirtiyor. 
     Türkiye ve ABD, Irak konusunda sürekli danışma halinde bulundu. 
     Amerikalı yetkililer, Irak konusunda atılacak herhangi bir adımda Türkiye'nin görüşünün alınacağını ifade ediyor. Türkiye, Irak'ın bütünlüğünün korunmasında ısrar ederken, ABD de bu konuda aynı görüşü paylaştığını belirtiyor. 
     İki ülke arasında, Irak'a ilişkin ''teknik konu'' olarak adlandırılan görüş ayrılığının ise Türkiye'nin Irak'a ikinci sınır kapısı olduğu ifade ediliyor. Türk diplomatik kaynakları, ABD'nin bu konuya güçlü ifadelerle karşı çıktığını ve Türkiye'nin de bu görüşü dikkatle not ettiğini söylediler. 
     
     Kıbrıs, AGSP 

     Başbakan Ecevit'in Beyaz Saray'da ABD Başkanı George Bush ile görüşeceği 16 Ocak'ta, KKTC Cumhurbaşkanı Denktaş ve Kıbrıs Rum Yönetimi lideri Glafkos Klerides de biraraya gelecek. 
     Türkiye, bu yıl içinde Kıbrıs konusunda çözüm sağlanabileceğine inanıyor. Avrupa Birliği'nin AB Rum kesiminin tam üyeliğine karar vermeden önce, Kıbrıs'ta tarafların anlaşma sağlamaları ideal durum olarak görülüyor. 
     Kıbrıs'ta müzakereler sürerken, AB'nin Rumların üyelik sürecini ilerletmesinin, çözüme yönelik girişimleri baltalayıcı olacağına inanılıyor. 
     Türkiye, garantör ülke olarak, Kıbrıs sorununa Yunanistan'ın da el atmasını ve seyirci kalmak yerine çözüm için çaba sarfetmesini umuyor. 
     Ecevit'in Amerikalı yetkililerle görüşmelerinde, Ada'da iki bağımsız devletin kabul edilmesi gereğini dile getirmesi ve Denktaş ile Klerides arasında başlayan yüz yüze görüşmelerin desteklenerek, dışarıdan bu temaslara müdahale edilmemesini istemesi bekleniyor. 
     Başbakan Ecevit'in ziyaretinde, AGSP konusunun da ağırlıklı olarak gündeme gelmesi bekleniyor. 
     Türk, Amerikalı ve İngiliz heyetleri, Türkiye'nin AGSP'ye itirazlarını giderecek bir formül üzerinde anlaşmışlar, ancak Yunanistan, varılan uzlaşmaya dair çekinceleri olduğunu farklı platformlarda dile getirmişti. 
     Bakü-Ceyhan boru hattı konusunun ABD ve Türkiye açısından stratejik önemine dikkat çeken kaynaklar, ABD'nin projeye desteğinin sürdüğünü, Ecevit'in ziyareti sırasında da bu desteğin yinelenmesinin beklenebileceğini kaydettiler. 
     
     Ekonomi 

     Ekonomi kurmayları ve çok sayıda işadamanın eşlik edeceği Ecevit'in ziyaretinde, ekonomi konusu da ağırlıklı bir yer tutuyor. 
     Ecevit'in temasları çerçevesinde, tekstil kotalarının yükseltilmesi, FMS kredi borç faizlerinin silinmesi veya düşürülmesi, Türkiye'ye yapılan silah satışlarında Kongre'den zorluk çıkarılmaması, Türkiye'den ABD'ye yapılan ihracat ile ABD firmalarının Türkiye'ye yönelik yatırımlarının artırılması talebinde bulunulacak. 
     Diplomatik kaynaklar, Uluslararası Para Fonu IMF aracılığıyla sağlanan kaynaklar başta olmak üzere, ABD'nin ekonomik krizde Türkiye'ye sağladığı genel destekten duydukları memnuniyeti ifade ettiler ve bu desteğin Türkiye için çok değerli olduğunu belirtiyorlar. 
     






</TEXT>
</DOC>
