<DOC>
<DOCNO> 86881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/30/siyaset/siy02.html </URL>
<DATE> 2002/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bunun adı af değil 
</HEADLINE>
<TEXT>
Şartsız salıverme yasası 
Son "Af Yasası"nda bürokratların Adalet Bakanı’nı, Bakan’ın da Türkiye’yi yanılttığ ortaya çıktı 
     ERSAN ATAR Ankara 

     Adalet Bakanı Hikmet Sami Türk’ün, AKP’li Ramazan Toprak’ın "Şartla Salıverilme Yasası"na göre hangi suçtan kaç kişinin salıverildiği yönündeki sorusuna verdiği yanıttaki bilgilerin yanlış olduğu ortaya çıktı. Türk, yapılan hatadan üzüntü duyduğunu söyledi. 
     Türk’ün Toprak’a verdiği yanıt kamuoyuna yansıyınca, yanıtın ekinde yer alan istatistiki bilgilerde yer alan ilginç durum da ortaya çıktı. Anayasa Mahkemesi’nin iptal kararına rağmen af kapsamında yer almayan "resmi evrakta sahtecilikten 41, resmi evrak tanziminde yalan beyandan 12, sahte olarak hususi evrak veya senet tanziminden 9, uyuşturucu maddelerin kullanılmasını kolaylaştırmaktan 17, onbeş yaşını bitirmeyen küçüğün ırz ve namusunu tasaddi ve fiil ve hareketten 64, zorla ırza geçmekten 219, dolandırıcılıktan da 24 kişinin Şartla Salıverilme Yasası’na göre tahliye edildiği bilgisi yer aldı. 
     Askeri Ceza Kanunu’nun hiçbir şekilde af kapsamına girmeyen 55 ve 79. maddelerinden de salıverilenlerin olduğu belirtildi. Bu durum, "Af kapsamında olmadığı halde yanlış tahliyeler mi oldu " sorusunu gündeme getirdi. 
     Türk, önergeye verdiği yanıttaki yanlış bilginin kendisine gösterilmesi üzerine şaşkınlık yaşadı. Kendisine ayrıca verdikleri istatistiklerde aynı hatayı yapmayan bürokratlarını arayan Türk, "Bilgiler derlenirken bir yanlışlık yapılmış ama Meclis’e yanlış bilgi verilmesi nedeniyle üzüldüm" dedi. 
     Türk’ün verdiği bilgilere göre, Toprak’ın soru önergesine verilecek yanıtı, Ceza ve Tevkifevleri Genel Müdürlüğü’nün elindeki verilere göre Kanunlar Genel Müdürlüğü hazırladı. 
     Bakanın yanıtında 40 bin 518 kişinin yasadan yararlanarak tahliye edildiği bilgisi yer alıyordu. Türk’ün elindeki "doğru liste"ye göre ise af kapsamında olmayan suçlardan tahliye edilenlerin sayısı çıkarıldıktan sonra ortaya yeni bir sayı çıkması gerekirken, toplam sayıda yine bir değişiklik olmadı. 
     



 SİYASET 

















</TEXT>
</DOC>
