<DOC>
<DOCNO> 83674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/13/yazar/bila.html </URL>
<DATE> 2002/05/13/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
İdam zirvesi 
</HEADLINE>
<TEXT>

     Başbakan Bülent Ecevit, bu hafta normal mesaisine dönmeyi düşünüyor. Gündeminde hafta içinde gerçekleştirmeyi planladığı liderler zirvesi var. 
     Bu zirvede, "idam, Avrupa Birliği, Kıbrıs" konularını ele almak istediğini belirtmişti. 
     Zirvenin kritik konusu kuşkusuz idamın kaldırılması... 
     Bir önceki liderler zirvesinde, Dışişleri Müsteşarı Uğur Ziyal ile AB Genel Sekreteri Volkan Vural’ın koordinasyonunda idamın kaldırılması, Kürtçe yayın gibi konularda bir çalışma yapılması kararlaştırılmıştı. Bu hafta yapılacak zirvede bu çalışma ele alınacak. 
     İdam konusunda özel bir çalışma yapılmasına gerek duyulmasının nedeni ise Avrupa Birliği’nin terör listesine PKK ve DHKP - C’nin alınmasıydı. Dışişleri Bakanı İsmail Cem, AB’nin bu adımına karşılık, Ankara’nın adım atması gerektiği görüşünü liderler zirvesine taşımıştı. 
     İdam tümüyle kaldırılabilir mi 
     Başbakan Ecevit, kaldırılmasından yana. Eskiden beri idama karşı olduğu biliniyor. Son görüşmemizde, Türkiye’nin yıl sonuna kadar gerekli adımları atmazsa AB yolunda önemli fırsatlar kaçıracağını vurgulamıştı. Türkiye’nin idamın kaldırılması konusunda Abdullah Öcalan gibi özel bir sorunu bulunduğu, MHP’nin ve Bahçeli’nin bu nedenle karşı durduklarına ilişkin sorumuzu yanıtlarken de, "Öcalan’ın idamı Türkiye’ye yarar sağlamaz, aksine zarar getirir, terör örgütleri bunu istismar ederler" yanıtını vermişti. 
     Başbakan Yardımcısı ve ANAP lideri Mesut Yılmaz da idamın tümüyle kaldırılmasından yana. O da benzeri bir sorumuzu yanıtlarken, "Öcalan’ın asılmasında bir yarar yok. İdam Öcalan’ı da kapsayacak şekilde kaldırılmalı" görüşünü tekrarlamıştı. 
     Geriye kalıyor koalisyonun diğer ortağı MHP ve lideri Devlet Bahçeli. 
     Bahçeli ve MHP’nin tutumu ise şöyle özetlenebilir İdam kaldırılabilir ancak Öcalan hariç... 
     Bahçeli ve MHP kurmayları, bu görüşlerine uygun olarak, Öcalan’ın mahkum olduğu Türk Ceza Yasası’nın 125. maddesi dışında, Ceza Yasası’nda ölüm cezası öngören diğer maddeler ile diğer yasalarda ölüm cezası düzenleyen bütün maddelerin kaldırılabileceği çizgisinde duruyorlar. Öcalan’ın da yararlanacağı şekilde bir düzenlemeye "evet" diyerek, bu çizginin ötesine geçmek istemiyorlar. 
     İdamın kaldırılmasını savunan diğer iki ortağın Bahçeli ve MHP’yi ikna etmeleri kolay değil. Bu amaçla idam yerine, ağırlaştırılmış müebbet hapis cezası ile Öcalan da dahil bu ceza kapsamına girecek mahkumlara af uygulanamayacağını öngören bir seçenekle Bahçeli ve MHP razı edilmeye çalışılacak. Ancak bu seçenek de, 1999 seçim başarısını büyük ölçüde Öcalan ve PKK karşıtlığına borçlu olan MHP’nin hemen kabul edeceği bir öneri değil. 
     Bu nedenle bir zirvede sorunun çözülmesini beklemek zor... 
     
     







14 Mayıs 


K h çıkarım gökyüzüne... 


İdam zirvesi 


Gurbetçi inşaatçı zorda 


Demirel kimin tetikçisi, ne istiyor 


İşte verginin yol haritası 


"IMF" yufka ekmeği yedi mi 


AB’den tarihi dönemeç 


Sülale boyu dikiz 


Anneler Günü’nde gençlik ve Derviş’e dair 


Eğilmez ve Kumcu’dan iki hikaye Ekonomi Politikası 


</TEXT>
</DOC>
