<DOC>
<DOCNO> 58604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/23/son/soneko02.html </URL>
<DATE> 2001/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
SPK Başkanı ''2002'de piyasada olumlu etkiler bekliyorum" 
</HEADLINE>
<TEXT>

     Sermaye Piyasası Kurulu SPK Başkanı Doğan Cansızlar, istikrar programı ile alınan tedbirlerin olumlu sonuçlar vermeye başladığını belirterek, 2002 yılından itibaren piyasalarda olumlu etkilerin görüleceğini umduğunu belirtti. 
     SPK Başkanı Cansızlar, Ekonomi Muhabirleri Derneği EMD üyelerine yönelik olarak düzenlediği bilgilendirme toplantısında, dünyada 1980'li yıllar öncesinde reel kesimin dolaylı olarak bankacılık kesimini kullanarak finansman sağladığını, 80'lerin ardından ise kendi faaliyetlerini sermaye piyasaları aracılığıyla finanse eder duruma geldiğini kaydetti. Türkiye'de ise arda arda çıkan ekonomik krizler nedeniyle bu piyasaların istenildiği gibi gelişmediğini anlatan Cansızlar, önümüzdeki yıl yatırımcılara yönelik azınlık hakları ve küçük yatırımcıları korumak amacıyla öngörülen bir oy kullanma sistemi olan ''birikimli oy'' gibi yapacak düzenlemeler bulunduğunu ifade etti. 
     
     VADELİ İŞLEMLER VE OPSİYON PİYASASI 

     Cansızlar, Vadeli İşlemler Borsası'nın kuruluşu için de zemin hazırlandığını, esas sözleşmenin imzalanmasını beklediklerini belirtti. 
     ''Sanırım bu sene içerisinde Vadeli İşlemler ve Opsiyon Piyasası İzmir'de faaliyete geçmiş olacak'' diyen Cansızlar, sermayenin tabana daha fazla yaygınlaşması için, İMKB, İstanbul Altın Borsası, Takasbank, bankalar ve TOBB gibi ortaklarla geniş bir platform oluşturduklarını kaydetti. 
     Bu ortakların esas sözleşmeyi imzalayarak kendilerine faaliyet için 1 yıl içinde müracaatta bulunmalarını beklediklerini anlatan Cansızlar, ''Biz görevimizi yaptık'' diye konuştu. 
     Yatırımcıları Koruma Fonu'nun devreye sokulduğunu ve Aracı Kuruluşlar Birliği'nin oluşturulduğunu söyleyen Cansızlar, Birliğin faaliyete geçtiğini, iyi bir meslek örgütü olma yönünde çalışmalarının devam ettiğini vurguladı. 
     
     2002'DE PİYASALAR OLUMLU 

     Kamu borçlanma gereği yüksek ülkelerde sermaye piyasalarından istenen verimi tam almanın mümkün olmadığının altını çizen Cansızlar, ancak istikrar programı ile alınan tedbirlerin olumlu sonuçlar vermeye başladığını ve 2002 yılından itibaren piyasalarda olumlu etkilerin görüleceğini umduğunu belirtti. 
     Cansızlar, Vadeli Döviz İşlemleri Piyasasındaki vergi gibi bazı sorunların çözümü için bu hafta içinde Merkez Bankası ile biraraya gelerek bir toplantı düzenleneceğini de kaydetti. 
     SPK Başkanı, 2002 yılından itibaren Borsa'ya kote olan şirketlerin genel kurularına SPK'dan bir uzmanı gözetmen olarak göndereceklerini açıklarken, yatırımcıyı bilgilendirme açısından TRT'de her hafta programlara katılacağını ve illerdeki yatırımcıları bilgilendirme toplantılarının devam edeceğini belirtti. 
     






</TEXT>
</DOC>
