<DOC>
<DOCNO> 84618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/son/sontur08.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Havaya ateş eden alkollü polisi, kolundan vurup durdurdular 
</HEADLINE>
<TEXT>

     Mersin Emniyet Müdürlüğü'nde görevli olduğu öğrenilen alkollü bir polis memuru, Bursa'da havaya ateş açınca ortalığı karıştırdı. Olay yerine gelen polis ekibine de ateş eden polis memuru kolundan vurularak durduruldu. 
     Yetkililerden alınan bilgiye göre, Mersin Emniyet Müdürlüğü bünyesindeki bir karakolda görevli olan polis memuru Tacettin Özberk 44 , raporlu olarak geldiği Bursa'da, Ünlü Cadde'deki bir gazinoya gitti. 
     Gecenin ilerleyen saatlerine kadar eğlenen polis memuru, gazinodan çıktıktan sonra beylik tabancasını çekerek havaya ateş açmaya başladı. 
     İhbar üzerine olay yerine gelerek, kendisine müdahale etmek isteyen Muammer Sencer Polis Karakolu'na bağlı ekibin üzerine de 3 el ateş eden Tacettin Özberk, ekipteki bir polis tarafından kolundan vurularak durduruldu. 
     Olay yerine gelen 112 Acil Servis ekibi tarafından Bursa Devlet Hastanesi'ne kaldırılan Tacettin Özberk'in yapılan alkol kontrolünde 200 promil alkollü olduğu belirlendi. 
     Emniyet Müdürlüğü yetkilileri, hastaneye yatırılan Özberk'in durumunun iyi olduğunu, olayla ilgili soruşturma başlatıldığını bildirdiler. 
     





</TEXT>
</DOC>
