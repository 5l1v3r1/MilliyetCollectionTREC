<DOC>
<DOCNO> 82719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/siyaset/asiy.html </URL>
<DATE> 2002/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan’a baktı hayatı değişti 
</HEADLINE>
<TEXT>

Ecevit’in özel doktoru Prof. Zileli’den daha önce birkaç gün sonrası için alınan randevular, artık 3 - 4 ay sonrasına veriliyor 
     ELÇİN ERGÜN Ankara 

     Vatandaşlar, Başbakan Bülent Ecevit’in "bağırsak enfeksiyonu" rahatsızlığını tedavi eden Başkent Üniversitesi Nöroloji Ana Bilim Dalı Başkanı Prof. Dr. Turgut Zileli’ye muayene olmak için Ankara’ya akın etti. 
     Ecevit’in özel doktoru Zileli’nin daha önce birkaç gün sonrası için verdiği randevular, Ecevit’in tedavisinin ardından artış gösterdi. Zileli’nin muayene için 3 - 4 ay sonrasına randevu verdiği belirtildi. 
     Şiddetli bel ve karın ağrısıyla baş gösteren bağırsak enfeksiyonu rahatsızlığı nedeniyle kaldırıldığı Başkent Hastanesi’nden geçen pazar taburcu olan Başbakan Bülent Ecevit, diyete başladı. 
     Oran Sitesi’ndeki evinde dinlenen Ecevit, rahatsızlığının yeniden nüksetmemesi için posalı yiyeceklerin tüketimini en aza indirirken ekmek, soğan, bulgur, nohut gibi gıdalardan uzak duruyor. Çok yağlı ve ağır yemeklerden kaçınan Ecevit, beyaz ekmek yerine sindirimi daha kolay olan kepek ekmeği tüketecek. Ecevit’in yemeklerinde kullanılan yağların da bitkisel yağlar olmasına dikkat edilecek. 
     
     Dosyalar eve taşındı 
     Taburcu olduğu günden beri evinde dinlenen Ecevit, dün rutin işlerini yine evinden yürüttü. Ecevit’in imzalaması ya da incelemesi gereken evrak, Başbakanlık personeli tarafından Oran Sitesi’ndeki eve getirildi. Makam aracı ve korumalar da Ecevit’in olası bir çıkışı için evinin önünde hazır tutuluyor. 
     



 SİYASET 














</TEXT>
</DOC>
