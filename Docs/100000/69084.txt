<DOC>
<DOCNO> 69084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/23/siyaset/siy01.html </URL>
<DATE> 2002/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu da muhtar şakası 
</HEADLINE>
<TEXT>

Muhtarların kurduğu Ulusal Muhtariyet Partisi Genel Başkanı Adapazarı Örencik Köyü Muhtarı Hüseyin Özkan, "Baskın seçim olmazsa seçimlerde üçüncü partiyiz" dedi 
     SERHAT OĞUZ İstanbul 

     Ülkemizdeki parti sayısı 44’e ulaştı. Son günlerde Sema Pişkinsüt’ün Toplumcu Demokratik Partisi ve Abdülmelik Fırat’ın Hak ve Özgürlükler Partisi kuruldu. Bazı partiler ise, diğerlerinden hemen ayrılıyor. Birbirinden ilginç partiler arasında muhtarların kurduğu "Ulusal Muhtariyet Partisi" ile Özürlülerin kurduğu, "Türkiye Özürlüsü İle Mutludur Partisi" dikkat çekti. UMP’nin Genel Başkanı Adapazarı Örencik Köyü Muhtarı olan Hüseyin Özkan. Çok iddialı olan Özkan, "Baskın seçim olmazsa seçimlerde üçüncü partiyiz" diyor. Adapazarı’nda bir köfteci dükkanında start veren Sadettin Tantan’ın yanı sıra, Anayasa Mahkemesi eski Başkanı Yekta Güngör Özden’in de yeni bir oluşumun liderliğini üstleneceği belirtiliyor. Soldaki Yeni Oluşumcular, Mümtaz Soysal’ın Bağımsız Cumhuriyet Hareketi ve Ankara Büyükşehir Belediye Başkanı Melih Gökçek de, çalışmalarını hızlandırdılar. 
     Siyasal Partiler tarihi, birbirinden ilginç partilerle dolu. 1972 yılında Mübeccel Göktuna’nın kurduğu Ulusal Kadınlar Partisi, Türkiye’nin ilk ve tek kadınlar partisi olurken, 1988 yılında kurulan Medeniyet ve Hayvanseverler Ekonomi ve Tarım Partisi, iki yıl sonra feshedildi. 
     
Üçüncü partinin binası      Başkan Özkan, "seçimlerde üçüncü parti oluruz" diyor ama Ulusal Muhtariyet Partisi’nin İstanbul İl Başkanlığı, partinin mütevaziliğini ortaya koyuyor. Küçük bir binanın giriş katında bulunan İl Başkanlığı’nın tabelasını, üst kattaki balkonda asılı çamaşırlar gölgeliyor. İl Başkanı Necati Nalıncı ise, 21 ilde teşkilatlanan partinin, sadece muhtarlardan oluşmadığını söylüyor. Bu arada parti yetkilileri, Erzincan eski Valisi Recep Yazıcıoğlu’na genel başkan olması teklifi götürdüler. Yazıcıoğlu’nun henüz bir cevap vermediği belirtiliyor. 
     



 SİYASET 











</TEXT>
</DOC>
