<DOC>
<DOCNO> 87060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/dunya/adun.html </URL>
<DATE> 2002/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Çıldırmış olmalılar 
</HEADLINE>
<TEXT>

Pakistan, Hindistan’ın saldırması halinde nükleer silahlarla cevap vereceğini açıkladı 
     DIŞ HABERLER SERVİSİ 

     Tarihlerinde Keşmir sorunu yüzünden iki kez savaşan Pakistan ve Hindistan üçüncü bir savaşa doğru doludizgin yol alıyor. Tehlikeli gidiş dün Pakistan’ın "Hindistan’ın saldırması halinde nükleer silah kullanmayı göze alacağı" şeklindeki açıklamasıyla yeni bir boyut kazandı. 
     Pakistan’ın BM Daimi Temsilcisi Büyükelçi Münir Ekrem, "Hindistan tarafından yapılacak konvansiyonel bir saldırı karşısında nükleer silah kullanmayacağız demek, Hintlilere, Pakistanlıları öldürme konusunda açık çek vermektir. Bu durumda biz de her yola başvurarak kendimizi savunuruz" diye konuştu. 
     Saldırıya uğramadığı takdirde Pakistan’ın ilk saldıran olmayacağını vurgulayan Büyükelçi Ekrem, buna karşın "Nükleer silahı ilk biz kullanmayacağız gibi bir doktrine bağlı olmadıklarını" söyledi. Ekrem, Hindistan silahlı kuvvetlerinin Pakistan ordusundan daha büyük olduğuna da dikkat çekti. 
     
     Sınırda çatışmalar 
     Hindistan ile Pakistan arasındaki gerginlikte kan dökülmeye de devam ediliyor. İki ülke sınırındaki çatışmalarda iki taraftan en az 43 kişi öldü. Sınırdaki Punch ve Nausahra bölgelerinde çıkan çatışmalarda Hindistan’a göre, havan toplarıyla ateş açan Pakistan, 3’ü asker, 15 kişinin ölümüne, 20 kişinin yaralanmasına neden oldu. Pakistan ise Hindistan’ın sınırda ateş açması sonucu 14 sivilin öldüğünü bildirdi. Pakistan, Keşmir’de çıkan çatışmalarda da 15 Hindistan askerini öldürdüğünü açıkladı. 
     Keşmir sorunu ve İslamcı militanların saldırıları yüzünden savaşın eşiğine gelen Pakistan ve Hindistan geçen Aralık ayından bu yana sınır bölgesine yaklaşık 1 milyon kişilik kuvvet yığdı. 
     Bir Hint askeri kampına 14 Mayıs’ta düzenlenen saldırı sonucunda da iki taraf arasında sınır çatışmaları patlak vermişti. 
     
İki tarafta 150 atom bombası var      Hindistan ve Pakistan’ın birkaç düzine kadar nükleer silaha sahip oldukları belirtiliyor. Amerikalı uzmanlar iki ülkenin nükleer gücünü birkaç düzine nükleer başlık olarak verirken başka kaynaklar Hindistan’ın 30 - 100 arası, Pakistan’ın da 30 - 50 arası nükleer savaş başlığına sahip olduğunu tahmin ediyorlar. Nükleer savaş başlıklarının ABD’nin Hiroşima’da kullandığı atom bombasıyla aynı yıkım gücünde olduğu ifade ediliyor. Her iki ülke de nükleer bombalarını füze veya uçakla atma kapasitesine sahip. 
     
ABD vatandaşlarını tahliye edecek      ABD’nin, Hindistan ile Pakistan arasında artan gerginlik nedeniyle bu ülkelerdeki 64 bin asker ve vatandaşını havayoluyla tahliye etmek için geniş kapsamlı bir plan yaptığı bildirildi. USA Today gazetesi, ABD’nin Pakistan’daki 3 üste görev yapan 1100 asker ile her 2 ülkede bulunan 63 bin vatandaşının tahliyesiyle ilgili olarak gönderdiği ekibin halen Hindistan’da çalışmalarını sürdürdüğünü yazdı. Gazete, Dışişleri Bakanlığı ve Amerikan ordusu ı yetkililerinin, kitlesel hava tahliyesini öngören planlar üzerinde çalıştığını belirtti. 
     



 DÜNYA 












</TEXT>
</DOC>
