<DOC>
<DOCNO> 96384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/son/sontur09.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Aşırı sıcaklar hasta ediyor... 
</HEADLINE>
<TEXT>

     İstanbul'da etkili olan aşırı sıcak ve yüksek nemli hava nedeniyle, hastanelerin acil servislerine başvuranların sayısı arttı. 
     Hastanelere başvuru nedenleri arasında güneş çarpması, besin zehirlenmesi, ishal, tansiyon ve kalp rahatsızlıkları ilk sıralarda yer alıyor. 
     Dr. Lütfi Kırdar Kartal Eğitim ve Araştırma Hastanesi yetkilileri, aşırı sıcaklardan kaynaklanan rahatsızlıklardan dolayı özellikle son 3 gündür hastanelerine başvuranların sayısının günlük 200'e yaklaştığını belirterek, bunların bir bölümünün ayakta tedavi edildiğini, bir bölümünün de serum takılarak müşahede altına alındığını söylediler. 
     Yetkililer, 18-25 yaş arasındaki gençlerde tansiyon düşüklüğü, 35 yaş üstündekilerde ise yüksek tansiyon sorununun çok sık görüldüğünü bildirdiler. 
     Aşırı sıcak ve nemli havalarda kalp hastalıklarının da ortaya çıktığını vurgulayan yetkililer, göğüste daralma, nefes alamama gibi şikayetlerle başvuranların sayısında da büyük artış olduğunu kaydettiler. 
     SSK Kartal Hastanesi yetkilileri de, son günlerde güneş çarpması, besin zehirlenmesi, ishal ve kalp çarpıntısı gibi rahatsızlıklar nedeniyle her gün 100'ün üzerinde kişinin başvurduğunu söylediler. 
     Aşırı sıcaklarda çocuk ve gençlerin daha çok besin zehirlenmesi, ishal gibi sorunlar yaşadıklarını belirten yetkililer, güneş çarpması ve güneş yanığı gibi vakaların da çok görüldüğünü anlattılar. 
     Yetkililer, başvuranların arasında gençler ve kadınların daha çok olduğunu ifade ederek, hastanelerine gelenlerin yüzde 50'sinin serum verilerek tedavi altına alındığını kaydettiler. 
     Marmara Üniversitesi Tıp Fakültesi Hastanesi yetkilileri de, son günlerde bağırsak enfeksiyonu rahatsızlığının çok arttığına dikkat çekerek, özellikle bozuk gıdalar yüzünden günde en az 10-15 kişinin bağırsak enfeksiyonu şikayetiyle hastaneye geldiğini bildirdiler. 
     Sıvı kaybına bağlı olarak fenalaşan ve hastaneye kaldırılanların sayısında da büyük artış olduğunu söyleyen yetkililer, özellikle çocuklarda ishalin çok görüldüğünü belirttiler. 
     





</TEXT>
</DOC>
