<DOC>
<DOCNO> 81920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/03/son/sontur01.html </URL>
<DATE> 2002/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Radyo ve Televizyon Yasası'nın 8 maddesi kabul edildi 
</HEADLINE>
<TEXT>

     TBMM Genel Kurulu'nda, Cumhurbaşkanı Ahmet Necdet Sezer'in bir kez daha görüşülmek üzere TBMM'ye geri gönderdiği Radyo ve Televizyon Yasası'nın 8 maddesi değiştirilmeden kabul edildi. 
     Kabul edilen maddelere göre, Radyo ve Televizyon Üst Kurulu RTÜK üyelerinin görev süreleri, yeni üyelerin atanmasından itibaren sona erecek. Kurul 9 üyeden oluşacak. 
     Özel radyo ve televizyon sahipleri, kamu ihalelerine girebilecek ve menkul kıymetler borsalarında işlemde bulunabilecek. 
     Özel radyo ve televizyon kuruluşlarının hisseleri nama yazılacak. 
     Üst Kurul, öngördüğü yükümlülükleri yerine getirmeyen, izin şartlarını ihlal eden, yayın ilkelerine ve yasada belirtilen diğer esaslara aykırı yayın yapan radyo ve televizyon kuruluşlarına öncelikle kapatma yerine başka cezalar verecek. 
     Yayın ilkelerine aykırılığın tekrarı durumunda ulusal düzeyde yayın yapan kuruluşlara ihlalin ağırlığına göre 125 milyar liradan az olmamak üzere 250 milyar liraya kadar, yerel ve bölgesel yayın yapan kuruluşlara ise kapsadığı yayın alanı itibariyle 5 ila 100 milyar lira arasında idari para cezası uygulanacak. Bu ceza, radyo yayınları için bu miktarların yarısı kadar olacak. 
     





</TEXT>
</DOC>
