<DOC>
<DOCNO> 73198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/18/yasam/yas02.html </URL>
<DATE> 2002/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ballı gezi için, vali babam sağolsun 
</HEADLINE>
<TEXT>

Gençlik değişim projesi kapsamında Burdur’dan Almanya’ya bir gençlik gezisi’ düzenlendi ama geziye katılanların çoğu aileden torpilli çıktı... 
     MUSTAFA ARSLAN Burdur DHA 

     Burdur’da Gençlik ve Spor İl Müdürlüğü’nce organize edilen ve "Gençlik Değişim Projesi" kapsamında Almanya’nın Nürnberg kentine gönderilen 19 kişilik gruptaki gençlerin çoğu torpilli’ çıktı. 
     Ballı gezi’ye Burdur Valisi Kadir Koçdemir, gezinin koordinatörü Gençlik ve Spor İl Müdürü Fatma Uçarlar’ın yanısıra, Şube Müdürü’yle diğer yetkililerin çocukları gönderildi. 
     Geçen aralıkta Berlin’de toplanan Türk - Alman Karma Uzmanlar Komisyonu toplantısında alınan bir karar gereği, Burdur Gençlik Merkezi Müdürlüğü’nün oluşturacağı ekibin 9 - 23 Şubat arasında Nürnberg’i ziyareti kararlaştırıldı. Konaklama ve yemek giderleri Alman hükümetince karşılanacak gezi için Gençlik ve Spor İl Müdürlüğü, çeşitli liselerde öğrenim gören gençlerden bir liste hazırladı. 
     
     Tabii ki bizimkiler gidecek’ 
     Yabancı dil bilme, 15 - 18 yaş grubunda olma koşulu getirilen gezi için belirlenen 19 kişilik grubun 17’si Burdur’dan 2’si de Ankara’dan seçildi. 
     Gençlik ve Spor İl Müdürlüğü’nce hazırlanan listede Burdur Valisi Kadir Koçdemir’in oğlu Serdar Şahin, Gençlik ve Spor İl Müdür Vekili Fatma Uçarlar’ın oğlu Emre Güleç de yer aldı. Grup lideri olan Gençlik ve Spor İl Müdürlüğü Şube Müdürü İbrahim Yörük, oğlu Can’ı, kurumun sağlık memuru Erhan Aslan da kızı Zeynep ile yeğeni Derya Aslan’ı gruba dahil ettirdi. Gençlik ve Spor İl Müdürlüğü’nde halen görev yapan 3 personelin daha çocuğuyla, bir eski personelin oğlu da listeye alındı. Spordan sorumlu Devlet Bakanı Fikret Ünlü, bu geziye 1 Şubat 2002’de onay verdi ve ballı gezi’ gerçekleştirildi. 
     Gençlik ve Spor İl Müdürlüğü’nde adının açıklanmaması isteyen bir yetkili ise "Böyle bir fırsat size verilseydi göndermek için kimi tercih ederdiniz" ifadesini kullandı. Gençlik ve Spor İl Müdür Vekili Fatma Uçarlar, listeden bakanlığın haberi olduğunu belirterek, "Şartlara uyanlar gönderildi. Gitmeseler miydi Bunun neresinde hata var"’ diyerek kendini savundu. 
     
Oğlum adını benden habersiz yazdırmış ’      Olay Burdur’da günün konusu olurken, Burdur Valisi Kadir Koçdemir, geziden bilgisi olduğunu ancak oğlu Serdar’ın kendisine bilgi vermeden ismini yazdırdığını ileri sürdü. Vali Koçdemir, "Bu gezide devletin imkanlarının kullanılması söz konusu olmamıştır. Ayrıca il müdürlüğünden 5 kişinin yakınını ekibe dahil ettiğini de ilk kez duyuyorum" diye konuştu. 
     



 YAŞAM 




















</TEXT>
</DOC>
