<DOC>
<DOCNO> 74442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/25/spor/ymese.html </URL>
<DATE> 2002/03/25/ </DATE>
<TIME>  </TIME>
<AUTHOR> BİLAL MEŞE  </AUTHOR>
<HEADLINE>
90 dakika 
</HEADLINE>
<TEXT>

     Beşiktaş "zirve", Rizespor ise süper ligde kalma savaşımı veriyor... Sahasında puanları, rakiplerine altın tepsi içinde sunan Beşiktaş’ın kazanmaktan başka alternatifi yoktu. Bu tablodan yola çıkan Daum, deplasmandaki tek forvet alışkanlığından sıyrıldı, ofansı ikilerken, Tümer’in yerine Bayram’ı sahaya sürdü. Ancak Bayram’ın yetersizliği ofans gücünü zayıflattı. 
     Rizespor ilk yarıda rakibine oranla daha etkili bir futbol ortaya koydu. Savunma güvenliğini elden bırakmayan Rizespor İlhan Mansız ve Ahmet Dursun’u da adam markajıyla durdurdu. Rizespor oyun planları 54.dakikada Sertan’ın oyuna girmesiyle alt - üst oldu, savunmada sıkıntıya girdi, Beşiktaş’ın bindirmelerini durdurmakta zorluk çekti. Nitekim Sertan’ın oyuna girmesinden sonra Beşiktaş gollerle buluştu, üç altın puana kanat çırptı. 
     
     Karşılaşmada iki takım adına "kritik" anlar vardı. 2.dakikada Ümit, sağdan ara pasıyla Tetteh’i kaçırdı, Myhre çıktı, onu da geçti, boş kaleye vurdu, son anda Ali Eren çizgi üzerinde topa ayak koydu. 
     Beşiktaş ilk fırsatı 21. dakikada buldu. Ahmet Yıldırım soldan altı pasa kesti, Bayram elverişli pozisyonda kötü vurunca Beşiktaş mutlak golden oldu. 
     Orta alanın yardımına koşan Ahmet Dursun 23.dakikada çaldığı topu İlhan Mansız’ın koşu yoluna gönderdi. İlhan, savunmayı geçti, kaleciye takıldı. 
     Dakika 30 Maçın ikinci kritik anı. Tamer, sağdan çalımlarla sıfıra kadar indi, altı pasa nefis kesti, İlhan Mansız, zor olanı yaptı, üstten autu gördü. 
     Dakika 32 Ceza alanı dışından frikik atışını Ünal kullandı, Myhre mükemmel kurtardı. 
     Ve Ahmet Dursun, Kartal’ı zorlu deplasmanda uçurdu. 57.dakikada kazanılan serbest atışta Baya topu cezaalanı içine kesti. İlhan Mansız yükseldi, kafayla sağında bekleyen Ahmet Dursun’a indirdi. Golcü futbolcu nefis vurdu 0-1 
     Ahmet Dursun’un golüyle derin bir oh çeken Beşiktaş, farkı ikiye çıkarıp, garantiye almak için ofansif futbolunu sürdürdü. Nitekim 70.dakikada bu kez soldan İbrahim indi, altı pasa kesti, Ahmet Dursun kaleciye rağmen zor pozisyonda kafayı çaktı, farkı ikiye çıkardı 0-2 
     Dakika 80 Sertan soldan topla indi, bekletmeden ortaladı, altı pasta yine Ahmet Dursun vurdu, kaleci de kaldı. 
     Dakika 83 Sertan orta alandan aldığı topla indi, sağında hareketlenen İlhan Mansız’ın koşu yoluna topu bıraktı. Koray, Mansız’ı indirdi, karar penaltı. İlhan Mansız şık vuruşla atışı gole çevirdi 0-3 
     Dakika 86 Ünal’ın ara pasıyla Tetteh buluştu, Ronaldo ve Ahmet Yıldırım’ı geçti, Myhre ile karşı karşıya kaldı, sol çarprazdan topu filelere gönderdi 1-3 
     



 SPOR 




























</TEXT>
</DOC>
