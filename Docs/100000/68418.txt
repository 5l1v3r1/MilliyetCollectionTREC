<DOC>
<DOCNO> 68418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/19/yasam/yas04.html </URL>
<DATE> 2002/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Papaz değil korku filmi kahramanı 
</HEADLINE>
<TEXT>

Kızıyla ensest ilişkiye giren papaz, onunla bir olup iki eşini ve çocuklarını öldürdükten sonra asit kazanına atarak yok etti... 
     GÜVEN ÖZALP Brüksel 

     Belçika’nın, çikolata ve midyelerinden sonra, adının belki de en çok duyulduğu alanlardan’ biri sıra dışı seri cinayetler. Dün ilk duruşması yapılan Pandy Davası’ da bunlardan biri... Macar asıllı papaz Andras Pandy ensest ilişki yaşadığı öz kızı Agnes ile bir olup, 1957’de geldiği Belçika’da ailesinin altı üyesini öldürme suçlamasıyla h kim önüne çıktı. 
     Cinayet, ensest ilişki ve cesetleri yok etmekte kullanılan yöntemler, Pandy Davası’nı korku filmlerini aratmayacak hale getiren unsurlardan sadece birkaçı. 
     
     Kızından çocuk 
     Papazın ilk eşi ve Agnes’in annesi Ilona Scores ile bu kadından olan iki oğlu Daniel ve Zoltan, ikinci eşi Edit Fintor ile iki kızı Tunde ve Andrea öldürüldükleri ileri sürülen şahıslar arasında yer alıyor. Bu kişilerin, 1980’li yıllarda kayboldukları biliniyor. 
     Suç ortağı kızı Agnes’in ifadelerine göre papaz cinayetler serisine 1985’te, ikinci eşinden olan tek kızı Timea’yla başlama girişimi yapmış ancak Timea bir şekilde elinden kurtulmuş. Papazın ensest ilişkiye girdiği Timea’dan bir de çocuk sahibi olduğu DNA testiyle belgelenmiş. 
     
     Önce deneyler yaptı 
     Agnes itiraflarında, Timea’yı öldürme girişimine bizzat katıldığını, kardeşinin kafasına demirle vurduğunu, ama öldüremediğini, Timea’nın daha sonra çocuğuyla birlikte Kanada’ya kaçtığını anlattı. Timea’nın Kanada’dan annesine mektup yazarak gerçekleri anlattığı, diğer cinayetlerin de bu gelişmeden sonra birbirini izlediği tahmin ediliyor. 
     Cinayetler ise Agnes’in ifadelerine göre şöyle işlendi Babası ilk olarak, kasaptan aldığı bir tavuğu asitte eriterek deneylere başladı. Papazın ikinci eşi Edit Fintor, 31 Temmuz 1986’da, Almanya’da olduğunu’ bildiren bir mektubun kendisine zorla yazdırılmasından sonra, çekiçle öldürüldü. 
     
     Annesi ve kardeşini öldürdü 
     Babasının boşandığı ilk eşi olan annesi İlona Scores ile arasındaki gerginliğin artması üzerine, Agnes ve babası, kadını ve iki oğlunu öldürmeyi kararlaştırdılar. 20 Mart 1988’de kardeşi Daniel’i eve davet eden ve kafasına bir kurşun sıkarak öldüren Agnes, daha sonra annesinin evine gitti ve Daniel’in hastalandığını söyleyerek, papazın evine gelmesini sağladı. Agnes, annesini de, aynı şekilde, kafasına bir kurşun sıkarak öldürdü 
     
     Cesetleri asitle yok etti 
     Hayatta kalan kardeşi Zoltan’a, annesinin ve Daniel’in Brezilya’ya gittiğini anlatan Agnes, Zoltan’ın şüphelenmesi üzerine, 4 Nisan’da onu eve davet ederek öldürdüğünü de itiraf etti. Agnes, üvey kardeşleri olan Tunde ve Andrea’nın da, babası tarafından, 1989’da öldürüldüğünü ileri sürdü. Pandy kurtulmak istediği cesetleri de çok kuvvetli bir asitle eritirken, kalan parçaları ve özellikle de kemikleri evinin yakınlarındaki bir mezbahaya attı. 
     Belçika polisi, ailenin tek tek ortadan kaybolması üzerine 1990’da Pandy’nin kapısını çaldı "Artık yurtdışında yaşıyorlar" cevabından tatmin olarak dosyayı kapattı. 1992’de cinayetlerin beşine ortak olan ve Pandy’nin defalarca tecavüzüne uğrayan, büyük kızı Agnes polise her şeyi itiraf etti. Polis bu şikayete karşın davanın devamını getiremedi. 1996’da açılan yeni bir dava ise Pandy’nin ve kızı Agnes’in 1997’de tutuklanmasını sağladı. 
     



 YAŞAM 




















</TEXT>
</DOC>
