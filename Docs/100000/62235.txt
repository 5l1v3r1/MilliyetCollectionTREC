<DOC>
<DOCNO> 62235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/14/son/sonspo10.html </URL>
<DATE> 2002/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Altaylı ''Babam da kulübe Başkan olsa Mart'tan sonra yokum'' 
</HEADLINE>
<TEXT>

     Galatasaray Kulübü İkinci Fatih Altaylı, Mart ayında yapılacak kongrede başkanlığa adaylığını koyan Özhan Canaydın'ın organize ettiği ''Galatasaray Arama Kongresi''nin, kulüp için çok faydalı olduğunu söyledi. 
     Altaylı, işleri nedeniyle sadece konferansın ilk gününde bulunabildiğini ifade ederek, ''Konferansta kulübümüzün dününde etkili olmuş, yarınında da etkili olacak isimler bir araya geldi. Ben de dostlarımın daveti üzerine katıldım. Çok faydalı görüş alış verişlerinde bulunulduğuna inanıyorum'' dedi. 
     Başkan adaylarından Özhan Canaydın ile 1 yıl önce böyle bir organizasyonun gerçekleştirilmesi gerektiği konusunda sohbetleri bulunduğunu dile getiren Fatih Altaylı, şöyle konuştu 
     ''Sağolsun kendisi hiçbirşeyi küçümsemeyen bir kişi olduğu için, konuştuğumuz konuyu hızla hayata geçirdi. Bununla ilgili tüm masrafları da kendi cebinden karşılayarak büyük bir hizmet gerçekleştirdi. Galatasaray'ı düşünen insanların geleceği nerede gördükleri ve neler yapılması konusundaki düşünceleri ortaya çıkmıştır. Galatasaray Kulübü Başkanlığı'na Mehmet Cansun da gelse, Özhan Canaydın da gelse geleceğin şekillenmesi için burada üretilen fikirler önem arzedecektir. Bence her 5 yılda bu tür organizasyonlar yapılmalıydı ve gelinen noktalar görüşülmeliydi.'' 
     
     "Canaydın'a sadece bilgi verdim" 

     Konferansın ilk gününde başkan adaylığını açıklayan Özhan Canaydın ile görüşme imkanı bulduğunu belirten Altaylı, Canaydın'a sadece kulüple ilgili bilgi verdiğini kaydetti. 
     Altaylı, Mehmet Cansun'un başkanlığındaki yönetim kurulunda ikinci başkan olarak görev yapması nedeniyle Özhan Canaydın'a sadece kulübün durumu hakkında bilgi verdiğini ifade ederek, ''Bunlar da zaten kongreyi kazandığı taktirde ulaşabileceği bilgiler'' dedi. 
     
     "YOK-UM" 

     Altaylı, medyaya Özhan Canaydın'ın kendisine listesinde yer alması teklifinde bulunacağı şeklinde yansıyan haberlerle ilgili olarak da, şunları söyledi 
     ''Bu konuda bana yapacağı teklif var ise ona Özhan Canaydın karar verir. Bana Mehmet Cansun, mart ayındaki seçimde de listesinde yer almamı teklif etti. Ama daha önce de açıkladığım gibi babamda kulübe başkan olsa ben mart ayından sonra yokum.'' 
     






</TEXT>
</DOC>
