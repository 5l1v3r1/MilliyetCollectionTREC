<DOC>
<DOCNO> 52054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/13/son/sondun18.html </URL>
<DATE> 2001/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'da Türkiye'nin öncülüğünde barış gücü tartışılıyor 
</HEADLINE>
<TEXT>

     Afganistan'ın Taliban karşıtı önde gelen liderlerden Pir Seyid Ahmed Geylani, Kuzey İttifakı güçlerinin Kabil'i ele geçirmelerinin ardından, Taliban sonrası hükümetin kurulmasına yardımcı olmak üzere BM'nin acil müdahalesi gerektiğini bildirdi. 
     Eski Afgan Kralı Zahir Şah'a yakınlığıyla bilinen ve Pakistan'da sürgünde bulunan Geylani, İslamabad'daki evinde düzenlediği basın toplantısında, Kuzey İttifakı'nın, örgütlenme boşluğu nedeniyle Kabil'e girebildiğini söyledi. 
     Tanınmış Peştun liderlerinden Geylani, Afganistan'da siyasi bir çözümün aciliyetine dikkat çekerek, BM'nin mümkün olan en kısa süre içinde harekete geçmesi ve geçici bir sistemin oluşması gerektiğini söyledi. 
     Geylani, Pakistan yönetiminin yeni Afgan hükümetinde ılımlı Taliban güçlerinin de rolü olabileceği önerisini reddederek, yeni dönemde Taliban'ın hiçbir rolü olamayacağını belirtti. 
     Sovyet işgaline karşı savaşımda önemli bir isim olarak öne çıkan Geylani, BM şemsiyesi altında Kabil'e girecek ve Müslüman ülkelerden oluşacak tarafsız bir barış gücüne destek verdiğini belirtti. 
     Geylani, Afganistan'da Kral Zahir Şah liderliğinde geçici bir hükümet kurulmasını ümit ettiğini söyledi. 
     Birleşmiş Milletler BM , Kabil'de Taliban'ın yerine geçecek yeni yönetimin çekirdeğini sağlamak üzere, Afgan politikacıların önümüzdeki birkaç gün içinde biraraya gelmesini istiyor. 
     BM'deki diplomatik kaynaklar, bunun için muhtemelen Cenevre ya da Viyana'da bir toplantı olabileceğini belirtirken, bunun Afganistan'a yakın bir yerde yapılabileceği ihtimali de gözardı edilmiyor. 
     Diplomatik kaynaklar, Türkiye, Bangladeş, Endonezya gibi Müslüman ülkelerden katılacak askerlerin, Kabil'de düzenin sağlanmasında Afgan siyasilere yardımcı olabileceğini, temel destek rolünü ise BM'nin üstleneceğini belirtiyor. 
     






</TEXT>
</DOC>
