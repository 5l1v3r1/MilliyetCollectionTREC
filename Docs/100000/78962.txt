<DOC>
<DOCNO> 78962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/17/son/sontur31.html </URL>
<DATE> 2002/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Temizlik operasyonu... Hastane Başhekimi gözaltına alındı... 
</HEADLINE>
<TEXT>

     Bursa'da, aralarında hastanelerin de bulunduğu çeşitli kamu kurum ve kuruluşlarının temizlik işlerini yürüten firmalara yönelik başlatılan ''temizlik'' operasyonu çerçevesinde, Yüksek İhtisas Hastanesi Başhekimi Doç. Dr. Özcan Atahan da polis nezaretinde Bursa Emniyet Müdürlüğü'ne getirildi. 
     Yüksek İhtisas Hastanesi'nde Sağlık Bakanlığı müfettişlerinin raporları doğrultusunda soruşturma başlatan Cumhuriyet Savcılığı'nın talimatıyla, sabaha karşı operasyon başlatıldı. 
     Yüksek İhtisas Hastanesi'nin temizlik işlerini yürüten Gensa ve Binsa firmalarının sahipleri Ümit, Mehmet, İsmail, İdris Bozyiğit ile şirket yöneticileri Haluk Bilge ve Mesut Yağmur, sabaha karşı düzenlenen operasyonla gözaltına alındı. 
     Öğleden sonra ise Başhekim Doç. Dr. Özcan Atahan, polis nezaretinde, ifadesine başvurulmak üzere Organize Suçlar ve Kaçakçılık Şube Müdürlüğü'ne getirildi. Polis, Hastane Müdürü Enhar Önal, İhale Komisyonu Başkanı Op. Dr. Murat Aydor, Sayman Hasan Taşkın ile Başhemşire Selma Öztürk'ü de gözaltına aldı. 
     1999 ve 2001 yılları arasındaki temizlik ve yemek ihalesinde, 
     devleti zarara uğrattıkları gerekçesiyle gözaltına alınan zanlıların sorgulaması sürüyor. Temizlik firması sahipleri ve yöneticilerinin, ihalelerde, hastanenin temizliğinde 100 kişi çalıştırma taahhüdüne uymayarak 25 işçi çalıştırdığı, ihale evrakında ise sahtecilik yaptıkları iddia edildi. Olayla ilgili gözaltıların süreceği öğrenilirken, Yüksek İhtisas Hastanesi Eski Başhekimi Ayhan Özdemir'in de arandığı bildirildi. 
     





</TEXT>
</DOC>
