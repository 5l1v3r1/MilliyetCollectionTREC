<DOC>
<DOCNO> 62822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/17/son/sontur10.html </URL>
<DATE> 2002/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
HADEP hakkındaki davada savcı sözlü açıklamalara başladı 
</HEADLINE>
<TEXT>

     Anayasa Mahkemesi heyeti, ''devletin ülkesi ve milletiyle bölünmez bütünlüğüne aykırı eylemlerin odağı haline geldiği'' gerekçesiyle Halkın Demokrasi Partisi'nin HADEP , kapatılması istemiyle açılan davada, Yargıtay Cumhuriyet Başsavcısı Sabih Kanadoğlu'nun sözlü açıklamalarını dinlemeye başladı. 
     Kanadoğlu, sözlü açıklamalarda bulunmak üzere saat 10.00'da Anayasa Mahkemesi'ne geldi. 
     Başsavcı Kanadoğlu, sözlü açıklamaların yapıldığı salonda, Anayasa Mahkemesi heyetine sözlü açıklamalarını yapıyor. 
     Açıklamalar sırasında davanın Raportörü Mehmet Turhan da bulunuyor. 
     
     Vural açmıştı 
     Dönemin Yargıtay Cumhuriyet Başsavcısı Vural Savaş, 29 Ocak 1999 tarihinde HADEP'in kapatılması istemiyle Anayasa Mahkemesi'ne dava açtı. Davada, HADEP yöneticileri 5 Nisan 1999'da ön savunmalarını, Başsavcı Savaş da 9 Nisan 1999'da esas hakkındaki görüşünü Anayasa Mahkemesi'ne verdi. Parti yöneticileri, 23 Haziran 1999'da Yüksek Mahkeme heyetine, esas hakkındaki görüşe karşı son savunmalarını yaptılar. 
     Son aşamaya gelinen davada, Başsavcısı Sabih Kanadoğlu'nun ardından HADEP yetkilileri de 30 Ocak Çarşamba günü sözlü savunmalarını yapacaklar. 
     Bu süreçlerin ardından Anayasa Mahkemesi heyeti, dosyayı incelemeye alacak ve belirlenen bir günde kapatma davası görüşülecek. 
     
     İddianameden 
     Emekliye ayrılan Vural Savaş'ın Yargıtay Cumhuriyet Başsavcısı olduğu dönemde, HADEP'in kapatılması istemiyle açtığı davanın iddianamesinde, bu parti ile bölücü terör örgütü PKK arasında organik bağ bulunduğu öne sürülüyor. 
     HADEP'in, daha önce kapatılan HEP ve DEP gibi, tamamen PKK'nın denetiminde olduğu bu örgütün Merkez Komitesi'nden aldığı emir ve talimatlar doğrultusunda eylemler düzenlediği ifade edilen iddianamede, HADEP kongrelerinin, PKK örgütü ile bu yasadışı örgütün başı Abdullah Öcalan lehine gösteri yapılan alanlar haline getirildiği savunuluyor. 
     İddianamede, HADEP il ve ilçe örgütlerince düzenlenen seminerler ile HADEP'in oluşturduğu gençlik, kadın, sağlık ve işçi komisyonlarınca düzenlenen toplantılara katılan vatandaşlara, Anayasal düzene ve üniter devlet yapısına karşı düşmanlık derecesine varan görüşler empoze edilmeye çalışıldığı kaydediliyor. 
     Davanın iddianamesinde, ''HADEP'in il ve ilçe örgütlerinde, Kürt orijinli vatandaşları PKK etrafında örgütleme, PKK'ya taban oluşturma, PKK'nın yurtiçi ve yurtdışı kamplarıyla dağ kadrosuna militan gönderme faaliyetlerinin yürütüldüğü ve böylece HADEP il ve ilçe örgütlerinin PKK'nın 'askere alma daireleri' haline getirildiği, kuşkuya yer bırakmayacak şekilde anlaşılmıştır'' deniliyor. 
     İddianamenin istem bölümünde, HADEP'in, Anayasa'nın ''devletin ülkesi ve milletiyle bölünmez bütünlüğüne aykırı eylemlerin odağı haline gelmesini'' düzenleyen 68., Siyasi Partiler Yasası'nın ''demokratik devlet düzeninin korunmasıyla ilgili yasakların'' bulunduğu 78., ''bağımsızlığın korunmasını'' düzenleyen 79., ''devletin tekliği ilkesini'' öngören 80., ''azınlık yaratılmasının önlenmesini'' içeren 81. ve ''bölgecilik ve ırkçılık yasağını'' getiren 82. maddelerine aykırı eylemlerde bulunduğunun anlaşıldığı için söz konusu yasa hükümleri ile Anayasa'nın 69. maddesinin 6. 
     fıkrası yollamasıyla 68. maddenin 4. fıkrası gereğince temelli kapatılması talep ediliyor. 
     






</TEXT>
</DOC>
