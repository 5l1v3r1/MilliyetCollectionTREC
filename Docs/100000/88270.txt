<DOC>
<DOCNO> 88270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/son/sondun02.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail tankları ve zırhlı araçları Ramallah'ta 
</HEADLINE>
<TEXT>

     İsrail tankları ve zırhlı araçlarının bu gece Ramallah kentine girdiği sırada Filistin lideri Yaser Arafat'ın karargahında olduğu bildirildi. 
     Filistinli yetkili Saib Erakat, İsrail saldırısında Arafat'ın zarar görmediğini belirterek, İsrail'in baskınlarının büyük bir kışkırtma olduğunu ve ABD ile Avrupa'nın müdahale etmesi gerektiğini söyledi. 
     İsrail'in Hayfa kentinde dün düzenlenen ve saldırgan dahil 18 kişinin öldüğü intihar saldırısından sonra Ramallah'taki Arafat'ın karargahına yönelen ve burayı kuşatan İsrail ordusunun karargaha girdiği yönündeki haberler ise henüz doğrulanmadı. 
     İsrail ordu kaynakları ise Arafat'ın karargahının kuşatıldığını ve askerlerle Filistinliler arasında karşılıklı ateş açıldığını doğruladı. Bu arada Filistin güvenlik kaynakları, İsrail tanklarının ateşi sırasında Filistinli bir istihbarat görevlisinin öldüğünü ifade ettiler. 
     ABD'nin gelişmeleri yakından izlediği bildirildi. Amerikalı yetkililer, her iki tarafla da temas halinde olduklarını belirterek, Başkan George Bush'un da saldırı için İsrail Başbakanı Ariel Şaron'a yeşil ışık yakmadığını kaydettiler. 
     





</TEXT>
</DOC>
