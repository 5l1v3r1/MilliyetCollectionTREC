<DOC>
<DOCNO> 98685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/29/son/sonspo04.html </URL>
<DATE> 2002/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de İsmail ve Mustafa takımla çalışmalara başladı 
</HEADLINE>
<TEXT>

     Yeni sezon hazırlıklarını sürdüren Fenerbahçeli futbolcular, 3 günlük iznin ardından bu sabah yaptıkları antrenmanla çalışmalarına başladı. 
     Avusturya kampı dönüşü 3 gün izin yapan sarı-lacivertliler, ilk çalışmalarını Samandıra Tesisleri'nde yaptı. Teknik direktör Werner Lorant, 1.5 saat süren idmanda futbolcularını yaklaşık 45 dakika koşturdu. Alman çalıştırıcı, oyuncularına pas ve istasyon çalışması yaptırarak antrenmanı bitirdi. 
     Sıcak hava nedeniyle bir hayli yoruldukları gözlenen futbolcular, çalışma aralarında suyla serinlemeye çalıştılar. 
     Avusturya kampının büyük bir bölümünde dizindeki sakatlık nedeniyle takımdan ayrı çalışan İsmail ve kampın son döneminde sakatlanan Mustafa, takımla birlikte çalışmalara başladı. 
     20 Yaşaltı Genç Milli Takım kampında bulunan genç futbolcular Erman ve Semih'in yer almadığı antrenmanda, sakatlıkları nedeniyle Simao, Ali Akdeniz ve Tuncay da takımdan ayrı koşu yaptı. 
     Avusturya kampının ilk günlerinde üst adalesinden sakatlanan Simao, uzun bir süre sonra ilk kez antrenmana çıktı. Çalışmasının son bölümünde kısa bir sürede topla çalışma denemesi yapan Brezilyalı futbolcunun, yaklaşık 2 haftalık bir süre daha takımdan ayrı çalışacağı bildirildi. 
     Bu arada Samandıra Tesisleri'nde 2 çim sahayı birbirinden ayıran bölüm kaldırılarak bazı düzenlemeler yapılırken, basın mensupları için de saha kenarında oturma bölümü meydana getirildi. 
     Sarı-lacivertliler, yeni sezon hazırlıklarını bu akşam medyaya kapalı olarak yapacağı antrenmanla sürdürecek. 
     





</TEXT>
</DOC>
