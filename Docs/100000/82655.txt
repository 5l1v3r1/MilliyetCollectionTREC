<DOC>
<DOCNO> 82655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/07/son/sonspo08.html </URL>
<DATE> 2002/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
1907 Fenerbahçe Derneği, 10 Kore Gazisini finallere götürüyor 
</HEADLINE>
<TEXT>

     1907 Fenerbahçe Derneği, 10 Kore 
     gazisini 2002 Dünya Kupası Finalleri'ne götürüyor. 
     Dernek başkanı Necdet Ersoy, dernek merkezinde organizasyonla ilgili düzenlenen basın toplantısında, Türk bayrağını şerefi ile temsil etmiş 10 gazinin 2002 Dünya Kupası Finalleri'ne götürülmesinin 2 amacı olduğunu belirterek, birincisinin, Türkiye için savaşanlara 
     gösterilmesi gereken vefa duyguları olduğunu söyledi. Genç jenerasyonun Kore Savaşı ile ilgili pek bilgisi bulunmadığını kaydeden Ersoy, ikinci nedenlerinin de organizasyonla bu tarihi olayı medyada gündeme getirip milli takıma destek sağlamak olduğunu anlattı. Ersoy, ''Projede altı çizilmesi gereken konu, Fenerbahçelilik sadece bir takım taraftarlığı değil, vatanseverlik ve aynı zamanda milli duyguların sembolüdür'' dedi. Ersoy, Kore'ye gidecek gazilerin listesini Genelkurmay Başkanlığı'nın belirlediğini de ifade ederek, sözlerini şöyle tamamladı ''Organizasyona katkılarından dolayı Genelkurmay İkinci Başkanı Orgeneral Yaşar Büyükanıt, 3. Kolordu Komutanı Korgeneral Ergin Saygun ve Kore Ataşesi Kurmay Albay Necdet Bakkal'a teşekkür ederiz'' 
     
     GÜNEY KORE'YE HAREKET 31 MAYIS'TA 
     10 gazi ve yanlarında 2 dernek görevlisinden oluşacak kafile, 31 
     Mayıs'ta Türkiye'den Güney Kore'ye hareket edecek ve Türkiye-Brezilya ile Güney Kore-Polonya maçlarını Koreli gazilerle beraber seyredecek. 
     Kore'de şehitlikleri de gezecek olan kafile adına Türkiye'nin Seul Büyükelçisi bir resepsiyon verecek. 
     7 Haziran'da Türkiye'ye dönecek kafilede bulunan gazilerin şöyle 
     Selçuk Önege Albay , Raşit Dinçer Astsubay , İrfan Gülyen Er , Agit Gün Er , Faruk Saygun Er , Ali Nuhutçu Er , Nafi Aygün Er , Hasan Aslan Onbaşı , Ahmet Seyfettin Özkan Er , Ali Aşkın Onbaşı 
     





</TEXT>
</DOC>
