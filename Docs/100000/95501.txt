<DOC>
<DOCNO> 95501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/13/son/sondun06.html </URL>
<DATE> 2002/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hindistan'da kızlar özel televizyonda koca bulacak 
</HEADLINE>
<TEXT>

     Koca bulmak isteyen Hintli genç kızlar, Sony Television adlı özel televizyon kanalı sayesinde ''muratlarına erecek''. 
     ''Bir yerlerde sizi bekleyen birileri var'' adlı program, eş bulmak isteyen genç Hintli kadınların ya da genç kızlarına damat arayan Hintli annelerin hizmetine giriyor. 
     Müstakbel kocalarını bulmak isteyen hanımlara yönelik programda, öncelikle kızına eş arayan bir aile seçiliyor, daha sonra gençlerin buluşması sağlanıyor. Gençler evlenme ya da evlenmeme kararı alana kadar filme alınıyor. 
     Genellikle ailelerin kararına uyarak görücü usulü evlenen Hintli genç kızların programda kendilerine sunulan eş adaylarını reddetme hakkı bulunuyor. 
     Programın sunucusu oyuncu Madhuri Dixit, ''Bu bir oyun değil, biz topluma yarar sağlamaya çalışıyoruz'' derken, kanalın genel müdürü Kunal Dasgupta, bu programla ülkede erkekler lehine olan dengeyi eşitlemeyi amaçladıklarını söylüyor. 
     





</TEXT>
</DOC>
