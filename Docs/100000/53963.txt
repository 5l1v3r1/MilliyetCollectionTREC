<DOC>
<DOCNO> 53963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/25/ekonomi/eko02.html </URL>
<DATE> 2001/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatırımcı izlemede 
</HEADLINE>
<TEXT>

2000 yılında 3.79 sent olan İMKB 100 Endeksi Ekim 2001'de 0.44 centten döndü. Ancak borsacılar sert düşüşe hazırlıksız yakalandıkları için yükseliş dalgasında temkinli hareket ediyorlar 
     Songül HATISARU 

     IMF'den gelecek ek kaynak beklentisiyle neredeyse bir ayda yaklaşık yüzde 65 yükselen borsa, yeniden yatırım araçları içinde ön plana çıkmaya başladı. 22 Kasım 2000'de başlayan ve 19 Şubat'ta derinleşen ekonomik krizle İMKB 100 Endeksi, 17 Ocak 2000 tarihinde 20.617 seviyesini gördükten sonra düşüş trendine girdi. Ekim ayında başlayan borsadaki son yükseliş, endekste yönün değişip değişmediği ve orta vadeli bir yükseliş trendinin başlayıp başlamadığı sorusunu gündeme getirdi. 
     11 Eylül saldırıları ardından hızla düşüşe geçerek 6.881 puana kadar gerileyen bileşik endeks, bir süre dengelendikten sonra, 8 Ekim'den başlayarak yaptığı çıkışla 12.438 seviyesine kadar yükseldi. İMKB 100 Endeksi bu çıkışıyla dolar bazında 0.84 sente kadar yükseldi. Endeksin 2000 yılı Ocak ayında 3.79 sent olduğu düşünüldüğünde dolar bazında bu çıkışın daha başlarında olduğu görülebilir. Ancak yatırımcıların tedirgin olması ve likide dönme istekleri kısa vadeli çıkış dalgalarının k r amaçlı satış olarak değerlendirilmesine neden oluyor. 
     IMF’ten gelecek 10 milyar dolarlık ek kaynak 2002'ye yönelik finansman endişelerini büyük ölçüde giderirken, bu yıla ait altı milyar dolarlık kısmın da serbest kalacak olması tereddütleri giderdi, üstelik yeni bir stand by uygulaması beklentisiyle birlikte. 
     
Temkinli bekleyiş      Bu yıl yaşanan sert küçülmeden sonra 2002'de beklenen toparlanma kayıpların ancak belli bir kısmını karşılayabilecek. 
     Döviz kurunun belirsizliği ise yatırım kararı almadaki kritik önemi nedeniyle yatırımcı açısından henüz aşılamayan bir olgu. Ayrıca yurtdışından gelen sinyaller de çok olumlu değil. Arjantin uyguladığı programda başarı sağlayamıyor. Global resesyon, ihracata bağlanan umutları azaltıyor. Savaş tehdidinin de turizmi olumsuz etkilemesi bekleniyor. Tüm bunları göz önüne aldığımız da IMF'den gelecek kaynağın Türkiye'nin her derdine deva olmayacağı ortada. Ancak bu kaynak, uygulanmakta olan ekonomik programın devam ettirilebilmesini sağlaması açısından çok önemli. 
     Finansal piyasaların en temel özelliği geleceğe ilişkin beklentileri önceden satın almasıdır. Nitekim, ekonomide ileriye yönelik iyileşme sinyalleri verilmesi bile borsa için yeterli oldu. 
     
10 bin kritik nokta      Dolar bazındaki tarihi dibine gelerek 2001 içinde yaşanan bütün olumsuzlukları satan borsa için bu yeni bir umut oldu. Özellikle 10.000 seviyesinin üzerine çıkılması borsacılar tarafından oldukça olumlu değerlendiriliyor. Psikolojik önemi bulunan bu seviyenin altına piyasanın artık yalnızca ciddi krizler yaşanırsa inebileceği vurgulanıyor. 10.000 seviyelerinin altına inilmediği sürece borsa yükseliş potansiyelini hep koruyacak. İşlem hacmi de yükselişi destekler nitelikte. Geçen hafta borsada uzun bir aradan sonra ilk kez 1 katrilyonluk işlem hacmi aşıldı. 
     Ancak, görünen o ki İMKB'nin yükselişi şimdilik oldukça ucuzlayan hisse senedi fiyatlarına verilen bir tepki sınırları içinde. Ama hem teknik göstergeler hem de uzmanların yorumu bunun aynı zamanda orta vadeli bir çıkışın ilk adımı olması olasığının oldukça yüksek olduğunu gösteriyor. 
     
2002'de yön yukarı      Ali Güler Değer Menkul Değerler Borsa İşl. Sor. 
     Borsa 11 Eylül sonrası oluşan dönemi oldukça iyi kullandı. Önce sert bir düşüşle tarihi dip seviyeleri test edildi ardından da aylardır beklenen toparlanma geldi. Her iki harekette teknik açıdan gerekliydi. Burada orta vade için oldukça önemsediğimiz seviye 10.300. Bu seviyenin aşılması bence orta vade için trend dönüşümünün en önemli sinyaliydi. Bundan sonra ciddi bir kriz olmadıkça buranın altına ineceğimizi düşünmüyorum. 10.300'ün üstünde olduğumuz sürece de yükseliş potansiyeli korunur. Son çıkışta baskın aktörlerin yerli yatırımcılar olduğunu düşünüyorum. 2002'nin de son derece zor bir yıl olacağını şimdiden belli. Ama her şeye rağmen önemli bir siyasi istikrarsızlık olmazsa ve IMF anlaşması devam ettirilirse 2002'de borsanın genel trendi yukarı olacaktır. 
     
Yükseliş potansiyeli korunuyor      Ömer Dilber Hak Menkul Değerler Borsa İşl. Müd 
     Haftanın son günlerinde başlayan düzeltme hareketi olması gereken ve endeksin güç toplaması için gerekli hareketti. Geçtiğimiz hafta döviz fiyatlarındaki hızlı düşüşte borsadaki yükselişi teyit etti. 
     Yabancı yatırımcıların ve fonların yıl sonu yaklaşması nedeniyle İMKB'ye olan ilgilerinin arttığı bir gerçek, yıl sonu fon değerlemeleri için endeksteki hareketliliğin devam etmesini bekliyoruz. Yabancı yatırımcılar dalgalı kur sisteminin geçerli olduğu bir dönemde Türkiye borsasına yatırıma sıcak bakmıyorlar, bu yüzden yeni alımlarla değil de, tamamen fon değerlemeleri olarak yabancı yatırımcıların alış tarafında görünecekleri tahmin ediyoruz. Yatırımcılara, yatırım sepetlerindeki A tipi fon yüzdelerini artırmalarını öneriyoruz. 
     



 EKONOMİ 



















</TEXT>
</DOC>
