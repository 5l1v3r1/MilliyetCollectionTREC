<DOC>
<DOCNO> 82820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/son/soneko09.html </URL>
<DATE> 2002/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hormon tartışması vatandaşa yaradı... 
</HEADLINE>
<TEXT>

     Sera ürünlerinde hormon bulunduğu tartışmaları nedeniyle, Konya'da fiyatları yüzde 50 civarında düşen çilek, biber ve domates gibi ürünlerin satışı arttı. 
     Konya Pazarcılar Odası Başkanı Abdurrahman Kaymaz, son günlerde kamuoyunu meşgul eden hormonlu meyve ve sebze tartışmalarının piyasayı etkilediğini söyledi. 
     Tartışmaların ardından, serada yetiştirilen ürünlerin fiyatlarında yüzde 50'ye varan düşüşler olduğunu vurgulayan Kaymaz, şunları kaydetti 
     ''Hormon iddialarından sonra toptan satılan domatesin kilosu 1 milyon liradan, 600 bin liraya, biberin fiyatı 1 milyon 200 bin liradan, 500 bin liraya, çileğin fiyatı ise 1 milyon 500 bin liradan, 1 milyon liraya kadar geriledi. Tartışmalar ilk çıktığı günlerde satışlar düştü. Ancak şimdi maliyetine satılan ürünler, vatandaştan büyük ilgi görüyor.'' Kaymaz, fiyatların düşmesinin, en fazla meyve ve sebze alamayan dar gelirli vatandaşlara yaradığını sözlerine ekledi. 
     





</TEXT>
</DOC>
