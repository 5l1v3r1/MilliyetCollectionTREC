<DOC>
<DOCNO> 68000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/16/son/soneko07.html </URL>
<DATE> 2002/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız Frangı da yarından itibaren tarih oluyor 
</HEADLINE>
<TEXT>

     Avrupa tek para birimi Euro'nun yılbaşında dolaşıma çıkmasıyla birlikte, parasal birliğe dahil olan ülkelerin para birimleri teker teker tarih oluyor. 
     28 Ocak'da Hollanda Florini, 9 Şubat'da İrlanda Lirası'nın 
     tedavülden kalkmasının ardından, Fransız Frangı yarın, yasal para olma özelliğini kaybederek dolaşımdan kalkacak. Bununla birlikte, Fransa Merkez Bankası, 10 yıl süreyle Fransız Frangı'nı Euro ile değiştirecek. Merkez Bankası, Fransız Frangı'nın yarın tedavülden kalkması nedeniyle Fransız Frangı'na ilişkin kuru bu tarihten itibaren yayımlamayacak. Belirlenen programa göre, Fransız Frangı 17 Şubat 2002, Alman Markı, Avusturya Şilini, Belçika Frangı, Fin Markkası, İspanyol Pesetası, İtalyan Lireti, Lüksemburg Frangı, Portekiz Esküdosu ve Yunan Drahmisi 28 Şubat 2002 tarihinde yasal para olma özelliğini kaybederek tedavülden kalkacak. Tedavülden kaldırılacak ulusal paraların ulusal merkez bankaları tarafından kabul edilecek son geçerlilik tarihleri, ülkeden ülkeye farklılık gösteriyor. Bu çerçevede, Finlandiya, Fransa, İtalya ve Yunanistan Merkez Bankaları kendi ulusal paralarının tedavülden kaldırılmasından sonra 10 yıl, Portekiz Merkez Bankası 20 yıl, Hollanda Merkez Bankası 1 Ocak 2032 tarihine kadar, diğer ülkelerin merkez bankaları ise süresiz olarak ulusal paralarını Euro ile değiştirecekler. Kaydi para olarak 1 Ocak 1999 tarihinden bu yana uygulamaya konulan Euro, üç yıllık bir geçiş döneminden sonra 1 Ocak 2002 tarihinden itibaren 5, 10, 20, 50, 100, 200 ve 500'lük kupürler halinde banknot, Avrupa Birliğini AB oluşturan 15 ülkenin 12'sinde tek para birimi olarak tedavüle çıkmıştı. Tek para birimine Almanya, Fransa, Belçika, Hollanda, Lüksemburg, İrlanda, İspanya, Portekiz, İtalya, Yunanistan, Finlandiya, Avusturya dahil bulunuyor. İngiltere, Danimarka ve İsveç'in oluşturduğu diğer üç AB üyesi ülke ise parasal birliğin dışında yer alıyor. 
     






</TEXT>
</DOC>
