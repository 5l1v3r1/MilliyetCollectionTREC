<DOC>
<DOCNO> 54421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/27/son/sontur22.html </URL>
<DATE> 2001/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa'daki villa tipi genelevler tarihe karıştı 
</HEADLINE>
<TEXT>

     Bursa Büyükşehir Belediyesi tarafından 1986 yılında yap-işlet-devret modeliyle yaptırılan, ancak 10 yıllık 
     kira sözleşmesinin dolmasının ardından belediyenin başvurusu üzerine mahkeme kararıyla tahliyesine karar verilen ''villa tipi genelevler'' tarih oldu. Daha önce yıkılan 56 villanın ardından geriye kalan son villa da bugün yıkıldı. Küçükbalıklı Semti'nde bulunan son genelevin yıkımı için Büyükşehir Belediyesi'ne ait yıkım araçları, güvenlik güçlerinin eşliğinde genelevin bulunduğu alana girdi. Mahkeme kararının tebliğinin ardından, önceki gün tahliye edilen son villa da yıkıldı. Bursa Büyükşehir Belediyesi, 10 yıllık kira sözleşmeleri 1996 yılında sona eren 57 genelev hakkında tahliye davası açmıştı. Kira sözleşmelerinin sona ermesine rağmen villaları tahliye etmeyen genelev işletmecileri hakkında Bursa Asliye Mahkemeleri'nde dava açılmış, davaların sonuçlanmasının ardından evler hakkında yıkım kararı alınmıştı. Genelev işletmecileri, yıkımın ardından Bursa'da fuhuşun sokaklara yayılmasının kaçınılmaz olduğunu belirterek, yeni genelev için belediyenin kendilerine yer göstermesini beklediklerini söylediler. 
     






</TEXT>
</DOC>
