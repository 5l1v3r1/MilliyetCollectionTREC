<DOC>
<DOCNO> 84177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/son/sonspo11.html </URL>
<DATE> 2002/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve sambacı Washington Fenerbahçe'de... 
</HEADLINE>
<TEXT>

     Fenerbahçe, Brezilyalı futbolcu Washington ile sözleşme imzaladı. 
     Brezilyalı futbolcu, Fenerbahçe Kulübü'nde kendisini 3 yıllığına sarı-lacivertli renklere bağlayacak sözleşmeye imza attı. 
     Fenerbahçe Yöneticisi Mahmut Uslu, yeni transfer Washington'un imza töreninde açıklamada bulundu. Uslu," Washington ilk defa yurt dışında oynamaya geliyor. Birkaç kulüpten teklif aldı ancak Şampiyonlar Ligi'nde oynayacağı için Fenerbahçe'yi tercih etti. Bir süredir golde problem yaşıyorduk, Washington bu sorunu giderecektir. Dünya kulübü olmak için çaba harcıyoruz. Bu transfer de onun bir parçasıdır" dedi. 
     Washington ile 3 yıllık kontrat yapıdığını kaydeden Uslu, Serhat'ın transferine de değinerek "Serhat kendi çocuğumuzdur. Eğer 3-4 yıl daha kalırsa Avrupa'nın önemli bir oyuncusu olur." dedi. 
     Mahmut Uslu, Fenerbahçe'nin dünya kulübü olacağını belirtirken, "Dünya çapındaki oyuncularla ilgileniyoruz, bunun için sabretmek gerek. Fenerbahçe'nin iyiliği için ilgilendiğimiz oyuncuları ve görüşmeleri açıklamıyoruz. İsmail Güldüren ve Cem Karaca ile anlaşma sağlandı. Yönetmelik gereği resmi imza 1 Haziran'dan sonra atılacak. Ayrıca altyapıdan gelen Oğuz ve Atilla ile sözleşme yeniledik. Bir diğer kalecimiz Recep de kulübümüzde kaldı. Erhan Albayrak'la ilgili görüşmeler var, onu da kadromuza katabilecek güçteyiz" dedi. 
     

     
</TEXT>
</DOC>
