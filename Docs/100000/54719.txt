<DOC>
<DOCNO> 54719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/29/son/soneko05.html </URL>
<DATE> 2001/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine, arazilerine ''alıcı'' bulamıyor... 
</HEADLINE>
<TEXT>

     Hazine arazilerinin satışına ilişkin Kanun çerçevesinde Ankara, İstanbul ve İzmir'de ihaleye çıkarılan 32 parça araziden sadece 2'sinin satılabilmesi, satış stratejisinin yeniden gözden geçirilmesini de gündeme getirdi. 
     Hazine arazilerinin ekonomiye kazandırılması projesi ile birlikte ilk partide Ankara, İstanbul, İzmir ve Antalya'da 58 parça arazi için ihaleye çıkıldı. 3 büyük ilde son 2 gün içinde gerçekleştirilen ihalelerde satışa sunulan 32 parça araziden 27'sine hiç teklif gelmedi. İstanbul'da 12 parça araziden 1'inin satışı gerçekleşirken, 3'üne verilen teklifler ise ya usule uygun olmadığı ya da belirlenen bedelin altında kaldığı için değerlendirmeye alınmadı. 
     İzmir'de de 15 parça araziden sadece 1'ine teklif verilirken, Ankara'da 5 parça araziye tek bir talip dahi çıkmadı. 
     Böylece 3 büyük ilde 158 trilyon 235.8 milyar lira gelir beklenen Hazine arazilerinin satışından devletin kasasına sadece 1 trilyon 61 milyar lira gireceği ortaya çıktı. 
     Antalya'da ise toplam değeri 442.7 milyar lira olan 26 parça Hazine arazisinin ihalesi bugün yapılıyor. 
     
     Bedel tartışması 

     Ankara, İstanbul ve İzmir'de satışa çıkarılan Hazine arazilerinin elde kalması, değer tespit komisyonlarının belirlediği satış bedellerinin de tartışılmasına yolaçtı. 
     İstanbul Ayazağa'da bulunan Hazine arazisine ilk tespitlerde 60-65 trilyon lira değer biçildi. 
     Ancak değer tespit komisyonunda bu arazinin satış bedeli 70 trilyon lira olarak belirlendi. Aynı şekilde gerek bu ilde, gerekse Ankara'daki diğer arazilerin değerlerinin yüksek olduğu yolundaki şikayetler de Maliye Bakanlığı'na iletildi. 
     Yetkililer, piyasadaki durgunluğun yanı sıra değerlerin yüksek tutulmasının da satışlardan istenen sonucun alınmasına engel olduğunu belirtiyorlar. 
     Bu arada Maliye Bakanlığı'nda söz konusu ihalelerle ilgili olarak yapılan değerlendirmelerde, elde kalan Hazine arazilerinin ya fiyatları düşürülerek ya da parçalanarak satılması üzerinde duruluyor. 
     Yetkililer, büyük hacimli satışların ilk kez uygulamaya konulduğunu, bu satışlarda mevcut aksaklıkların da görüldüğünü vurguluyor. 
     






</TEXT>
</DOC>
