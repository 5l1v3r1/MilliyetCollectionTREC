<DOC>
<DOCNO> 88883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/09/son/sontur09.html </URL>
<DATE> 2002/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortaöğretim Kurumları Sınavı yapıldı 
</HEADLINE>
<TEXT>

     İlköğretim son sınıf öğrencilerinin katıldığı Ortaöğretim Kurumları Öğrenci Seçme ve Yerleştirme Sınavı OKÖSYS sona erdi. 
     Milli Eğitim Bakanlığı Sınavlar Dairesi Başkanı Selim Mutlu, A.A. 
     muhabirine yaptığı açıklamada, Tunceli'de meydana gelen trafik kazası dışında sınavla ilgili bir sorun yaşanmadığını bildirdi. Milli Eğitim Bakanlığı'nca MEB yapılan sınava Fen, Anadolu ve MEB'e bağlı 2 sağlık meslek lisesi ile diğer bakanlıklara bağlı meslek liselerine yerleşebilmek için başvuran 562 bin 165 aday katıldı. Sınav, Türkiye'de tüm iller ile Karadeniz Ereğli, Milas ve Fethiye ilçelerinde ve yurtdışında Lefkoşa, Trablus, Riyad, Medine, Cidde ve Aşkabat'ta saat 10.00'da başladı. Sınavda adaylara Türkçe, Matematik, Fen Bilgisi ve Sosyal Bilgiler alanlarında test usulü 100 soruyu yöneltildi ve 120 dakika süre tanındı. Sınav süresince adayların kopya çekmeleri, konuşmaları, birbirlerinden kalem, silgi gibi şeyler alıp vermeleri, başkalarını rahatsız edecek şekilde yiyip içmeleri yasaklandı. Sınavda, kopya alma veya verme girişiminde bulunan, kendine ait olmayan cevap kağıdını kullanan, cevaplarını soru kitapçığına işaretleyip cevap kağıdını boş bırakan ve sınav kurallarına uymadığı tespit edilen adayların sınavları geçersiz sayılacak. Eksik belgeleri olduğu halde salon görevlilerince yanlışlıkla sınava alınan adaylar ile salon yoklama listelerinde ismi olmadığı halde sınava alınan adayların durumu incelenecek. Zorunlu olarak ikamet değiştiren ve il sınav yürütme kurulunca yedek salonda sınava girmesi uygun bulunanların haricindeki adayların sınavları da geçersiz sayılacak. Sınav sonuçları, 2002 Temmuz ayının son haftasında açıklanacak ve sonuç belgeleri adayların adreslerine postalanacak. Sınav sonucunda Fen, Anadolu ve MEB'e bağlı 2 sağlık meslek lisesi ile diğer bakanlıklara bağlı meslek liselerine, 2002-2003 öğretim yılı için toplam 109 bin 496 öğrenci alınacak. Resmi fen liselerine 4 bin 392, özel fen liselerine 4 bin 362, Anadolu liselerine 45 bin 430, Anadolu meslek liselerine 39 bin 360, Anadolu öğretmen liselerine 7 bin 296, Anadolu imam hatip liselerine 7 bin 344, özel meslek lisesine 90, MEB sağlık meslek liselerine 160, Adalet Bakanlığı Adalet Meslek liselerine 206, Tarım ve Köyişleri Bakanlığı Tarım Meslek liselerine 710, Tapu ve Kadastro Genel Müdürlüğü Tapu ve Kadastro Meslek Lisesi'ne 100, Meteoroloji İşleri Genel Müdürlüğü Anadolu Meteoroloji Meslek Lisesi'ne 46 öğrenci yerleştirilecek. Milli Eğitim Bakanlığı'na bağlı okullar için kayıtlar 19-23 Ağustos 2002 tarihleri arasında gerçekleştirilecek. Diğer bakanlıklara bağlı okulların kayıtları ise Ağustos ayının son haftası ile Eylül ayının ilk haftası içinde yapılacak. 
     





</TEXT>
</DOC>
