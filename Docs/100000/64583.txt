<DOC>
<DOCNO> 64583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/28/son/sondun20.html </URL>
<DATE> 2002/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Taliban'a uçak biletini bir imam almış 
</HEADLINE>
<TEXT>

     Afganistan'da Amerikan askerleri tarafından tutuklanan Murat Kurnaz adlı Türk gencine, Pakistan'a gitmesi için uçak biletini Ali M. adlı bir Türk imamın aldığı bildirildi. 
     Bremen'deki Kuba Cami'nin imamı Ali M.'nin, bir süre önce Taliban'ın yanında savaşmaları için Türk cemaatine çağrıda bulunan kişi olduğu ortaya çıktı. 
     Murat'ın babası Metin Kurnaz, ''Oğlum Kuba Cami'ne giderdi. Ama bu bir süre sonra kendisi için yeterli olmadı. Ya adalet isteğinden ya da macera hevesinden bir süre sonra tümüyle Kuran'a göre yaşamak istedi. 
     Bu arada yeni dostlar edindi. Bunlardan biri de Ebu Bekir Camii'nin imamıydı'' dedi. 
     Metin Kurnaz, Bremen Eyaleti Başbakanı Henning Scherf'ten de, oğlunu Almanya'ya getirtmesi için girişimde bulunmasını isteyerek, ''Murat bugüne kadar hiç bir suç işlemedi. Burada yaşadı, vergilerini ödedi. Lütfen onu bir Alman cezaevine getirtin. Olay adil bir şekilde araştırılsın'' diye konuştu. 
     Murat'ın annesi Rabiye Kurnaz ise ''Murat, Kuran dersleri için Pakistan'a gitmeden bir kaç saat önce, arkadaşları bizi arayarak, aşırı dincilerin kendisini Afganistan'a götüreceklerini söylediler. 
     Ben de polisi arayarak, kendisini havaalanında durdurmalarını istedim. 
     Polisler bana, oğlumun 18 yaşını doldurduğunu ve istediği yere gitmekte serbest olduğunu söylediler'' dedi. 
     Rabiye Kurnaz, oğlunun kendisini yaklaşık 3 hafta önce Pakistan'dan aradığını, iyi olduğunu ve ''gerçek İslamiyet''i keşfettiğini söylediğini kaydetti. 
     Murat Kurnaz'ın, 16 yaşındayken ülkücülerle yakınlık aradığı, yaklaşık 2 yıl önce de radikal dinciliğe merak sararak sakal bırakmaya başladığı ve arkadaşlarıyla birlikte sıkça Kuba ve Ebu Bekir camilerinde verilen vaazlara katıldığı bildirildi. 
     
     Almanlar da isteyemiyor 

     Almanya Dışişleri Bakanlığı sözcüsü Sabine Sparwasser, Afganistan'da Amerikan askerleri tarafından tutuklanan Murat Kurnaz adlı Türk gencinin, Almanya'da doğup büyümüş olmasına rağmen, Alman vatandaşı olmadığı için ülkeye getirme girişiminde bulunamayacaklarını söyledi. 
     Sparwasser, konuyla ilgili açıklamasında, Alman yasalarına göre, 1990 yılından önce ülkede doğan çocukların Alman vatandaşlığına geçmedikleri takdirde, kendi uyruklarını koruduklarına işaret etti. 
     Kurnaz'ın şu sıralarda nerede tutulduğunun tam olarak bilinmediğini belirten Sparwasser, babası Metin ve annesi Rabia'nın, oğullarının Küba'daki Amerikan üssü Guantanamo'ya götürülmekte olduğuna inandıklarını söyledi. 
     






</TEXT>
</DOC>
