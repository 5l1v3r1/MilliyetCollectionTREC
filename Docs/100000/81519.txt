<DOC>
<DOCNO> 81519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/01/son/sontur14.html </URL>
<DATE> 2002/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da 1 Mayıs kutlamaları için Valilikte kriz merkezi kuruldu 
</HEADLINE>
<TEXT>

     İstanbul'da, 1 Mayıs İşçi Bayramı kutlamaları için alınan güvenlik önlemleri çerçevesinde, Vali Erol Çakır'ın başkanlığında ''Kriz Merkezi'' oluşturuldu. 
     Emniyet Müdürlüğü'nün Vatan Caddesi'ndeki kompleksinde Vali Çakır'ın başkanlığında oluşturulan ''Kriz Merkezi''nde, Vali Yardımcısı Osman Demir, Emniyet Müdürü Hasan Özdemir, İl Jandarma Alay Komutanı Kıdemli Albay Hami Çakır ve diğer yetkililer görev yapıyor. 
     Merkezde, miting alanı ve civarından aktarılan kamera görüntüleri izlenip, bilgi alınarak güvenlik önlemleri koordine ediliyor. 
     
     ÇAĞLAYAN MEYDANI 

     Bu arada, 1 Mayıs mitinginin yapılacağı Çağlayan Meydanı girişlerinde emniyet güçlerince oluşturulan 24 ayrı arama noktasında, alana girenlerin çanta ve üstleri aranıyor. 
     Polis, ezilme tehlikesine karşı küçük yaştaki çocukların meydana girişine izin vermiyor. 
     Alan ve çevresinde çok sayıda itfaiye aracı ile ambulans hazır bekletilirken, miting düzenleme komitesinin görevlendirdiği yaklaşık 2 bin kişi de güvenlik önlemlerine katkı sağlıyor. 
     Miting alanındaki polisler, üzerinde ''görevli'' yazan yaka kartları taşırken, basın mensuplarına da yaka kartı veriliyor. 
     Çağlayan Meydanı'nı gören yüksek binaların üzerine ise polisler ile emniyet kameralarının yerleştirildiği görüldü. 
     Öte yandan, 1 Mayıs 2002 Düzenleme Kurulu yetkilileri, mitinge katılacakları taşıyan bazı otobüslerin, Avcılar, Yenibosna ve Sefaköy gibi noktalarda polis tarafından durdurularak bağlandığını bildirdiler. 
     





</TEXT>
</DOC>
