<DOC>
<DOCNO> 67873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/son/sontur06.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul ve Ankara'da kurbanlık koyunların satış fiyatı... 
</HEADLINE>
<TEXT>

     Kurban Bayramı yaklaşırken, İstanbul'un çeşitli yerlerinde kurulan kurbanlık satış ve kesim alanlarında satışlar başladı. 
     Kaymakamlıklar tarafından belirlenen alanlarda gerçekleştirilen satışlarda, yurdun çeşitli yerlerinden besicilerin getirdiği kurbanlıklar satılıyor. Kadıköy'de satış ve kesim alanı olarak belirlenen Metro Gross Market yanındaki alanda satışa çıkarılan kurbanlıklardan, canlı ağırlığı yaklaşık 400 kilogram olan dana 750 milyon, 900 kilogram dana ise 1,5 milyar liraya satışa sunuluyor. 
     Pazarlığın hakim olduğu satışlarda küçükbaş kurbanlıkları tercih edenler ise 50 kilogramlık koçlara 100 milyon lira, 100 kilogram ve üzerindeki ağırlıkta koçlara ise 250 milyon lira ödüyorlar. 
     CarrefourSA'daki satışlar ise tartıyla yapılıyor ve kilo başına fiyat alınıyor. 
     CarrefourSA'da ''dağlıç'' koyununun kilogramı 3 milyon 500 bin, ''kıvırcık'' koyununun kilogramı 3 milyon 600 bin, ''akkoyunun'' kilogramı 2 milyon 990 bin, dananın kilogramı ise 2 milyon 650 bin lira olarak belirlendi. 
     Kredi kartıyla kurbanlık alınabilen CarrefourSA'da, adaklıkların ve kurbanlıkların kesimi, bayram öncesinde ve bayram boyunca ücretsiz yapılacak. Ayrıca, dileyenler kesim gününe kadar kurbanını emanete bırakabilecek. 
     
     İnternette sipariş 

     Migros Türk T.A.Ş, ''tek tuşla kurban kesimi'' uygulaması başlattı. 
     Uygulamayla dünyanın her köşesinden ''wwww.kangurum.com.tr'' adresine girecek kişiler, kurban bağış mağazasını seçerek, kurbanlarını sipariş edebilecekler. 
     135 milyon lira ödenerek verilen sipariş alındıktan sonra tam 
     sağlıklı kurbanlıklar, Maret tesislerinde tamamen İslami koşullarda ve noter huzurunda, sipariş eden kişi veya aile adına kesilecek. Kurban eti ve derisi en az fire ile değerlendirilerek, derisi Türk Hava Kurumu'na teslim edilecek. Et ise tesislerde bir gün dinlendirildikten sonra sipariş veren kişinin belirttiği hayır kurumu veya valiliğe teslim edilecek. 
     
     Besicilerin şikayeti 

     Öte yandan, İstanbul'a kurbanlık satışı için gelen besiciler, satış için zorunlu kılınan alanlarda kendilerine ayrılan parsellerin kiralarının yüksek olmasından şikayet ediyorlar. 
     Kadıköy için belirlenen 3 satış ve kesim yerinden biri olan Metro Gross Market yanındaki alanda kurban satan besiciler, 50 ile 70 metrekare büyüklüğündeki parsellere, satış süresince 300 ile 500 milyon lira arasında değişen kira bedeli alındığını söyleyerek, bu bedelin yüksek olduğunu ifade ettiler. 
     Besiciler, hayvanlara verilen bir bidon suyun ise alanı kiralayanlar tarafından, kendilerine 2-3 milyon liradan satıldığını ifade ederek tepki gösterdiler. 
     Kadıköy Belediye Başkanı Selami Öztürk, yaptığı açıklamada, satış için E-5 Karayolu üzerinde kalan bölgeden uygun arazisi olanların kaymakamlığa başvurarak izin aldığını kaydederek, ilçede CarrefourSA dışında 2 yer için izin verildiğini, uygun yer başvurusu olduğunda yeni alana da izin verilebileceğini söyledi. 
     Kadıköy Kaymakamı Hüseyin Eker de kendileri için, kurban satışının ve kesiminin alt yapısı mevcut, sağlıklı alanlarda yapılmasının önemli olduğunu kaydederek, kira konusuna karışmadıklarını bildirdi. 
     
     Ankara'da durum 

     Başkent'te kurbanlık hayvan satışları hızlandı. 
     Sürü sahipleri kurbanlık hayvanlarını belediyeler tarafından kurulan hayvan pazarlarına getirdiler. 
     Hayvan pazarlarında kurbanlık koyun 120-160 milyon lira, koç 170-250 milyon lira, büyükbaş düve 400-550 milyon lira, büyükbaş dana 550 milyon-1 milyar lira arasında satılıyor. 
     Sürü sahipleri, bu sene kurbanlık hayvan satışlarının iyi gitmediğini belirterek, fiyatların geçen yıla oranla önemli bir artış göstermediğini söylediler. 
     






</TEXT>
</DOC>
