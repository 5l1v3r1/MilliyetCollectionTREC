<DOC>
<DOCNO> 97244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/22/spor/yozer.html </URL>
<DATE> 2002/07/22/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
Pres tamam forvet yok 
</HEADLINE>
<TEXT>

     Galatasaray özellikle ikinci yarıdaki artık gelenekselleşen bıktırıcı, bunaltıcı, kışkırtıcı pres gücüyle yine sahne almaya başladı yeşil sahalarda. Ancak Birinci Terim Dönemi’nden tek farkı, o zamanki yaratıcı oyuncu sayısının bu dönemde daha azalması oldu. Takımda bu sayı Felipe, Ergün, Hasan Şaş ve ilave olarak Berkant ile sınırlı kalırken, yaptığı presin verimini almakta güçlük çektiler. 
     İlk yarıda Galatasaray, savunmasının arkasına çok top kaçırdı. Hücumda ise etkisiz ve pozisyondan oldukça uzaktı. Orta alanda çok top kaybetti, Hasan Şaş ve Balic silik kaldı, bir tek Felipe de yeterli olmazdı zaten. İkinci yarıda Fatih Terim neredeyse herşeyi kökten değiştiriverdi. Pres gücü yüksek oyuncuları maça soktu ve Alman takımını resmen abluka altına aldı. Bayer Leverkusen belki eksikti ama son derece diri bir takımdı. Bu yüzden Galatasaray’ın o ikinci yarıdaki bitirici presi onları bile yıldırdı. Nefes bile alamadılar. Ama işte burada bir gerçek daha ortaya çıktı Son vuruşta Galatasaray yok. Gol noktalarında Sarı - Kırmızılılar, çok zayıf. Ve yine söylüyoruz kesinlikle santrfor transferi şart. İstediğin kadar mücadele et, istediğin kadar pres yap, gol atamazsan olmaz. 
     Hazırlık maçı olmasına rağmen gergin bir karşılaşmaydı. Özellikle Bayer Leverkusenli Brdaric’in tahrik eden oyunu ve hakemin acemiliği maçı çığırından çıkarttı. İşin Galatasaray için olumsuz yanı ise yine sinirlenmeleri ve yine rakiple dalaşmalarıydı. 
     



 SPOR 























</TEXT>
</DOC>
