<DOC>
<DOCNO> 87782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/04/siyaset/siy04.html </URL>
<DATE> 2002/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kez Yunan adalarına çıkmıyoruz 
</HEADLINE>
<TEXT>

Genelkurmay, Yunan adalarına çıkarma’ tatbikatı Efes -2002’yi barışa katkı için iptal etti 
     UTKU ÇAKIRÖZER Ankara 

     Türk ve Yunan Dışişleri bakanları arasında başlatılan barış sürecine Genelkurmay Başkanlığı sürpriz bir katkıda bulunarak, Türkiye’nin en büyük askeri tatbikatı "Efes - 2002öyi iptal etti. İzmir yakınlarındaki Doğanbey Körfezi’nde "Yunan adalarına çıkarma" senaryosu üzerine uygulanan tatbikatın 25 yıl sonra ilk kez iptaline ilişkin karar, Atina’da Türk - Yunan barış görüşmelerinin yapıldığı gün alındı. 
     Genelkurmay Başkanlığı’ndan dün yapılan açıklamada "Efes tatbikatının uluslararası ortamdaki gelişmeler göz önünde bulundurularak 2002 yılında icra edilmeyeceği" duyuruldu. Açıklamada, tatbikatın gelecek yıllarda yapılmasına yönelik planlamanın ise sürdüğü vurgulandı. 
     Genelkurmay’ın bu önemli adımı, Dışişleri Müsteşarı Büyükelçi Uğur Ziyal’in Atina’da Yunan yetkililerle Türk - Yunan sorunları için masaya oturduğu gün atması dikkat çekti. 
     Üç yıl süren görüşme maratonu sonunda turizm, ulaştırma, enerji, terörizm ve yasadışı göçle mücadele alanlarında anlaşma imzalayan Dışişleri Bakanı İsmail Cem ile Yunan Dışişleri Bakanı Yorgo Papandereu, 12 Mart 2002’den itibaren aralarındaki esas sorunları "istikşafi keşif niteliğinde görüşmeler" adı altında masaya yatırdılar. 11 - 12 Nisan’da ikinci turu yapılan görüşmelerin üçüncü turu dün Atina’da başladı. Müsteşar Ziyal’in Atina’da masaya oturduğu saatlarde Genelkurmay açıklama yaparak Ege’deki en büyük tatbikatını iptal etti. 
     Tatbikata büyük önem veren Genelkurmay, 17 Ağustos depreminden sonra "Efes -2000", 2001’de yaşanan ekonomik kriz sonrasında da "Efes - 2001" tatbikatlarını, sürelerini kısaltarak da olsa, icra etmişti. Kara, Hava ve Deniz kuvvetlerinin ortaklaşa gerçekleştirdikleri Efes tatbikatı, TSK’nın en büyük planlı ulusal tatbikatı niteliğini taşıyor. 
     



 SİYASET 















</TEXT>
</DOC>
