<DOC>
<DOCNO> 66264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/06/son/sontur17.html </URL>
<DATE> 2002/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Saadet Partisi ile Ak Parti'nin ABD polemiği.. 
</HEADLINE>
<TEXT>

     AK Parti Grup Başkanı Bülent Arınç, geçmişte aynı partide siyaset yaptıkları kişilere karşı sevgi ve kardeşlik duyguları taşıdıklarını belirterek, ''Bazı şeyleri biliyoruz biz ama ben ve arkadaşlarım bunları konuşmayacağımıza söz verdik'' dedi. 
     AK Parti Genel Başkanı Recep Tayyip Erdoğan'ın deprem bölgesine gitmesi nedeniyle grup toplantısında konuşan Arınç, SP Genel Başkanı Recai Kutan'ın partisine yönelik eleştirilerini yanıtladı. İlkeli ve tutarlı siyaset yaptıklarını dile getiren Arınç, ''Ak Parti, kamuoyu yoklamalarında birinci parti ve tek başına iktidara gelecek'' dedi. 
     Arınç, uzun yıllar SP Genel Başkanı Recai Kutan ve SP'liler ile aynı partide siyaset yaptıklarını anlatarak, kendilerine karşı sevgi ve kardeşlik duyguları taşıdıklarını kaydetti. ''Sayın Kutan ve SP'li arkadaşlarımız için gönlümüzde sevgi var. Bu hukuka riayet edeceğiz'' diyen Arınç, kendilerinin tüm partilerle rakip olduklarını, bunun içinde SP'nin de bulunduğunu belirterek, ama seviyeli olacaklarını ve ''belden aşağı vurmayacaklarını'' söyledi. 
     Arınç, birlikte siyaset yapmanın, bazı şeyleri biliyor olmak gibi bir avantajı olduğuna dikkati çekerek, şunları söyledi 
     ''Bazı şeyleri biliyoruz biz, ama ben ve arkadaşlarım söz verdi ki, bu konuları hiçbir yerde konuşmayacağız. AK Parti'ye birşeyler söyleyip gerilim politikasından menfaat umanlar varsa kendi tabanlarına mesaj verirken bizi köşeye sıkıştırmak gibi gayretleri varsa, bu yanlıştır. Bu o kadar yanlıştır ki, biz geçmişte bunun mücadelesini verdik. Kutan çok kibar ve iyiniyetli bir insandır. Ama bir tavsiyem var, çok yakında bulunan ve hatta zaman zaman kendisinin kürsü konuşmalarını hazırlayan arkadaşlarımız, AK Parti ile bir çatışmadan menfaat umuyor olabilirler. Lütfen, bizim gösterdiğimiz çabayı Sayın Kutan da göstersin. Bunu kendisinden beklemek hakkımızdır.'' Arınç, Kutan'ın ''New York'ta IMF politikalarına itiraz edenlere sözüm yok. Onlar kral çıplak diyeceklerine kraldan çok kralcı oldular. Milleti de bırakıp okyanus aşırı yerlerde meşruiyet arama çabalarına giriyorlar'' sözlerini hatırlatarak, ''Biz ABD'de meşruiyet aramaya gitmedik. Tek meşruiyet kanadı, halktır. Bizim için bunu nasıl söyleyebilirler. Ufak ve ucuz şeyler bunlar...Siyaset yaptığımız insanlara yakışmayan şeyler''diye konuştu. 
     Arınç, kapatılan RP'nin Genel Başkanı Necmettin Erbakan ve FP Genel Başkanı iken Recai Kutan'ın ABD'ye gittiğini hatırlattı. 
     






</TEXT>
</DOC>
