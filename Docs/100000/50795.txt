<DOC>
<DOCNO> 50795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/06/ekonomi/aeko.html </URL>
<DATE> 2001/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Hem tahsilat hem lobi 
</HEADLINE>
<TEXT>

Cumhurbaşkanı, Başbakan, Bakan Derviş ve Genelkurmay yetkilileriyle görüşecek olan ABD heyeti, durdurulan enerji projeleri, Motorola’nın Telsim’den alacağı ve savunma projeleri için lobi yapacak 
     SEÇKİN ÜREY Ankara 

     ABD Başkanı George W. Bush’un babası eski Başkan George Bush’un eski ulusal güvenlik danışmanı emekli General Brent Scowcroft, bugün Ankara’ya geliyor. 
     Beraberindeki büyük Amerikan şirketlerinin temsilcilerinden oluşan kalabalık bir Amerikan Türk Konseyi ATC heyetine başkanlık edecek olan Scowcroft, Cumhurbaşkanı Sezer, Başbakan Ecevit, Devlet Bakanı Derviş ve üst düzey Genelkurmay yetkilileriyle görüşecek. 
     
     Afganistan’da taşeron olun’ 
     Görüşmelerde enerji projeleri, savunma projeleri ve Amerikan şirketlerinin Türkiye’de yaşadığı sıkıntılar gündeme gelecek. Heyetin, Afganistan’a yapılacak yardımlarda Türk firmalarının taşeron olarak yer alması için projeler getireceği de belirtiliyor. 
     Perşembe günü Türkiye’den ayrılacak olan Scowcroft’u yoğun bir toplantı temposu bekliyor. Scowcroft, Cumhurbaşkanı Sezer’le bu akşam yapacağı görüşmenin ardından, akşam yemeğini Dışişleri Bakanı İsmail Cem’le Dışişleri Konutu’nda yiyecek. 
     ATC heyeti Devlet Bakanı Tunca Toskay ve Dış Ticaret Müsteşarı Kürşad Tezmen’den de randevu istedi. Türk tarafının görüşmelerde heyetten tekstil kotalarının düşürülmesi için Amerika’da lobi faaliyeti yapmalarını istemesi bekleniyor. 
     ATC heyeti temaslarını bir resmi heyet gibi sürdürecek. Scowcroft, yarın sabah Anıtkabir’i ziyaret edecek ve ardından Savunma Sanayi Müsteşarlığı’na geçecek. Heyet, ayrıca Genelkurmay İkinci Başkanı Yaşar Büyükanıt ve Genelkurmay Plan ve Prensipler Daire Başkanı Korgeneral Reşat Turgut’la görüşecek. Görüşmelerde Afganistan Operasyonu’nun başlamasının ardından yeniden gündeme gelen Türk Silahlı Kuvvetleri’nin projeleri ele alınacak. 
     
     Enerji gündemde 
     Heyet, Devlet Bakanı Derviş’le öğle yemeği için bir araya gelecek. Yaklaşık bir buçuk saat sürmesi planlanan ve Hilton Oteli’nde verilecek yemekte enerji projeleri ve Amerikan firmalarının alacakları gündeme gelecek. Heyet, yarın öğleden sonra Başbakan Bülent Ecevit ve Başbakan Yardımcısı Mesut Yılmaz’la da görüşecek. 
     ATC Başkanı Lincoln McCurdy daha önce yaptığı açıklamada, sıkıntıların ağırlıklı olarak enerji sektöründe yaşandığını, bazı ABD şirketlerinin, Türkiye’den tahsil edemediği alacakları olduğunu, bazı şirketlerin de mevcut enerji santrallerı projelerinden Hazine garantilerinin kaldırılmasından dolayı zor duruma düştüğünü kaydetmişti. McCurdy’nin, bu konunun çözümü için Türk Hükümeti’ne bir öneri paketi sunacağı belirtildi. 
     
Uzanları hükümete şik yet edecekler      Motorola’nın da ABD heyetinde yer alması nedeniyle Telsim’den alacağı 2 milyar doların görüşmelerde gündeme getirilmesi bekleniyor. Heyette yer alan emekli General Brent Scowcroft, Motorola’nın Telsim’den alacakları için yardım aldığı isimlerden biri. 
     Uzan ailesine ait Telsim ile Motorola arasındaki ihtilaf, Telsim’in mayısta bu şirkete olan 738 milyon dolarlık borcunu ödememesiyle ortaya çıktı. Motorola, bunun üzerine Telsim in kendisine olan ve toplam 2 milyar doları bulan alacağını tahsil edebilmek için ABD Hükümeti’nden yardım istemişti. 
     



 EKONOMİ 





















</TEXT>
</DOC>
