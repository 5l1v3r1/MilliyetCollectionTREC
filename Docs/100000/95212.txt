<DOC>
<DOCNO> 95212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/12/siyaset/asiy.html </URL>
<DATE> 2002/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk siyasi tarihinin en ilginç istifa operasyonunun perde arkası 
</HEADLINE>
<TEXT>
DERVİŞ gitti geldi 
Başbakan Bülent Ecevit’le görüştükten sonra kabineden istifa kararı alan Devlet Bakanı Kemal Derviş, Sezer - Ecevit ikilisinin ikna operasyonuyla hükümette kaldı 
     SERPİL ÇEVİKCAN Ankara 

     Türk siyasi hayatının en ilginç istifa operasyonlarından biri Köşk ile Konut arasındaki diyalogla gerçekleştirildi. Başbakan Bülent Ecevit’le görüştükten sonra kabineden istifa kararı alan Devlet Bakanı Kemal Derviş, Ecevit’in ricası ve Cumhurbaşkanı Ahmet Necdet Sezer’in devreye girmesiyle hükümette kaldı. 
     Cumhuriyet tarihinin en ilginç olaylarına sahne olan DSP - hükümet krizinde Derviş’in istifası ve geri almasına ilişkin olaylar şöyle gelişti. 
     Özkan - Cem oluşumuna katılma kararlılığıyla Konut’a giden Derviş, Ecevit’le görüşmesinde bu eğilimini yansıttı. Derviş’e "Ekonomi açısından kritik bir dönemden geçiyoruz. Bu dönemde ayrılmanız doğru olmaz, sorumluluğunuz var" diyen Ecevit’in bu sözlerine karşı Derviş, yeni hareketin yararlı olacağını söyledi. Derviş’in yanıtını alan Ecevit, nihai kararın kendisinde olduğunu vurguladı ve görüşme sona erdi. 
     Görüşme sonrası durum değerlendirmesi yapan Derviş, İsmail Cem’in istifa kararından sonra Devlet Bakanlığı’ndan istifasına ilişkin dilekçeyi Başbakanlık Kanunlar ve Kararlar Dairesi’ne gönderdi. IMF heyeti ayrıldıktan sonra istifayı düşünen Derviş’in bu girişimi, Başbakanlık bürokrasisince Ecevit’e iletildi. 
     
     Ecevit, Sezer’i aradı 
     Derviş’in istifa kararı vermesinden kaygı duyan Ecevit, Sezer’i aradı. Ecevit, Sezer’e, Derviş’in istifa dilekçesini verdiğini ve bunun önlenmesi gerektiğini söyledi. Kulislere yansıyan bilgilere göre, Sezer ile Ecevit arasındaki tarihi görüşme şöyle gerçekleşti 
     Sezer Sizin kendisi ile görüşmenizde Derviş’e "gidin" dediğiniz bilgileri yansıdı. 
     Ecevit Tam tersi, ben böyle bir ortamda ayrılmasının doğru olmadığını söyledim. Bunun ekonomide problemlere yol açabileceği uyarısında bulundum. Ancak, "Yeni oluşuma angaje olduğunuz belirtiliyor, bu durumda karar sizindir" dedim. 
     Sezer Görüşme farklı yansıdı. 
     Ecevit Ne yapmak gerekir 
     Sezer İstifanın kabul edilmemesi bir yöntem olabilir. 
     Ecevit, bu görüşmenin ardından Sezer’in önerisi doğrultusunda, Derviş’in istifasını işleme koymadı. 
     Bu görüşmenin ardından Sezer de Derviş’i arayarak durumun kritik olduğunu söyledi. Sezer, aktif siyasete atılma kararını önce kendisine açan Derviş’e, izlenimlerini aktararak, "Şu anda ülkenin kendisine ihtiyacı olduğunu, istifasını ertelemesinin yerinde olacağını" söyledi. 
     
     İstifasını geri çekti’ 
     Ecevit ve Sezer’in görevden ayrılmaması yönündeki telkinlerini alan Derviş de istifasını geri çekme kararı aldı. Derviş yazılı açıklamada şöyle dedi 
     "Başbakan’ın daveti üzerine bugün öğlen kendileriyle yaptığım görüşmenin ardından son siyasal gelişmeler konusunda Başbakanımızın görüşlerini de göz önünde tutarak istifa dilekçemi vermiştim. Ancak daha sonra Cumhurbaşkanımız ve Başbakanımızın talepleri üzerine istifa dilekçemin işleme konulmamasını kabul ettim." 
     

</TEXT>
</DOC>
