<DOC>
<DOCNO> 99944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/04/son/sondun05.html </URL>
<DATE> 2002/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
S.Telegraph, Bush'un Ortadoğu'dan önce Irak'ı düşündüğünü yazdı 
</HEADLINE>
<TEXT>

     İngiltere'de yayınlanan Sunday Telegraph gazetesi, ABD Başkanı George Bush'un, İngiltere Başbakanı Tony Blair'in Irak'a bir saldırı öncesinde Ortadoğu sorununa çözüm bulunması çağrısını reddettiğini öne sürdü. 
     Telegraph, Başbakan Blair'in özel görüşmelerinde Bush'a konuyla ilgili uyarılarını ilettiğini, ancak Beyaz Saray'ın direnişini kırmayı başaramadığını iddia ederken, ABD yönetiminin ''Irak'ı ayrı bir kutuya koyuyor ve öyle değerlendiriyoruz'' tavrında olduğunu savundu. 
     Gazete, bir İngiliz hükümet yetkilisinin ise bu durumu değerlendirirken, ''Bizim pozisyonumuz ise bu beklentiye uygun değil. 
     Tabii ki Ortadoğu sorunu çözülmeden Irak konusunda hiçbir şey yapılamaz demiyoruz ama, Ortadoğu sorununda hiç değilse ilerleme sağlanmış olarak Irak konusuna el atılmasını destekliyoruz. Bizim ABD'lilerden beklentimiz, Ortadoğu sorununu halledecekleri yönünde dünya kamuoyuna bir söz vermeleridir. ABD, bu sorunu Ariel Sharon'la bile olsa çözecek kapasitede, ancak çözmüyor'' dediğini bildirdi. 
     Telegraph, Bush'un Arafat ile iş yapma konusundaki gönülsüzlüğüne rağmen, Downing Sokağı'ndaki İngiliz Başbakanlığı'nın Saddam Hüseyin üzerinde bir baskı yaratmadan önce Arap dünyasında olumlu bir hava yaratmanın önemine inandığını da belirtirken, Irak için bu şartlardaki bir batı dünyasında yeni bir bölünme ve tartışma yaratma şansı doğduğunu da öne sürdü. 
     Gazete, Başbakan Tony Blair'in dış ilişkiler danışmanı Sir David Manning'in Beyaz Saray'la temaslarını sürdürdüğünü belirtirken, İngiliz Ordusu'nda ise Noel öncesinde başlatılacak bir Irak operasyonu için hazırlıkların sürdüğüne dikkati çekti. 
     





</TEXT>
</DOC>
