<DOC>
<DOCNO> 64968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/30/son/sondun08.html </URL>
<DATE> 2002/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
''Tyson beni ısırdı, kalçamdan et kopardı'' 
</HEADLINE>
<TEXT>

     Dünya Boks Konseyi WBC ve Uluslararası Boks Federasyonu IBF ağır sıklet şampiyonu İngiliz boksör Lennox Lewis, rakibi ''Demir Mike'' lakaplı Mike Tyson'ın geçen hafta New York'taki kavga sırasında kendisini ısırdığını doğruladı. 
     Lewis, maxboxing.com isimli internet sitesinde yaptığı açıklamada, ''geçen hafta Tyson ile yapacağı maçın tanıtımı sırasında çıkan karışıklık ve kavgada, Mike Tyson'ın kendisini pantalonunun üzerinden ısırarak, kalçasından bir parça et kopardığını'' belirtti. 
     Lewis, Nevada Lisans Komisyonu'nun Tyson'ın boks iznini iptal ederek, bu eyalette maç yapmasını yasaklama kararından birkaç saat sonra yaptığı açıklamada, ''avukatlarının talimatı üzerine şimdiye kadar sessiz kaldığını'' kaydetti. 
     ''Avukatlarının kendisine eğer bu olayı açıklarsa, bunun şüphesiz Tyson'ın dava açmasına neden olacağı uyarısında bulunduklarını ve ayrıca komisyonun lisans kararına etki etmek istemediğini'' belirten Lewis, ''Tyson'ın komisyon önünde New York'ta olan bitenleri yalanlamasından şaşkınlık duyduğunu'' ifade etti. 
     Komisyonun, kendisinin 6 Nisan'da Las Vegas'ta Tyson'la yapacağı maçı rakibinin lisansını iptal ederek yasaklamasının ardından, Tyson'la başka bir yerde karşılaşmaya henüz karar vermediğini, avukatlarıyla durumu incelediğini belirtti. 
     New York'ta geçen hafta 6 Nisan'da Las Vegas'ta yapılması öngörülen karşılaşmanın tanıtımı izin düzenlenen basın toplantısında, bir taraftarın sözlerine kızan Mike Tyson olay çıkarmış, çıkan kavgada Tyson'ın Lewis'i ısırdığı iddia edilmişti. 
     






</TEXT>
</DOC>
