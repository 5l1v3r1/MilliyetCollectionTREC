<DOC>
<DOCNO> 76067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/03/ekonomi/eko03.html </URL>
<DATE> 2002/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu bankaları Ocak’a teslim 
</HEADLINE>
<TEXT>

Safa Ocak, kamu bankalarının başkanlığına getirildi. Kamu Finansman Genel Müdür Yardımcılığı’ndan istifa eden Gelberi de Kadir Günay’dan boşalan üyeliğe atandı 
     HARUN GÜREK Ankara 

     Kamu bankalarının yıllık olağan genel kurulları dün yapıldı. Kamu Bankaları Ortak Yönetim Kurulu KBOY Başkanı Vural Akışık görevinden ayrılırken yerine Türkiye Sinai Kalkınma Bankası TSKB eski Genel Müdürü Safa Ocak getirildi. KBOY Üyesi Kadir Günay ise sürpriz bir kararla istifa etti. Günay’ın yerine Kamu Finansman Genel Müdür Yardımcılığı’ndan istifası yankı yaratan Ali İhsan Gelberi atandı. 
     
     İki istifa birden 
     Kamu bankalarından dün, önce Halkbank, ardından Ziraat Bankası Genel Kurulu yapıldı. Kamu bankalarını yeniden yapılandırma görevini tamamladığını, bu nedenle ayrılacağını açıklayan Akışık, saat 14.00’te başlayan genel kurullardan önce istifa dilekçesini verdi. Emlakbank’ın tasfiyesinden sorumlu olan Kadir Günay, iki bankanın genel kurul başkanlıklarına istifasını sundu. Günay’ın Emlakbank’ın tasfiye sürecinde yaşadığı sıkıntılar ve son olarak İnterbank Genel Kurulu’nda ibra edilmemesi nedeniyle istifa ettiği belirtiliyor. 
     Akışık’ın beklenen, Günay’ın ise "sürpriz" olarak nitelenen istifalarının ardından iki genel kurulda da yapılan oylamalar ile gündeme seçim maddeleri eklendi. Bankaların yıllık hesaplarının da görüşüldüğü genel kurullarda yapılan seçimler sonunda TSKB Genel Müdürlüğü’nden 22 Mart’ta istifa ederek emekliye ayrılan Safa Ocak, ayrı ayrı iki bankanın da yönetim kurulu başkanlığına getirildi. 
     
     Sürpriz atama 
     Genel kurullarda bir başka sürpriz ise Gelberi’nin Günay’ın yerine seçilmesiyle yaşandı. Gelberi, aralık ayında IMF’ye verilen niyet mektubu hazırlıkları sırasında Hazine Müsteşarlığı Kamu Finansmanı Genel Müdürlüğü görevinden istifa etmişti. İç ve dış borç idaresinin yeniden yapılandırılarak, tek çatı altında toplanmasını, aktif borç yönetimine geçilmesini, risk merkezinin kurulmasını isteyen ancak önerileri niyet mektubundan çıkartılınca istifasını veren Gelberi’yi KBOY’a Bakan Derviş’in önerdiği öğrenildi. Borçlanma konusundaki uzmanlığı ve deneyimi ile tanınan, Hazine camiasında dürüstlüğü ve idealistliği nedeniyle örnek gösterilen bürokratlardan biri olan Gelberi’nin KBOY’a seçilmesine Hazine Müsteşarlığı üst yönetiminin de destek verdiği kaydedildi. Genel müdür yardımcılığı görevinden ayrıldıktan sonra Hazine’de bir süre danışmanlık yapan Gelberi’nin Emlakbank’ın tasfiyesinden sorumlu üyeliğe getirilebileceği belirtiliyor. 
     
     K r, Hazine’ye 
     Bu arada, Ziraat Bankası Genel Kurulu’nda bankanın 2001 yılında sağladığı yaklaşık 500 trilyon liralık k rın ortaklara dağıtımı da kararlaştırıldı. Bankanın tek ortağı Hazine Müsteşarlığı olduğu için bu k r Hazine’ye aktarılacak. K rın nakit olarak Hazine’ye aktarılmaması, daha önce görev zararları karşılığı verilen özel tertip iç borçlanma kağıtlarının bir bölümünün erken itfaya tabi tutularak ödenmesi bekleniyor. 
     
Yol haritasına uyacağız’      SONGÜL HATISARU 

     Kamu Bankaları Ortak Yönetimi’nin başına getirilen Safa Ocak, kamu bankalarının rehabilitasyon sürecinde bugüne kadar çok önemli işlevlerin yerine getirildiğini söyledi. Bugün itibariyle gelinen noktayı çıkarılmış yol haritası paralelinde devam ettireceklerini söyleyen Ocak, şöyle konuştu "Bugün itibariyle kamu bankaları ortak yönetiminde yapılanlar hakkında bilgilendim. Bizim yapacaklarımız hususunda da arkadaşlarımızla ekip halinde çalışacağız." Ocak, Ziraat ve Halk Bankası’nın Türkiye’nin en güçlü kurumları arasında bulunduğunu belirterek çizilen yol haritasında daha güçlü kurumlar haline geleceklerini söyledi. 
     



 EKONOMİ 





















</TEXT>
</DOC>
