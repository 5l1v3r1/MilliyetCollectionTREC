<DOC>
<DOCNO> 55818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/06/yazar/sazak.html </URL>
<DATE> 2001/12/06/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Powell'a Irak freni 
</HEADLINE>
<TEXT>

     ABD Dışişleri Bakanı Colin Powell'ın Ankara ziyaretinde Irak konusunda frene basıldığı anlaşılıyor. 
     Afganistan üzerinden Türkiye'ye gelen Powell'a olası bir Irak harekatında karşılaşılabilecek sorunlar ve "ikinci cephe" senaryolarından duyulan kaygılar anlatıldı. 
     Cumhurbaşkanı Ahmet Necdet Sezer'in, Powell'ın gelişinden 24 saat önceki "Irak'a yönelik bir harekat istemiyoruz " sözleriyle 11 Eylül'den bu yana "terörizmle savaşımda" ortak hareket eden Ankara ile Washington arasına şimdilik "Bağdat hattı" çekilmiş oluyor. 
     ABD de buna hazırdı ki, Colin Powell, Dışişleri Bakanı İsmail Cem ile görüşmesinde "Irak'ın kitle imha silahlarını kullanmasını önlemeye çalıştıklarını" belirtirken, bu ülkeye operasyon konusunda henüz bir karara varmadıklarını söyledi. Powell, sorular üzerine Irak'la ilgili karar almadıkları için "Türkiye'den beklentileri olmadığını" açıkladı. 
     Postacı kapıyı iki kere çalarmış. 
     Beyaz Saray'dan karar çıkınca ABD yönetiminin Ankara'nın kapısına dayanması kaçınılmaz gözüküyor. 
     Ortadoğu'daki sıcak gelişmeler, intihar saldırıları üzerine Filistin yerleşimlerini bombalayan İsrail'in tutumu karşısında "Irak'ın da oyuna katılmasıyla" beklenmedik gelişmeler olabilir. 
     Başbakan Ecevit, Ortadoğu'nun nasıl bir barut fıçısı olduğunu bildiği için, telefon başına geçerek Arafat ve Şaron'la görüşmüş. 
     Cumhurbaşkanı Sezer de, Ürdün Kralı Abdullah'ı aramış. 
     Bu yaklaşımın "Üçüncü Dünyacılık"la ilgisi falan yok Ankara yanı başındaki gelişmeleri Amerikan gözlüğüyle izlemeden önce kendi ulusal stratejisini ve güvenliğini de düşünmek zorundadır. 
     Her şey ABD'nin planladığı gibi olsa, 10 yıl önceki Körfez Savaşı'ndan bugüne ne Saddam ayakta kalacaktı, ne de Ortadoğu'da kan dökülüyor olacaktı. Türkiye'yi doğrudan ilgilendiren bu coğrafyada "İskender'in düğümü gibi" bir vuruşta çözülecek sorunlar yumağı yok. Çok daha karmaşık ilişkiler ağı var. Dolayısıyla Kuzey Irak senaryolarına balıklama atlamadan önce olayları soğukkanlı değerlendirmek gerekiyor. 
     Neyse ki Ankara bu defa temkinli. 
     Körfez krizi patladığında ABD Dışişleri Bakanı James Baker'ın gelişini bile beklemeden petrol boru hattını kapatan Çankaya'da Sezer oturuyor ve Colin Powell gelmeden, "Irak'a harekat istemiyoruz" diye pozisyon alabiliyor. 
     İleride Saddam aleyhinde kanıt bulunursa Ankara'nın bu pozisyonu değiştirmesine bir engel yok. 
     Powell, Körfez Savaşı'nda ABD Genelkurmay Başkanı'ydı ve Irak liderinin 10 yıldır hangi dengelerle yönetimde kaldığını en iyi kendisi biliyor olmalı. 
     Başbakan Ecevit de bu konuda hayli deneyimli. 
     Ankara'nın "kraldan çok kralcı" olmadan doğruyu bulacağına inanıyoruz. 
     
     







Düzlüğe çıkmak... 


AİDS ve medya 


Ecevit - Powell görüşmesi 


Türkiye kısır döngüyü nasıl kırar 


Soyguncuyu yatak odanızda vurursanız 


Kazanma kültürü 


"Güneş altında yeni bir şey yok" 


Kamu bankaları ve kasım krizi 


Kıbrıs'ta bahar havası... 


Ekonomik suça ekonomik ceza 


Vadeli işlemler borsası 


Batan bankaların paraları ne olacak 


Takkeler düşüyor keller görünüyor 


Powell'a Irak freni 


Akbaygil hükümeti uyarıyor 


ABD’de de işler kötü 


Madenciler "Devletim" şokunu yaşadı 


</TEXT>
</DOC>
