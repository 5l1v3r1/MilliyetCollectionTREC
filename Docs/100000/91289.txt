<DOC>
<DOCNO> 91289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/son/sontur21.html </URL>
<DATE> 2002/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslıtürk'ün ortağı Muhammet Ciğer'e 1.1 katrilyonluk para cezası 
</HEADLINE>
<TEXT>

     Şişli Belediyesi eski Başkanı Gülay Çokay'ın eski eşi Orhan Aslıtürk'ün ortağı Muhammet Ciğer, ''kaçakçılık'' suçundan yargılandığı davada, rekor para cezasına çarptırıldı. Mahkeme, Ciğer'e, 15 yıl ağır hapis ve 1 katrilyon 156 trilyon lira ağır para cezası verdi. Para cezasının, davanın diğer ceza alan sanıklarıyla ''müteselsilen'' ödenmesi kararlaştırıldı. 
     İstanbul 1. Ağır Ceza Mahkemesi'ndeki duruşmada kararı açıklayan Mahkeme Heyeti, Muhammet Ciğer'i 1918 sayılı Kaçakçılığın Men ve Takibine Dair Kanun kapsamında, ''Teşekkül halinde kaçakçılık yapmak'' suçundan 15 yıl ağır hapis, 1 katrilyon 156 trilyon 88 milyar 63 milyon 559 bin 264 lira ağır para cezasına çarptırdı. 
     Aynı suçtan 10'ar yıl ağır hapis cezasına çarptırılan davanın diğer 14 sanığının da rekor para cezasını ''müteselsilen'' ödemeleri kararlaştırıldı. 
     Davada gıyabi tutuklu olan Orhan Aslıtürk ile 2 sanığın dosyası ayrılırken, diğer 15 sanık da beraat etti. 
     





</TEXT>
</DOC>
