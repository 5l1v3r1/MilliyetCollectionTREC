<DOC>
<DOCNO> 98954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/son/sontur13.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bebeğin kardeşlerini karnında taşıdığı kesinleşti.. 
</HEADLINE>
<TEXT>

     Cumhuriyet Üniversitesi C.Ü Patoloji Ana Bilim Dalı Öğretim Üyesi Doç. Dr. Sema Arıcı, yaptığı patolojik incelemeler sonucu, doğduğunda karnı şiş olduğu için C.Ü. Araştırma Hastanesi'nde ameliyat edilen bebeğin, karnından çıkartılan kitle içinde 2 bebek bulunduğunun kesinleştiğini söyledi. 
     Doç. Dr. Arıcı, çıkartılan kitle içindeki bebeklerde otopsi ve patolojik inceleme yaptı. Arıcı, buna göre, büyük bebekte kemik gelişiminin oldukça iyi geliştiğini, omurga, bacak ve kol kemiklerinin oluştuğunu söyledi. Doç. Dr. Arıcı, şöyle konuştu 
     ''Bacaklar bitişik durumda. Kafası gövdeye bitişik durumda. Gözler, burun, çene kemikleri taslak halinde gelişimini sağlamış. Bağırsaklar ve beyin oldukça gelişmiş. Kalp ve diğer organlar ilk görsel incelemede oluşmamış. Küçük bebekte sadece bazı kemikler oluşumunu sağlamış. Hiçbir organ gelişimi yok, görsel olarak bebek görüntüsü yok. Ancak kemik bulunduğu için çıkartılan kitlenin iki bebek olduğu kesin.'' Doğduğunda karnı şiş olduğu için Cumhuriyet Üniversitesi C.Ü. Araştırma Hastanesi'ne sevk edilen ve karnında 5 aylık bebek olduğu belirlenen Zeki adı verilen bebek, dün, Pediatrik Cerrahi Öğretim Üyesi Yrd. Doç. Dr. Gökhan Köylüoğlu başkanlığında, Asistan Doktorlar Mehmet Arpacık, Turan Yıldız ve Öcal Berkan ile gözlemci olarak Radyoloji Bölümü Öğretim Üyesi Yrd. İbrahim Öztoprak, Göğüs Kalp Damar Cerrahisi Ana Bilim Dalı Öğretim Üyesi Yrd. Doç. Dr. Melih Kaptanoğlu ve Tıp Fakültesi Dekanı Prof. Dr. Yener Gültekin'nin de katılımıyla ameliyat edilmiş, yaklaşık 3 saat 30 dakika süren operasyonla bebeğin karnından, içinde iki kardeşi bulunan kitle çıkartılmıştı. 
     





</TEXT>
</DOC>
