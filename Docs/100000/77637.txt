<DOC>
<DOCNO> 77637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/10/son/sontur15.html </URL>
<DATE> 2002/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Adana güneşi yemek pişirecek... 
</HEADLINE>
<TEXT>

     Adana'da, alüminyum folyadan yapılan güneş ocağı ve özel siyah tencereler içinde ''güneş altında yemek pişirme sezonu'' başladı. 
     Çukurova Üniversitesi Güzel Sanatlar Fakültesi'nin bahçesinde, Seyhan Rotary Kulübü'nün öncülüğünde düzenlenen tanıtım etkinliğinde, bulgur ve pirinç pilavından et-sebze türüne kadar tüm yemekler 1.5 saat ile 3 saat arasınde değişen sürelerde pişirildi. 
     Seyhan Rotary Kulübü Başkanı Abdullah Paksoy, A.A muhabirine yaptığı açıklamada, güneşte yemek pişirme yönteminin dünyada 60 ülkede yaygın olduğunu, Türkiye'de ise son 2 yıldan beri bu konuda öncülük ettiklerini söyledi. 
     Paksoy, ''Sadece 10 milyon liralık bir masrafla Türk kahvesi ve kızartmalar dışında tüm yemekler güneşte pişirilebilir. Biz köylere kadar giderek ev hanımlarına bu yöntemi tanıtıp yemeklerini güneşte pişirmelerini öneriyoruz'' dedi. 
     Yemeğini güneşte pişirenlerin bunun için yaptıkları masrafı bir ayda telafi edebildiklerini belirten Paksoy, güneş ocağı ve güneş tenceresinin de yıllarca kullanılabildiğini ve evlerin tüpgaz giderlerinde büyük düşüş sağlandığını kaydetti. 
     Paksoy, şöyle konuştu 
     ''Çukurova Üniversitesi Çevre Sorunları Araştırma ve Uygulama Merkezi'nin tespitlerine göre, Adana'da yılda 3 bin 200 saat güneş var. Bu sayede 3 aylık kış mevsimi dışında yılın her gününde tüm yemeklerin güneşte pişirilme imkanı var. Evlerin balkonunda ya da damında bu yemekler rahatlıkla pişirilebilir. 
     Güneşteki yemek, ağır piştiği, dibi tutmadığı ve yanma olasılığı da olmadığı için damak zevkine daha fazla hitap ediyor. Hedefimiz önümüzdeki 3 yıl içinde 10 bin adet güneş ocağı ve tenceresi dağıtmak.'' Paksoy, güneş ocağında yemek pişirmenin yanı sıra içine konulan özel cihazlarla açık satılan sütlerin pastörize, suların ise dezenfekte edilebildiğini belirterek, yaz dönemi boyunca bu yöntemi tanıtmak için eğitim çalışmalarını sürdüreceklerini sözlerine ekledi. 
     Ç.Ü. Rektörü Prof. Dr. Yalçın Kekeç, Rektör Yardımcıları Prof. Dr. 
     Halime Paksoy, Prof. Dr. Cengiz Dündar, Tıp Fakültesi Dekanı Prof. Dr. 
     Erbuğ Keskin ile çok sayıda öğretim üyesinin katıldığı etkinlikte, güneşte pişirilen yemekler konuklara ikram edildi. 
     






</TEXT>
</DOC>
