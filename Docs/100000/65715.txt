<DOC>
<DOCNO> 65715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/03/son/sonspo05.html </URL>
<DATE> 2002/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hülya Avşar, Monica Seles ile oynamak için Paris'e gitti 
</HEADLINE>
<TEXT>

     Sanatçı Hülya Avşar, ünlü tenisçi Monica Seles'ten tenis dersi almak için Paris'e gitti. 
     Avşar, hareketinden önce Atatürk Havalimanı Dış Hatlar Terminali TAV Konferans Salonu'nda düzenlediği basın toplantısında, Cannes Film Festivali sırasında, ''Seles'ten bir saatlik tenis dersi'' amacıyla düzenlenen açık artırmaya katıldığını ve dersi kazandığını söyledi. 
     Aradan bir yıl geçmesine rağmen uygun zamanı bulamamaları nedeniyle Monica Seles'le biraraya gelemediklerini anlatan Avşar, şunları kaydetti 
     ''Ancak bugün fırsat bulabildik. Yarın saat 09.00'da derse karar verildi. Seles, benim tenis oynadığımı orada öğrenecek. Bu arada kendi aramızda bir maç oynamaya karar verebiliriz belki. Çok mutluyum. Çünkü tenisi seven biri olarak, tenisin duayenlerinden biriyle oynamak unutamayacağım anılarımdan biri olacak. İlk kez böyle çok heyecanlanıyorum.'' Hülya Avşar, daha sonra eşi Kaya Çilingiroğlu ve kızı Zehra ile birlikte THY'nin tarifeli uçağıyla Paris'e hareket etti. 
     






</TEXT>
</DOC>
