<DOC>
<DOCNO> 87403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/01/son/sonspo01.html </URL>
<DATE> 2002/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Hidayet'in takımı yenildi, finalist son maçta belirlenecek 
</HEADLINE>
<TEXT>

     ABD Profesyonel Basketbol Ligi NBA yarı finallerinde, Hidayet'in 12 sayı attığı maçta Batı Bölümü'nde Sacramento Kings, deplasmanda Los Angeles Lakers'a 106-102 yenilince 7 maçlık seride 3-3 eşitlik sağlandı. Boston Celtics'i deplasmanda 96-88 yenen New Jersey Nets ise finale yükselen ilk takım oldu. 
     Normal sezonun en başarılı takımı Sacramento Kings ile son 2 yılın şampiyonu Los Angeles Lakers, Los Angeles'da karşı karşıya geldi. İlk 5'te forma giyen Hidayet Türkoğlu, 29 dakika oynadığı maçta 12 sayı attı ve 2 ribaunt aldı. Hidayet, 9 şuttan 3'ünü değerlendirirken, 3 kez denediği 3 sayılık atışlarda 1 kez topu çemberden geçirdi, 6 faul atışından da 5'ini sayıya çevirdi. 4 faulle oyunu bitiren Hidayet, ayrıca 1 top çaldı, 1 top yitirdi. 
     Takımda Chris Webber, 26 sayı, 13 ribaunt ve 8 asistle başarılı bir maç çıkarırken, Mike Bibby de 23 sayıyla takımın en çok sayı kaydeden 2. oyuncusu oldu. Lakers'da ise Shaquille O'Neal, attığı 41 sayı ve aldığı 17 ribauntla takımını galibiyete taşırken, Kobe Bryant da 31 sayı ve 11 ribaunt gerçekleştirdi. 
     Doğu Konferansı'nda ise New Jersey Nets, deplasmanda Boston Celtics'i 96-88 yenerek 4-2'lik üstünlük sağladı ve tarihinde ilk kez finale yükseldi. Nets'de Jason Kidd, 15 sayı, 13 ribaunt ve 13 asist yaparak 35 yıl sonra play-off serisinde 3 kez ''triple-double'' yapan ilk oyuncu oldu. 
     Daha önce Oscar Robertson 1963, Wilt Chamberlain 1967 yıllarında 3 kez ''triple-double'' yapmışlardı. Celtics'de ise Kenny Anderson 18 sayıyla en çok sayı atan oyuncu oldu. 
     Lige pazartesi sabahı Sacramento'da yapılacak Kings-Lakers arasındaki 7. ve son maçla devam edilecek. Bu maçı alacak takım, perşembe günü başlayacak final serisinde New Jersey Nets'in rakibi olacak. 
     





</TEXT>
</DOC>
