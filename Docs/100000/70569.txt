<DOC>
<DOCNO> 70569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/03/son/sonspo03.html </URL>
<DATE> 2002/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, Avrupa'da "puan" canavarı... 
</HEADLINE>
<TEXT>

     Galatasaray, AS Roma ve FC Barcelona maçlarıyla birlikte bu sezon 16 maçı tamamlarken, ezeli rakibi Fenerbahçe'nin ise son 5 sezonda ancak 16 maç yaptığı bildirildi. 
     Galatasaray'ın resmi internet sitesi ''www.galatasaray.org'' tarafından yapılan bir araştırmada, Fenerbahçe'nin 5 sezonda ülke puanına 7.5'lik bir katkı sağlayabildiği, Galatasaray'ın ise yalnız bu sezon kazandırdığı puanın 15.5 olduğu bildirildi. 
     Galatasaray'ın ağırlıklı olarak Avrupa Şampiyonlar Ligi'nde ve daha güçlü takımlarla oynamasına karşın, son 5 sezonda Avrupa'da Türkiye'yi temsil eden diğer 9 takımın toplamından fazla galibiyet ve beraberlik elde ettiği de kaydedildi. 
     Son 5 sezonda UEFA'da kupalara katılan Türk takımlarının toplam 121.5 puan kazandırdığı belirtilen araştırmada, diğer 9 Türk takımının 
     Türkiye'ye 47.5 puan kazandırırken, Galatasaray'ın tek başına 74 puan getirdiği belirtildi. 
     Türkiye'nin UEFA'daki sıralamasını belirleyecek puanların yüzde 60.91'ini, Galatasaray'ın kazandırdığı ifade edildi. 
     Araştırmada Galatasaray'ın, Türkiye'ye son 5 sezonda ezeli rakiplerinden Beşiktaş'ın 4.11 katı, Fenerbahçe'nin ise 9.86 katı puan kazandırmayı başardığı vurgulandı. 
     Son 5 sezonda Avrupa kupalarında Beşiktaş'ın 24, Fenerbahçe'nin 16, Galatasaray'ın ise 63 maç yaptığı kaydedildi. 
     






</TEXT>
</DOC>
