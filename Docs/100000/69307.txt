<DOC>
<DOCNO> 69307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/24/son/sonspo18.html </URL>
<DATE> 2002/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdürrahim Albayrak Rizespor, Malatya maçını izledi 
</HEADLINE>
<TEXT>

     Çaykur Rizespor Teknik Direktörü Karol Pecze, Malatyaspor maçını kazanmak istediklerini ama başaramadıklarını söyledi. 
     Karol Pecze, 0-0 sona eren Malatyaspor maçının ardından yaptığı açıklamada, taraftarlar kadar kendilerinin de bu Kurban Bayramı'nı 3 puanla geçirmek istediklerini belirterek, ''Ama her zaman istediğimiz şeyi yerine getiremiyoruz. Malatyaspor ile çok zor bir lig maçı oynadık. Maçın başında çok zor bir 90 dakika olacağını biliyorduk. Ama bu tür maçlarda ayağına gelen fırsatı iyi değerlendirek gerekir'' dedi. 
     Bir penaltı şansı doğdunu, ancak bunu değerlendiremediklerini hatırlatan Pecze, ''Maçın genelinde iyi oynamaya ve pozisyon üretmeye çalışan, daha baskılı olan taraf bizdik. Malatyaspor, kapalı bir savunma futbolunu tercih etti. Onlar buradan istediklerini aldılar. 
     Sonuçta biz 2 puan kaybettik. Bu maçı kazanmak istiyorduk ama başaramadık'' diye konuştu. 
     Malatyaspor Teknik Direktörü Ziya Doğan ise maçın zor olacağını bildiklerini ifade ederek, şöyle konuştu 
     ''Aslında biraz daha akıllı ve daha sakin oynayabilseydik belki de galip gelebilirdik. Özellikle ikinci yarıda skoru koruyabilmek için oyuncularım büyük mücadele verdi. Yaptığımız ataklarda hedeflediğimiz sonucu alamadık. Aslında gol yollarında biraz daha becerikli olsak buradan 3 puanla dönebilirdik.'' Çaykur Rizespor zor bir deplasman olduğuna işaret eden Doğan, ''Yenemiyorsan yenilmemek lazım. Beraberlik bizim için iyi oldu. Eğer 3 puan alsaydık diğer maçlara daha iyi moralle girerdik. Bu maçı 
     burada unuttuk. İlerki maçlara bakacağız'' dedi. 
     
     Albayrak'ta izledi 
     Çaykur Rizespor ile Malatyaspor arasında yapılan karşılaşmayı izleyenler arasında Galatasaray Kulübü Futbol Şubesi Üyesi Abdurrahim Albayrak da yer aldı. 
     Yeşil-mavili taraftarlar Albayrak'a sevgi gösterilerinde bulunurken, sahaya inen Albayrak taraftarları selamladı. 
     Albayrak, yaptığı açıklamada, Galatasaray'ın sezon ortasında Bursaspor'dan kiraladığı, ancak daha sonra sakatlığı nedeniyle uzun süre sahalardan uzak kalacağı açıklanan Murat Sözkesen'in Galatasaray'da kalacağını belirterek, ''Murat Sözkesen'den sakatlığı nedeniyle vazgeçmek gibi bir niyetimiz olamaz. Teknik heyet de bu futbolcuyu çok seviyor. Murat Sözkesen'in bonservisini alacağız ve Galatasaray'da kalacaktır'' dedi. 
     Albayrak, sakatlığı bulunan Murat Sözkesen'i bugün Hakan Ünsal'ın daha önce tedavi olduğu doktora tedavi ettirmek için İngiltere'ye gönderdiklerini de kaydetti. 
     Avrupa Şampiyonlar Ligi ve ligdeki mücadelelerini en iyi biçimde sürdürmeyi hedeflediklerini de ifade eden Albayrak, ''Galatasaray, oynadıkça açılan bir takımdır. Bu iki cephede de mücadele edecek güçtedir. Liverpool maçında da taraftarlar bizi yalnız bırakmayacaklar ve bu takımı da eli boş olarak göndereceğiz'' diye konuştu. 
     






</TEXT>
</DOC>
