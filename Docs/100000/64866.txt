<DOC>
<DOCNO> 64866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/son/sontur28.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Hazine Müsteşarı Türk işadamlarıyla buluştu 
</HEADLINE>
<TEXT>

     TÜSİAD yönetim kurulu üyeleri ve işadamları ABD Hazine Müsteşarı John Taylor'a, Türk ekonomisinin reel sektör açısından nasıl gözüktüğünü anlattı. 
     ABD Hazine Müsteşarı John Taylor, ABD Konsolosu Frank Urbancich, ABD Hazine Danışmanı Romin Tolore, ABD Büyükelçiliği Ekonomi Danışman Yardımcısı Bob Silverman, ABD Hazine Uluslararası İktisatçısı Nilmini Gunaratne ve ABD Büyükelçiliği Halkla İlişkiler Müdürü Tony Fratto'nun aralarında bulunduğu heyetle birlikte TÜSİAD'ın Çırağan Sarayı'nda onuruna verdiği yemeğe katıldı. Basına kapalı yapılan yemek, yaklaşık 1.5 saat sürdü. Taylor, yemek sonrası gazetecilerin sorularını yanıtlamadı. 
     TÜSİAD üyesi işadam Erkut Yücaoğlu, yemek sonrası görüşme ile ilgili gazetecilere bilgi verdi. Yücaoğlu, Taylor'un sadece bilgi almaya geldiğini belirterek, Türk ekonomisinin reel sektör açısından nasıl gözüktüğünü kendilerinden dinlediğini aktardı. Yücaoğlu, yemekli toplantıda konuşulan konuların her gün gazetelerde ve televizyonlarda herkes tarafından bilinen konular olduğunu ifade ederek, "Yapısal reformlar yürüyor, makro ekonomik program yürüyor. İvme nereden gelecek. Türk ekonomisi nasıl büyüyecek. Bununla ilgili ne yapılyabilir. Bu açıdan Türk Amerikan işbirliği nasıl ele alınabilir gibi konular konuşuldu" dedi. Yücaoğlu, Taylor'a bankacılık ile ilgili reformların da konuşulduğunu söyledi. 
     TÜSİAD tarafından yapılan açıklamaya göre, toplantıya TÜİSAD yönetim kurulu üyelerinin yanı sıra HSBC Bankası'ndan Piraye Antika, Türk Ekonomi Bankası'ndan Yavuz Canevi, Hasan Çokoğlu, Akbank T.A.Ş'den Suzan Sabancı Dinçer, Zafer Kurtul, Sabancı Holding'ten Hazım Kantarcı, İNG Bank'tan John McCarthy, Finansbank'tan Hüsnü Özyeğin, Aysu İplik Dokuma Fabrikası'ndan Ayça Dinçkök Sandıkçıoğlu, Yapı Kredi Bankası'ndan Naci Sığın, Symes Price Materhouse'den Cansen Başeran ve Erkut Yücaoğlu katıldı. 
     






</TEXT>
</DOC>
