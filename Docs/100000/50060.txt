<DOC>
<DOCNO> 50060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/01/son/sontur15.html </URL>
<DATE> 2001/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban muhalifler anlaşamıyor, Ankara zirvesi erteleniyor... 
</HEADLINE>
<TEXT>

     Afganistan'daki Taliban muhaliflerinin liderlerini Ankara'da biraraya getirecek toplantının, Kral Zahir Şah ve Kuzey İttifakı arasındaki görüş ayrılıkları nedeniyle ertelendiği ileri sürüldü. 
     Pakistan'da yayınlanan ve Afganistan'a sınır kenti Peşaver'in nabzını tutan Frontier Post gazetesinde Afgan kaynaklarına dayandırılan bir haberde, Zahir Şah tarafının toplantıyı Türkiye'de yapmak isterken, Kuzey İttifakı'nın toplantı için Afganistan'da kendi kontrolündeki bölgeyi tercih ettiği savunuldu. 
     Haberde, her iki tarafın da Taliban sonrası kurulacak bir hükümetteki başbakan için karar alamadıkları belirtilerek, Kuzey İttifakı içinde de Dışişleri Bakanı Abdullah Abdullah ve Sözcü Yunus Kanuni arasında bazı görüş farklılıkları bulunduğu ve bu nedenle Ankara toplatısına katılacak İttifak üyelerinin hala seçilemediği belirtildi. 
     Dışişleri Bakanlığı Sözcüsü Hüseyin Diriöz, dünkü haftalık basın toplantısında bir soru üzerine, toplantıya ilişkin olarak, Türkiye'nin bir güvenlik endişesinin bulunmadığını belirtmişti. Diriöz, Kral Zahir Şah ve Kuzey İttifakı heyetlerini Ankara'da buluşturacak toplantının ertelendiğine dair haberlerin teknik olarak yanlış olacağını, çünkü zaten belirlenmiş bir tarih bulunmadığını söylemişti. 
     Edinilen bilgiye göre, Afganistan'daki Taliban muhalifi liderlerin, gerek hava koşulları ve ulaşım zorluğu, gerekse Kuzey İttifakı'nin ''Loya Jirga'' büyük meclis listesini henüz oluşturamaması nedeniyle bu hafta da Ankara'da biraraya gelmelerine pek ihtimal verilmiyor. 
     






</TEXT>
</DOC>
