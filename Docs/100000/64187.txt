<DOC>
<DOCNO> 64187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/25/son/sontur06.html </URL>
<DATE> 2002/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa'da HADEP yöneticilerine gözaltı 
</HEADLINE>
<TEXT>

     Bursa'da, HADEP'in Karacabey ve Orhangazi İlçe Başkanları'nın da aralarında bulunduğu 8 parti yöneticisi gözaltına alındı. 
     Alınan bilgiye göre, HADEP Bursa İl Kongresi'nde dağıtılan ve mahkemece toplatma kararı alınan kürtçe ajandalarla ilgili Bursa Emniyet Müdürlüğü'nce yürütülen çalışmalar kapsamında, partinin Karacabey ve Orhangazi ilçe teşkilatlarında arama yapıldı. 
     HADEP Orhangazi İlçe Başkanlığı'nda yapılan aramada, 5 adet yasak yayın ele geçirilirken, İlçe Başkanı Reşit Allahkulu ile parti yöneticileri Hüseyin Özdemir, Zeki Şuşkun, İzzet Şuşkun, Ayşe Çoban, Hülya Zengin ve Erdal Özdemir gözaltına alındı. 
     Karacabey İlçe Teşkilatı'nda yapılan aramada ise çeşitli mahkemelerce toplatma kararı bulunan 28 adet terör örgütüne ait dergi ile kitaplar ele geçirildi. İlçe Başkanı Nizam Temel, gözaltına alındı. 
     Parti yöneticilerinin, Karacabey ve Orhangazi Emniyet Müdürlükleri'ndeki sorgulamalarının tamamlanmasının ardından mahkemeye sevkedilecekleri belirtildi. 
     Operasyonlar kapsamında Bursa'da önceki gün, İl Başkanı Nizam Kaplan, Osmangazi İlçe başkanı Recep Işık ve Yıldırım İlçe Başkanı Kemal Yıldırak'ın da aralarında bulunduğu 7 kişi gözaltına alınmış, bu kişiler dün çıkarıldıkları mahkemece serbest bırakılmışlardı. 
     






</TEXT>
</DOC>
