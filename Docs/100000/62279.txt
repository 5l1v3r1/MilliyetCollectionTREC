<DOC>
<DOCNO> 62279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/15/ekonomi/eko04.html </URL>
<DATE> 2002/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Carlsberg bu yıl atağa kalkıyor 
</HEADLINE>
<TEXT>

T. Tuborg’un çoğunluk hisselerini geçen yıl satın alan Danimarkalı Carlsberg, gözünü İstanbul pazarına dikti 
     MERT İLKUTLUĞ İzmir 

     Geçen yıl Türk bira pazarına giren Carlsberg, asıl patlamasını bu yıl yapmayı planlıyor. Türk Tuborg Carlsberg Başkanı Ercüment Berilgen, "Reklam ve pazar yatırımı için 20 milyon dolar ayırdık. 2001’de yaptıklarımızın karşılığını bu yıl alacağız. Hedefimiz İstanbul. Orayı kazanan Türkiye’yi kazanır" dedi 
     Danimarkalı Carlsberg’in Türk Tuborg’un çoğunluk hisselerini satın almasının ardından geçen yıl temmuz ayında piyasaya girdiğini hatırlatan Berilgen, ekonomik kriz, Ramazan ve 11 Eylül olaylarının turizme darbe vurması gibi olumsuz etkilere rağmen başarılı bir yıl geçirdiklerini söyledi. 
     
     Hedefimiz tuttu’ 
     Berilgen, "Yaklaşık 1.7 milyon litre Carlsberg sattık ki, bu 5.4 milyon şişe bira eder. 5 milyon insan Carlsberg aldı. Altı ayda Türk bira pazarında yüzde yarımlık pay, hedefimizi tutturduğumuzu gösteriyor’’ dedi. Carlsberg markasının ve isminin tanınmasının satıştan daha önemli olduğunu belirten Berilgen, bunu da başardıklarını söyledi. 
     Yaklaşık 720 milyon litrelik Türk bira pazarı bu yıl yüzde 4 civarında küçülürken, kendi şirketlerinin yüzde 2.5 - 3 büyüdüğüne dikkat çeken Berilgen, 2005’e kadar da yüzde 23 civarında olan pazar paylarını yüzde 30’a çıkarmayı hedeflediklerini açıkladı. Büyümelerinin 2002’den itibaren hızlanacağını belirten Berilgen, geçtiğimiz yıl krize rağmen asla reklam ve tanıtımı kesmediklerini hatırlatarak, "Bunların geri dönüşünü asıl önümüzdeki yıl yapacağız. Biz 2001’e yazı kaçırarak girdik. Şimdi bütün gücümüzle 2002 baharı ve yazına hazırlanıyoruz’’ dedi. Yaptıkları bütün çalışmalarda vurucu güç olarak müzik ve futbolu seçtiklerini ifade eden Berilgen, sözlerini şöyle sürdürdü 
     "Bizim için bira eşittir müzik, bira eşittir futbol. Türkiye’de futbol ve Carlsberg birlikte anılmaya başlandı. Hedef kitlemiz de 21-30 yaş arası, müzik ve futbolla içiçe insanlar. Reklam için 12 milyon dolar, pazar yatırımları için 7 milyon dolar bütçe ayırdık." 
     
     İstanbul pazarı 
     Carlsberg için yapılan yatırım ve tanıtımın Tuborg’a da olumlu yansıdığını ifade eden Berilgen, 2002’nin Carlsberg’in de atılım yılı olacağını söyledi. Ege ve Akdeniz Bölgesi’nde daha güçlü olduklarını, asıl hedeflerinin İstanbul ve Marmara Bölgesi olduğunu ifade eden Berilgen, "Türkiye’de biranın yüzde 67’si evde içiliyor. İstanbul’da ev tüketiminin oranı ise yüzde 40’a yakın. Biz de orayı hedefliyoruz. İstanbul’da kazanan zaten bütün Türkiye’de kazanır’’ diye konuştu. 
     



 EKONOMİ 


















</TEXT>
</DOC>
