<DOC>
<DOCNO> 92955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/30/spor/ygokce.html </URL>
<DATE> 2002/06/30/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
Aman aman, Hakan - İlhan 
</HEADLINE>
<TEXT>

     Size göre gündüz, bize göre gece...Ama ışıl ışıl bir Türkiye Memleketi güneş aydınlattı, burayı da Güneş’in futbolcuları. 
     Ne kadar da çabuk oldu o gol...Hakan Şükür, Dünya Kupaları’nın tarihindeki en hızlı golcü unvanını kazanırken, kronometreler kimine göre 9., kimine göre 11. saniyeyi gösteriyordu. Başlama düdüğü ile birlikte Koreli’nin ayağındaki topa pres yapıp kapan İlhan, kaptanı gol kulvarında meşin yuvarlakla buluşturuyor ve Fevernova işte en hızlı vurucusuyla buluşuyordu. 
     Hakan’la başlayıp İlhan’la devam ettik. Maç o kadar güzel gidiyordu ki, bir ara meraklandık acaba turnuva boyunca Hakan - İlhan ikilisiyle oynamamakla hata mı ettik 
     Kaptan’ın, Kore’deki durgunluğuna, gönlünde, zihninde ve adalesinde taşıdığı yorgunluğuna az üzülmedik, öfkelenmedik. Onun uluslararası arenadaki yeteneklerine inandığımız için boşuna isyan etmedik. 
     Dünkü üçüncülük maçının kahramanıydı Hakan Şükür. En hızlı golü atmakla kalmadı, İlhan’ın gollerinde de kendisinden beklenen asistleri yaptı. Geç oldu ama güzel oldu. Kupadaki son maçımızda kaptanın da yaşadığını, oynadığını gördük. 
     Hasan Şaş’tan yoksun olarak maça başlayan ekibimizin en iyilerinden biri de kaleci Rüştü’ydü. Yediği iki gole bakmayın. Kurtardıklarını hatırlayın, yeter. 
     Burada bıraktığımız unutulmaz isimlerden biri de işte o Rüştü Reçber. 
     Belki kolay gibi göründü, ama kıpkırmızı bir denize dönmüş Kore tribünlerinin önünde, Japonya’dan sonra ikinci ev sahibini de yenmek o kadar hafife alınacak bir iş değildi. Kore’nin enerjisini, çabuk ve etkili makina düzenindeki oyununu bizimkiler sakin ve deneyimli ustalıklarıyla aştılar. 
     Maç bittiğinde dostluk ve sporculuk örneği vererek rakipleriyle kucaklaştılar. 
     Bu üçüncülük maçından bir ibret almak gerekirse, şu soruları sormalıyız kendimize 
     Dünya Kupası’nı evimizde düzenleyip, aynı yenilgiye biz uğrasaydık ne olurdu 
     Kim alkışlanır, kim yuhalanırdı 
     Acaba dostluk ve sportmenlik mi, yoksa öfke ve küfürkıyamet mi baskın çıkardı 
     Düşünün ve kararınızı siz verin. 
     Ama bu çocukların da hakkını verin. 
     Ayağa kalkın, alkışlayın.. 
     Özlemlerinizi gerçekleştiren bu takıma saygı gösterin.. 
     
     



 SPOR 






























</TEXT>
</DOC>
