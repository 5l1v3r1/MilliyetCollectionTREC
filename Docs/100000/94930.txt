<DOC>
<DOCNO> 94930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/10/son/sontur03.html </URL>
<DATE> 2002/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayar "Türkiye'ye morali dışardan gelip Clinton veriyor, çok acı" 
</HEADLINE>
<TEXT>

     Demokrat Türkiye Partisi DTP Genel Başkanı Mehmet Ali Bayar, eski ABD Başkanı Bill Clinton'un, Türkiye'deki sıkıntıların her ülkede yaşanabilecek sıkıntılar olduğunu, paniğe ve umutsuzluğa kapılmamak gerektiğini söylediğini belirterek, ''Bana göre Türkiye'de ihtiyaç duyulan morali Clinton veriyor dışardan gelip, o acı'' dedi. 
     Bayar, Türk Amerikan İşadamları Derneği'nin TABA düzenlediği toplantının ardından Çırağan Sarayı çıkışında basın mensuplarının sorularını yanıtladı. 
     Mehmet Ali Bayar, ''Clinton ile temasınız oldu mu'' sorusunu, ''Oldu, ama çok fazla değil. Daha ziyade Türkiye'nin görüntüsüyle ilgili şeyler söyledi. Türkiye'nin görüntüsünün göründüğünden daha iyi olması gerektiğini düşünüyor. Çok büyük umutlarla bakıyor'' şeklinde yanıtladı. 
     Clinton'un, Türkiye'nin AB'ye giriş sürecini sonuna kadar desteklediğini söylediğini belirten Bayar, ABD'nin eski Başkanının, ülkesinin bundan büyük menfaati olduğunu kaydettiğini ve kendisinin de elinden geleni yapacağını ifade ettiğini bildirdi. 
     Bayar, ''Mesut Yılmaz ile görüşmenizde erken seçim gündeme geldi mi'' sorusuna ise şöyle yanıt verdi 
     ''Genel görüş alışverişinde bulunduk. Türkiye seçim şartlarına doğru süratle gidiyor. Ancak seçim tarihi önemli. Yeniden, aynı kanunlarla, Türkiye'yi bu noktaya getiren kanunlarla gidilecek bir seçimin yeniden çözümsüzlük üreteceğini düşünüyorum. Seçimin zamanlaması Kasım-Aralık süreci açısından çok önemli.'' Çözüm olacaksa, seçimin zamanlamasının Eylül ayında olabileceğini belirten Bayar, ''Kasım seçimi Türkiye'ye AB açısından zaman bırakmaz'' diye konuştu. 
     Türkiye'nin önünde 4 temel badire olduğunu iddia eden Bayar, bunların, ekonomik program ve bilinmezliğin bu program üzerindeki yükleri, AB ilişkileri ve AB süreci, Kıbrıs ve ABD'nin olası bir Irak operasyonu olduğunu kaydetti. 
     ABD'nin Irak'a yapacağı olası bir operasyonun toplantıda gündeme gelip gelmediği sorusunu ise Bayar, ''Hayır, gelmedi'' şeklinde yanıtladı. 
     





</TEXT>
</DOC>
