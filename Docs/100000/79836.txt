<DOC>
<DOCNO> 79836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/22/son/sontur05.html </URL>
<DATE> 2002/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz "Ben de Başbakanlığa hazırım..." 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, her parti başkanının Başbakanlığa hazır olması gerektiğini belirterek, ''Başbakanlığa hazır olmadan niye politika yapılır ki'' dedi. 
     Yılmaz, Gürbulak Gümrük Tesisleri'nin temel atma törenine katılmak üzere geldiği Ağrı'da, havaalanında partililer tarafından karşılandı. 
     Vali Tahsin Cumhur Ersoy'u makamında ziyaret eden Yılmaz, ilin sorunları hakkında bilgi aldı. 
     Burada gazetecilerin sorularını da yanıtlayan Yılmaz, MHP Genel Başkanı, Devlet Bakanı ve Başbakan Yardımcısı Devlet Bahçeli'nin, başbakanlık konusundaki açıklamasının anımsatılması üzerine, Bahçeli'nin beyanının doğal olduğunu belirterek, basının bu konuyu niye yadırgadığını anlamadığını söyledi. 
     ''Siz hazır mısınız '' sorusu üzerine de Yılmaz, ''Gayet tabi hazırım. Başbakanlığa hazır olmadan niye politika yapılır ki.'' yanıtını verdi. Yılmaz, böyle bir konunun basın yüzünden gündeme geldiğini de ifade etti. 
     
     BÖLGELERARASI FARKLILIK 
     Yılmaz, Avrupa Birliği'ne girmeden önce Türkiye'nin, bölgelerarası gelişmişlik farklılığını belli bir standarda getirmesi gerektiğini söyledi. 
     Türkiye'nin Avrupa Birliği'ne sadece, batısı, güneyi, kuzeyiyle değil doğu ve güneydoğusuyla da gireceğini anımsatan Yılmaz, şunları söyledi 
     ''Terörden dolayı eziyet çeken bütün Doğu ve Güneydoğu belli bir standarta ulaştırılmalı. GAP konusu önemli. GAP'ı 2010 yılında bitirmeyi hedefliyorduk. Ama krizlerin de etkisiyle çalışmalarımızı istediğimiz gibi sürdüremedik. GAP'ı bitirmek için çaba sarfedeceğiz'' 
     
     YEREL YÖNETİMİ YASASI 
     Belediyelerin sorunlarına da değinen Yılmaz, Ağrı'daki bozuk yolları gördüğünü, bunun, belediyenin hizmetlerinin aksadığının göstergesi olduğunu söyledi. 
     Belediyelerin daha sağlıklı işler görmesi için Yerel Yönetim Yasası'nın yürürlüğe girmesi gerektiğini kaydeden Yılmaz, ''Meclis, yaz tatiline girmeden önce yasayı yürürlüğe geçirmeyi hedefliyoruz'' dedi. Yılmaz, yasanın yürürlüğe girmesi halinde belediyelerin rahat bir nefes alacağını söyledi. 
     
     ''SINIR KAPILARI BİR ÜLKENİN İTİBARI'' 
     Yılmaz, Ağrı'ya geliş amacının, Türkiye ile İran arasındaki Gürbulak Sınır Kapısı'ndaki Gümrük Tesisleri'nin temelini atmak olduğunu belirterek, sınır kapılarının bir ülkenin itibarının göstergesi olduğunu söyledi. 
     Gürbulak Sınır Kapısı'ndaki tesislerin istenilen standartlarda olmadığını kaydeden Yılmaz, yap-işlet-devret modeliyle dünya standartlarında bir gümrük tesisi oluşturulacağını bildirdi. Yılmaz, İran tarafındaki tesislerin yapıldığını, Türkiye tarafındakinin ise 14 ay sonra hizmete gireceğini ifade etti. 
     Ağrı'nın, sınır kapısı sayesinde transit ticaret yoluyla daha hızlı kalkınacağını dile getiren Yılmaz, bu konudaki çabalarının her zaman devam edeceğini söyledi. 
     Öte yandan, Ağrı'da Yazıcı Barajı'nın daha önce temelinin atıldığını ancak krizden dolayı yatırımların az olması nedeniyle bu konuda istenilen hedefe ulaşılamadığını anlatan Yılmaz, barajın 37 bin hektar alanı sulayabilecek kapasitede olacağını söyledi. 
     Valilik çıkışında bir grup vatandaşın tepkisiyle karşılaşan Yılmaz, bunun üzerine, parti il binasının önünde vatandaşlara hitap etti. Yılmaz, ''Ben sizin dertlerinizi dinlemeye geldim. Ağrı'nın kaderini değiştireceğiz. İşsizlik konusunu biliyorum. Türkiye'nin her yerinde bu var. Türkiye'nin en fakir ili Ağrı...Ben bunların bilincindeyim. Ağrı'nın sıkıntılarını gidermek için arkadaşlarımızla çalışıyoruz.'' diye konuştu. 
     





</TEXT>
</DOC>
