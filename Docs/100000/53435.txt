<DOC>
<DOCNO> 53435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/21/son/sonspo16.html </URL>
<DATE> 2001/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe kar yağışı altında çalıştı 
</HEADLINE>
<TEXT>

     Fenerbahçe 23 Kasım Cuma günü deplasmanda Göztepe ile yapacağı maçın hazırlıklarını, bugün yaptığı idman ile sürdürdü. 
     Samandıra Tesisleri'nde teknik direktör Mustafa Denizli yönetiminde yaklaşık 1.5 saat süren idman, kar yağışı altında gerçekleşti. Sarı-lacivertli futbolcular antrenmanda koşu, şut çalışması ve yarı sahada çift kale maç yaptılar. 
     Sakatlıkları süren Mert Meriç ile Ogün, takımdan ayrı koşu yaparken, sakat olan Revivo, Rapaiç, hafif sakatlıkları bulunan Ceyhun, Oktay, Ali Güneş, izinli olan Oğuz ve eşinin hastalığı nedeniyle izin alan Lazetiç antrenmana katılmadı. 
     Fenerbahçe, yarın basına kapalı olarak yapacağı antrenmanın ardından İzmir'e gidecek. 
     Bu arada, Aria firması da tesislerde futbolculara ve teknik heyete hatlı cep telefonu dağıttı. 
     






</TEXT>
</DOC>
