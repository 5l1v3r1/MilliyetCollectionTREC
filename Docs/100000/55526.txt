<DOC>
<DOCNO> 55526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/04/son/sonspo13.html </URL>
<DATE> 2001/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da da hakem tartışması 
</HEADLINE>
<TEXT>

     İtalya 1. Futbol Ligi'nde geçen hafta İnter ve Milan'ın maçlarını yöneten hakemlerin Milano kenti takımlarına yarayan yanlış kararlar vermeleri tartışmalara yol açtı. 
     Atalanta-İnter maçını yöneten Braschi ve Milan-Chievo maçının hakemi Cesari, verdikleri yanlış kararlardan dolayı Yüksek Hakem Kurulu tarafından 2 hafta maç yönetmeme cezası aldı. 
     Basında yer alan yorumlarda, iki hakem de adaletsiz, yanlış kararlar vermekle suçlanarak, yönettikleri maçların en kötüleri olarak seçildi. 
     Roma kentin gazetelerinden Corriere dello Sport, 1. sayfasında ''Milanolu hakemler'' başlığını atarak, ''Milano hırsızları. 2 hakem de rakibin puanlarını çalarak hırsızlık suçu işlediler'' ifadelerini kullandı. 
     Gazeteninin, hakemlerden Cesari ve Braschi'nin Milano kenti takımlarına yardım ettiği iddiasını gündeme getirmesine İnter ve Milan kulüpleri sert tepki gösterirken, kulüplerin internet sitelerinden yapılan açıklamalarda, ''Corriere dello Sport'un ortaya koyduğu sahne kesinlikle kabul edilemez'' denildi. 
     4-2 biten Atalanta-İnter maçını yöneten Braschi, maçta 
     Atalanta'nın bir golünü geçersiz sayıp, İnter'in lehine tartışmaya çok açık bir penaltı kararı vermişti. 3-2 sonuçlanan Milan-Chievo maçında da hakem Cesari, spor eleştirmenlerince asla penaltı olmayan Milan lehine bir pozisyonu penaltı olarak değerlendirmişti. 
     İtalyan futbolunda hakemlerin, Milan, İnter ve Juventus gibi büyük takımlardan yana kararlar verdiği geçmişten bu yana ortaya atılan iddialar arısında bulunuyor. 
     Özellikle Juventus takımı bu iddialara en mahruz kalan kulüp olurken, ülkedeki kuzey-güney tartışmasının futbola da yansıdığına birçok kez şahit olunmuştu. 
     Öte yandan Roma Kulübü başkanı Franco Sensi, hakem tartışmalarıyla ilgili Corriere dello Sport gazetesinde çıkan demecinde, ''Zorbalık yapma zamanı değil. Artık halk herşeyi görüyor. Problem İtalyan futbolunun yapsısında'' dedi. 
     






</TEXT>
</DOC>
