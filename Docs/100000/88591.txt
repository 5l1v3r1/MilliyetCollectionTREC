<DOC>
<DOCNO> 88591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/08/ekonomi/eko05.html </URL>
<DATE> 2002/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom holding oyununu seçti 
</HEADLINE>
<TEXT>

Özelleştirme konusunda Arthur Andersen’in dört seçenek önerdiği Türk Telekom, holdingleşme seçeneğini tercih etti. Bu tercih niyet mektubuna girdi 
     HARUN GÜREK 

     IMF’ye verilen en önemli yapısal taahhütlerden biri sayılan Türk Telekom’un özelleştirilmesine ilişkin yol haritasının ilk ayağı olan şirketleşme planı niyet mektubuna eksik girdi. IMF’nin "Ya yol haritasını koyarsınız ya da 1.1 milyar dolarlık krediyi unutursunuz" resti üzerine "holdingleşme" şirketleşme planı olarak seçilirken IMF ile danışman ve bürokratlar arasında taahhüde ilişkin tartışma çıktığı öğrenildi. Türk Telekom’un yeniden yapılandırılması için danışman olarak seçilen Arthur Andersen, raporunu geçen ay vermişti. Raporda toptan, mobil, fırsatçı ve holding olmak üzere dört oyun yeraldı. 
     
     Dördüncü senaryo seçildi 
     Senaryolardan birincisi, Telekom’un mevcut şirket yapısının korunarak yeni döneme hazırlanmasını ikincisi, cep telefonu ağırlıklı bir yapılanmaya gitmesini üçüncüsü, yurt dışı ağırlıklı bir büyüme stratejisinin belirlenerek buna göre yapılanmasını dördüncüsü ise şirketlere bölünerek, holding yapılanmasına gitmesini öngörüyor. 
     Telekom yönetimi, bunlardan ilkini mevcut yapıdaki sorunlar nedeniyle kabul etmezken ikinciyi ise Telekom’un cep telefonu şirketinin daha başta yaşadığı sorunlar nedeniyle dikkate almadı. Yurtdışı ağırlıklı bir büyüme stratejisine sıcak bakan yönetim, holdingleşme yöntemiyle yeniden yapılanmayı ve bununla birlikte üçüncü stratejiyi de değerlendirmeyi kararlaştırdı. Arthur Andersen, yönetimin aldığı bu karar üzerine, holdingleşmeye uygun olarak yeniden yapılanma planını hazırlamak için iki ay süre istedi. Ancak IMF ile yapılan görüşmelerde, Andersen’in istediği süre tartışmaya neden oldu. IMF, 15 Haziran’a kadar verilecek güncelleştirilmiş ek niyet mektubuna şirketleşme planının konulmasını istedi. 
     



 EKONOMİ 






















</TEXT>
</DOC>
