<DOC>
<DOCNO> 62250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/14/son/sontur09.html </URL>
<DATE> 2002/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi iadesinde son hafta... Neler geçiyor, neler geçmiyor... 
</HEADLINE>
<TEXT>

     Bu yıl son kez vergi iadesi telaşı yaşayacak olan ücretlilerin, yıl boyunca biriktirdikleri fiş, fatura gibi harcama belgelerini, 20 Ocak'a kadar işyerlerine vermeleri gerekiyor. Vergi iadesi uygulamasının IMF'ye verilen niyet mektubu çerçevesinde 2003 yılından itibaren kaldırılması planlanıyor. 
     "Özel Gider Uygulaması" kapsamında ücretlilerin, 1 Ocak-31 Aralık 2001 döneminde yaptıkları mal ve hizmet alımları karşılığında aldıkları fiş ve fatura gibi harcama belgelerini, bir beyannameyle işyerlerine teslim etmeleri gerekiyor. Bu harcama belgeleri üzerinden hesaplanacak vergi farkı, şubattan itibaren her ay ödenmesi gereken aylık gelir vergisinden mahsup yoluyla ücretlilere iade edilecek. 
     
     Beyan tutarı 
     İlgili mevzuata göre ücretlilerin beyan edecekleri harcama belgelerinin üçte biri vergi iadesinde esas alınacak. Belge tutarının üçte birlik bölümünün ücretlinin o yıla ait vergi matrahının yüzde 35'inden fazla olmaması gerekiyor. Buna göre ücretliler yıllık matrahlarının yüzde 105'ine kadar harcama belgesi beyan edebiliyor. Bunun üçte 
     birinin vergi matrahından düşülmesi yoluyla ortaya çıkan tutar, ücretlinin yeni vergi matrahını oluşturuyor. Net matraha göre hesaplanan vergi ile ücretlinin yıl boyunca ödediği vergi arasındaki fark, ücretliye iade ediliyor. İade, her ay ödenmesi gereken gelir vergisinden mahsup yoluyla gerçekleştiriliyor. 
     
     Hangi harcamalar geçerli 
     Ücretlilerin yıl boyunca yaptıkları mal ve hizmet alımlarından yalnızca eğitim, sağlık, gıda, giyim ve kira harcamalarına ait belgeler vergi iadesine konu olabiliyor. 
     Ücretliler yıl boyunca yaptıkları tüm harcamaları beyan ederek bunun üzerinden vergi iadesi alamıyor. Temizlik maddeleri ve yakıt giderlerine ait harcama belgeleri vergi iadesi kapsamında bulunmuyor. 
     
     Kim ne alacak 
     2001 yılındaki matrahı 2.8 milyar lira olan bir 
     ücretli, her ay yapılan yüzde 15'lik gelir vergisi tevkifatı yoluyla yıl boyunca toplam 420 milyon lira vergi ödedi. 
     Bu ücretli 2001 yılına ilişkin olarak matrahının yüzde 5 daha fazlası olmak üzere 2 milyar 940 milyon liraya kadar 
     harcama belgesi beyan edebilecek. Bu tutarın üçte biri olan 980 milyon liranın yıllık matrahtan düşülmesi durumunda, net matrah 1 milyar 820 milyon lira buna göre ödenmesi gereken vergi de 273 milyon lira olarak bulunacak. Yıl boyunca 420 milyon lira gelir vergisi ödemiş olan bu ücretliye aradaki 147 milyon liralık fark iade edilecek. 2001 yılında gelir vergisi tarifesinde yüzde 20'lik vergiye tabi ikinci dilim 2.8 milyar lira ile 7 milyar lira arası olarak esas alındı. Buna göre vergi matrahı 7 milyar lira olan bir çalışandan ise artan oranlı vergi esasına göre bunun 2.8 milyar liraya kadar olan bölümü için yüzde 15 oranında 420 milyon ve 4.2 milyar liralık kısmı için de yüzde 20 üzerinden 840 milyon lira olmak üzere toplam 1 milyar 260 milyon lira vergi tevkifatı yapıldı. Bu ücretli, azami limit olan 7 milyar 350 milyon lira tutarında harcama belgesi beyan ederse, bunun üçte biri olan 2 milyar 450 milyon matrahından düşülecek. Böylece net matrah 4 milyar 550 milyon lira olacak. Bu matrah üzerinden artan oranlı vergi esasına göre ödenmesi gereken vergi 770 milyon lira olduğu için, yıl boyunca 1 milyar 260 milyon lira vergi ödeyen bu ücretliye 490 milyon liralık iade yapılacak. 
     
     Son kez veriliyor 
     IMF'ye verilen niyet mektubu çerçevesinde vergi iadelerinin son kez verilmesi öngörülüyor. Bunun yerine ücretler için özel bir vergi indirimi getirilmesi planlanıyor. Bu çerçevede vergi yasalarında gerekli düzenlemelerin bu yıl içinde gerçekleştirilmesi öngörülüyor. 
     






</TEXT>
</DOC>
