<DOC>
<DOCNO> 78290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/14/spor/yozer.html </URL>
<DATE> 2002/04/14/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
Piyango gibi 
</HEADLINE>
<TEXT>

     Artık bu saatten sonra Galatasaray’ın kötü oynadığını yazmak ya da hangi futbolcunun ne iş yaptığını sormak veya Lucescu hatalarını tartışmak abesle iştigalden öte değil. Önemli olan üç puanı almaktı. Onlar da, öyle ya da böyle aldı. Final çizgisine yarım santim yaklaştı. Artık burnunu uzatsa şampiyon. Önemli olan da bu değil mi. İstanbulspor maçı dahil dört deplasmandan 10 puan. Bir tane dikkati çeken ya da futbol dolu maç yok, ama 10 puan. Kazanan her zaman haklıdır. 
     90 dakikanın geneline baktığınız zaman Galatasaray’ın, rakibin 9 kişi kaldığı anlar dahil, yakaladığı gol pozisyonlarının ikisi gol oldu, birisi de direkten dışarıya gitti. Ve ne hikmettir ki, bu üç pozisyon da Galatasaraylı oyuncuların saha içinde yaptıkları taktiksel başarıdan değil, rakibin piyango hatalarından kaynaklandı. Ama tabii bu pozisyonlarda yiğidin hakkını da yiğide vermek gerekir. Her ne kadar iki gol önceden planlanmamış pozisyonlarsa da, Hasan Şaş ve Ümit Karan’ın ısrarcı takipçiliği unutulmamalı. İlk gol de Hasan’ın inadı, ikinci golde Ümit Karan’ın kabul etmediği teslimiyetçilik, gollerin gelmesinde rol oynadı. 
     İstanbulspor 9 kişi kaldıktan sonra maçın ne heyecanı kaldı, ne de gerginliği. 35. dakikadan 90. dakikaya kadar zor bela geçen onca dakika daracık tribünde ızdıraptan öte değildi. Saido’nin bir türlü yenilgiyi kabullenmeyişi, Ergün ve Hasan Şaş’ın ilk yarıda biten maça, rağmen mücadele istekleri, Ümit ve Arif yerine giren forvetin "kim bunlar" dedirten acizlikleri göze batan noktalardı. Ve bir de Lucescu’nun üç oyuncu birden değiştirmesi. Maçtan sonra "Hatam yok" demesinin arkasında ne mantık gizlidir ben anlayamadım. O zaman sahada sekerek oynayan Hasan Şaş ile Perez’in ne hatası vardı. 
     Oyun taktiği açısından hiçbir eleştiriyi hak etmeyen, öylesine yapılan bu mücadelede oynanan futbol şampiyonluk yolunda gölge olmaktan, İstanbulspor ayakları ve elleri ile kurtuldu. Ama dedik ya önemli olan 3 puan. O da Galatasaray’ın. Puanları alırken, yanına kötü ya da iyi diye not düşmüyorlar. 
     Hakem Orhan Erdemir penaltı ve kırmızı kart kararında yüzde yüz doğruydu. Ama Ferdi’nin pozisyonunda yüzde 5 bile haklı değil. Ferdi’nin hamlesi kesin topa. 
     



 SPOR 




























</TEXT>
</DOC>
