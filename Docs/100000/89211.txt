<DOC>
<DOCNO> 89211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/son/sondun34.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürcü kadın Çar'ın 2 trilyon dolarlık servetini istiyor 
</HEADLINE>
<TEXT>

     Rusya'da Sovyet devriminden önce iktidarda bulunan Romanov sülalesinden Çar 2. Nikola'nın kızı olduğunu iddia eden Gürcü kadın, Romanovların ''yüz milyonlarca dolarlık'' serveti üzerinde hak iddia etmeye hazırlanıyor. 
     Moskova'daki ''Prenses Anastasya Romanov Vakfı'' Başkanı Yuri Dergasuv, 100 yaşlarındaki Gürcü vatandaşı Natalya Petrovna Bilihodze'nin, Eylül'de Moskova'ya gelerek Romanov sülalesinin Avrupa ve ABD'deki bankalarda bulunan malvarlıklarını alabilmek için dava açacağını bildirdi. Dergasuv, Bilihodze'nin yolculuk ve mahkeme masraflarını vakfın karşılayacağını kaydetti. 
     Dergasuv, 1918 yılında Bolşevikler tarafından öldürüldüğü düşünülen çarın kızı Anastasya'yla yaşlı Gürcü kadının ''aynı fiziksel özelliklere sahip olduğunu'' belirlediklerini, herhangi bir kadının çarın kızına bu denli benzemesi için 700 milyarda bir olasılık bulunduğunu belirtti. 
     Tarihçiler son çarın 5 çocuğunun hepsinin öldürüldüğünü düşünseler de, halk arasında çocuklardan birinin yaşadığı yolunda yıllardır söylenti dolaşır. Şimdiye dek birkaç kadın da, Prenses Anastasya oldukları iddiasıyla ortaya çıkmıştı. 
     Vakıf başkanı, kendi yaptıkları araştırma ve hesaplara göre, Romanov sülalesinden 17 kişinin yabancı bankalardaki servetinin ''2 trilyon dolar'' olduğunu, Rus devletinin bu paranın yarısını alacağını söyledi. 
     





</TEXT>
</DOC>
