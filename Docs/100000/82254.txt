<DOC>
<DOCNO> 82254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/05/son/soneko12.html </URL>
<DATE> 2002/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB seçimleri Egelileri üzdü 
</HEADLINE>
<TEXT>

     Türkiye Odalar ve Borsalar Birliği TOBB seçimleri sürerken, Egeliler üzgün döndü. 
     Türkiye Odalar ve Borsalar Birliği TOBB Yönetim Kurulu seçimlerine Odalar Birliği Başkanı Rifat Hisarcıklıoğlu'nun tek listeyle girdiği seçimlerde, Ege Bölgesi'nin geçmiş yıllardaki ''temsil gücünü'' yakalayamadığı öne sürüldü. 
     Ege Bölgesi Sanayi Odası EBSO Meclis Başkanı Kemal Çolakoğlu, halen devam eden seçimlere yönelik bir değerlendirme yaparken, ''Ege ve İzmir için çok mutlu bir son değil'' dedi. Çolakoğlu, EBSO'nun son 15 yılda TOBB yönetimlerinde etkin yeraldığını ve birliğin gücünü 
     artırdığını kaydederek, bu dönemde ise Ankara ve İstanbul'un ağırlığının bulunduğunu öne sürdü. Kemal Çolakoğlu, sonucu bölge için kayıp olarak görmediklerini ancak yine de hafta başında bir değerlendirme yapacaklarını söyledi. Çolakoğlu, ''Sonuçların TOBB ile aramızda bir sorun yaratmayacağını düşünüyorum ama yine de bir değerlendirme yapmak zorundayız'' dedi. EBSO Başkanı Salih Esen, TOBB Yönetim Kurulu listesinde Ege Bölgesi'nin ihmal edildiğini, Ankara ve İstanbul ağırlığının hakim olduğunu bildirerek, bunun TOBB yönetimini zayıflatacağını ileri sürdü. Esen, Ege sanayisinin sadece Manisa Sanayi ve Ticaret Odası Başkanı Bülent Koşmaz'ın temsiliyle sınırlı kaldığına işaret ederek, ''TOBB'da hiç bir dönemde Ege ve İzmir hiç bu denli ihmale uğramamıştı. Burada biz ihmal edildik belki ama TOBB'da Ege'nin ve İzmir'in böylesi temsili birlik bünyesinde zayıflık yaratacak, TOBB yönetimi zaafa uğrayacak'' diye konuştu. Yönetim Kurulu listesinde Ankara ve İstanbul ağırlığının yanı sıra İzmir'in de olması için Ankara ve İstanbul Sanayi Odaları ile bir ''centilmenlik anlaşması'' yaptıklarını açıklayan Esen, buna uyulmadığını bildirdi. Salih Esen, kendisiyle, eski EBSO Başkanı Atıl Akkan'ın da TOBB Yönetim Kurulu üyeliğine talip olduğunu anlatırken, bu durumun ''yarış ve rekabet olarak öne sürüldüğünü'' bildirdi. Esen, şöyle dedi ''Sayın Akkan ile aramızda bir yarış, halef-selef durum varmış gibi gösterilmeye çalışılıyor. Sanki bir birimizin alternatifiymişiz gibi hava yaratılmaya çalışıldı. Seçim öncesinde ben görev verildiğinde yapmaya talip olduğumu söyledim. Aramızda bir çekişme söz konusu değil. Bu bahanenin arkasına sığınarak, EBSO'nun yönetimde temsili gerçekleşmediyse, bu sadece bir bahanedir. Neticede ortada bir takım eğilimler var. Bundan sonra da TOBB yönetimini destekleriz ama yanlışlar karşısında da sesimizi daha gür çıkarırız.'' -''EGE VE İZMİR TOBB'DA EKSİK TEMSİL EDİLDİ''- İzmir Ticaret Odası İZTO Başkanı Ekrem Demirtaş da TOBB seçimlerinde ortaya çıkan eğilimlerden ve girişimlerden rahatsızlık duyduğunu dile getirdi. Demirtaş, TOBB yönetim kurulu listesinde İzmir'den sadece İZTO üyesi Turan Şen'in yeraldığını, ancak Denizli Ticaret Odası'nın Şen'i ''listeden silme kampanyası'' sürdürdüğünü açıkladı. Demirtaş, bu girişime Rifat Hisarcıklıoğlu'nun ''tavır koyması'' gerektiğine inandıklarını kaydederek, şunları söyledi ''Bu dönem TOBB Yönetim Kurulu üyeliğinde İzmir'den sadece Turan Şen yeraldı. Ancak bunun da seçilmesi konusunda endişeler var. Çünkü Ege kendi içinde birlik sergileyemedi. Denizli temsilcisi listeden İzmir temsilcisini sildirme kampanyasına girdi. Bunda başarılı olabilir. Bu durum karşısında biz tepki vermedik. Bu onların anlayışıdır, taktiğidir. Ancak bu liste Sayın Hisarcıklıoğlu'nundur. Listesinde yeralan birine yönelik bir kampanyayı da o değerlendirmeli ve tavır koymalıdır, bunu bekliyoruz.'' Ege'nin ve İzmir'in TOBB'da eksik temsil edildiğini, ancak bunun kendilerinin başarısızlığı olmadığını savunan Ekrem Demirtaş, ''Üst birliğimizde İzmir fobisi başladı. Hem konseylerde hem yönetimde bölgemizin etkin temsili karşısında bir tepki oluştu.'' 
     





</TEXT>
</DOC>
