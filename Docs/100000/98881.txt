<DOC>
<DOCNO> 98881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/son/soneko12.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
TİM Başkanı siyasetçilere seslendi "Eski cümleleri tekrarlamayın" 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, siyasi partilerin programlarının neredeyse birbirinin aynı olduğunu belirterek, ''Ya farkınızı izah edin ya da kavgaları bırakın, birleşin'' dedi. 
     Dış Ticaret Kompleksi'nde gerçekleştirilen TİM Olağan Genel Kurulu'nda yaptığı konuşmada Satıcı, bir büyük bankanın reklam kampanyasında Türkiye'nin seçim sürecini anlatabilecek ''Kim yapacak, bunu kim yapacak '' sloganının kullanıldığına değinerek, ''Bizi yönetenleri seçmek, kaderimizi seçmektir. Dolayısıyla önümüzdeki aylar içerisinde kim yapacak bunu sorusuna cevap vererek kaderimizi belirleyeceğiz. Biz artık geleceğimizi görmek istiyoruz. Seçeceğimiz insanları bilmek, tanımak, yetenek ve yapabilirliklerini ölçebilmek istiyoruz'' dedi. 
     TİM'in bugüne kadar kurumsal olarak siyasetlerüstü kalmayı başardığını, siyasi partilere, hükümetlere eşit mesafede olduğunu ve böyle olmaya devam edeceğini bildiren Satıcı, konuşmasını şöyle sürdürdü 
     ''Bugün ise ekonomi konusunda alınacak temel kararların siyasi belirsizliğe bırakılamayacak kadar hassas olduğu bir dönemden geçiyoruz. Bu nedenle ekonomi yönetimine etkin katılım, TİM'in ve tüm ciddi meslek örgütlerinin temel arzu ve görevlerinden birisi haline gelmiştir. Bu siyaseti ikame etme arzusu değildir ve olmamalıdır. Tam tersine Türkiye'nin iktisadi geleceğini garanti altına alma isteğidir. İçinden geçtiğimiz bunca krizden sonra siyasetin yeniden şekillendiği bir süreçte, işin ekonomik tarafına müdahil olma arzumuz son derece doğaldır.'' 
     
     YA FARKINIZI İZAH EDİN YA DA BİRLEŞİN 
     Türkiye'de siyasetin çok uzun yıllardır kamu kaynaklarının dağıtılması üzerine kurulu faaliyet olarak kavrandığını kaydeden Satıcı, ''Siyaseti bu biçimde yapmaya alışmış olan siyasi kadroların, iş takipçisi haline gelmiş siyasetçilerin, oyunu sermaye olarak kullanan delegelerin, kendi partisinin bakanına şantaj yapmaya kalkışan il ve ilçe teşkilatının kurallarını belirlediği bir ortamda nasıl olacak da temiz ve sağlıklı siyaset yapılabilecektir'' dedi. 
     Satıcı, siyasi partilerin programlarının neredeyse birbirinin aynı olduğunu dile getirerek, ''Bu durumda bu açmazdan çıkmamız zor gözüküyor. Siyasi partilerin ülkenin çeşitli sorunları hakkında öne sürdükleri programatik önerilerin bu denli birbirine benzediği durumlarda ortaya iki seçenek çıkıyor Ya farkınızı izah edin ya da kişisel kavgaları bırakın, birleşin'' diye konuştu. Siyasi parti liderlerine, ''Sorunların çözümlerini sağlayacak detaylı projelerimiz, iş planlarımız ve bu planları hayata geçirecek kadrolarımız nerede '' diye soran Satıcı, ''Lütfen bizi eski cümleleri tekrarlayarak inandırmaya çalışmayın. Gerçek anlamda sorunlara vakıf, yaratıcı, kurucu iradelerini, başarı öyküleriyle kanıtlamış kadrolarla milletini huzuruna çıkın'' dedi. 
     
     YENİ KURTARICILARA İHTİYAÇ YOK 
     TİM Başkanı Oğuz Satıcı, Türk siyasi hayatının yeni standartlara, yeni ölçülere ihtiyacı olduğunu vurgulayarak, '' Türkiye'nin artık kurtarıcılara, karizmatik liderlere, mucizecilere ve mucizelere ihtiyacı yoktur. Türkiye öncelikle kurtarıcılar arama ihtiyacından kurtulmalıdır'' dedi. 
     Türkiye'de ölçülebilir siyaset kavramının geliştirilmesi gerektiğini düşündüklerini kaydeden Satıcı, böylelikle kimin hangi konuda başarılı, hangi konuda başarısız olduğunun, hangi alanda yetkin, hangi alanda zayıf olduğunu ölçebilme fırsatı bulunacağını vurguladı. 
     Satıcı, partilerin kalite belgeleri için başvuracakları bir kalite sistemine ihtiyaçları bulunduğunu söyledi. 
     Siyasi partilerin yalnızca fikir, söz ve taraftar üreten müesseseler olmadığını, iktidar olduklarında ne yapacaklarını ve nasıl yapacaklarını ayrıntılarıyla projelendirmek zorunda olduklarını vurgulayan Satıcı, ''Sadece vitrini düzenlemek amacıyla çok parlak yeni öznelerin siyasete davet edilmesi de yeterli değildir. Sistem değişmedikçe, süreçlerle yönetmenin sistematiği önümüze konulmadığı sürece tek tek öznelerin yapabileceği bir şey yoktur'' dedi. Oğuz Satıcı, önümüzdeki yılların Türkiye'de siyasetin değişeceği, değişmek zorunda kalacağı yıllar olacağını vurgulayarak, ''Biz önümüzdeki seçimlerde ortaya çıkacak olumsuz bir siyasi tablonun -ki bunu asla istemiyoruz- her şeyin sonu olmayacağını, demokratik siyasal rejimin kendi değişimini ağır aksak da olsa mutlaka tamamlayacağını ve Türkiye'nin parlak bir geleceği olacağına inanıyoruz'' şeklinde konuştu 
     





</TEXT>
</DOC>
