<DOC>
<DOCNO> 65856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/04/son/soneko13.html </URL>
<DATE> 2002/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş, Le Figaro'ya konuştu "Türkiye, Arjantin'le kıyaslanamaz" 
</HEADLINE>
<TEXT>

     Devlet Bakanı Kemal Derviş, Le Figaro gazetesine verdiği demeçte Türkiye'nin durumunun Arjantin'le artık hiç kıyaslanamayacağını söyledi. 
     Derviş, ekonomik durumun giderek düzeldiğini belirterek, para piyasalarının, IMF ve Dünya Bankası'nın Türkiye'ye olan güveninin arttığını bildirdi. 
     Türkiye'deki ekonomik krizin ortaya çıkışında etkili olan yapısal sorunlara değinen Derviş, yapılan reformlar hakkında bilgi verdi. 
     Le Figaro'nun Arjantin ve Türkiye kıyaslamasıyla ilgili sorusuna Derviş, Türkiye'nin dalgalı kur uygulamasına geçtiğini ve dünya ticaretindeki durgunluğa rağmen 2001 yılında ihracatta yüzde 14'lük artış sağladığına dikkati çekti. 
     Arjantin'in dalgalı kur uygulamakta geciktiğini belirten Derviş, Türkiye'nin sıkı bütçe politikası izlerken Arjantin'in bu konuda da başarısız olduğunu hatırlattı ve bu faktörler yüzünden iki ülkenin kıyaslamasının doğru olmadığını ifade etti. 
     Derviş, ''Politika dünyası ile iş dünyası arasındaki bağları kesmeyi başarabilecek misiniz '' şeklindeki bir soru üzerine ise hükümetin hedeflerinden birinin de bunu gerçekleştirmek olduğunu belirtti ve bunun için hukuki bir yapı oluşturmak istediklerini söyledi. 
     Kamu ihalelerindeki yolsuzluğu gidermek için yeni yasalar yapıldığını kaydeden Derviş, bu yeni yapılan yasaların aynı zamanda Merkez Bankası'nın bağımsızlığına olanak sağladığına işaret etti. 
     Derviş, Türkiye'de uzun süren ciddi krizden her kesimin çok şey öğrendiğini belirterek, hataların tekrarlanmaması için bunun ders olmasını umut ettiğini ifade etti. 
     






</TEXT>
</DOC>
