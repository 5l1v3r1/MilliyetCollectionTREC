<DOC>
<DOCNO> 63084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/19/spor/spo15.html </URL>
<DATE> 2002/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Milli Takım’a yeni sponsor      TÜRKİYE İş Bankası, A Milli Futbol Takımı’na ana sponsor oluyor. Sponsorluk anlaşmasının Türkiye İş Bankası Genel Müdürü Ersin Özince ile Federasyon Başkanı Haluk Ulusoy arasında 22 Ocak’ta İstanbul 4. Levent’teki Genel Müdürlük binasında imzalanacağı açıklandı. 
     
Program netleşiyor      A Milli Futbol Takımı’nın hazırlık maçlarının programı netleşmeye başladı. Hollanda’da 12 Şubat’ta Ekvator ile karşılaşması kesinleşen Ay - Yıldızlı ekibimiz, Güney Kore ve Şili ile de hazırlık maçı yapacak. Milliler’in, Dünya Kupası’na hazırlık programı çerçevesinde Güney Kore ile 26 Mart’ta Almanya’da, Şili ile de 17 Nisan’da İsviçre ya da Almanya’da maç yapması düşünülüyor. 
     
Ebru’ya ameliyat      DÜNYA Atletizm Şampiyonası’nda final koşan ilk Türk sporcu olan Ebru Kavaklıoğlu, dün Rusya’da başarılı bir ameliyat geçirdi. Moskova’da baldırındaki sakatlık nedeniyle bıçak altına yatan Kavaklıoğlu’nun 10 gün sonra Türkiye’ye dönüp, bir ay içinde de çalışmalara başlayacağı bildirildi. GSGM, Kavaklıoğlu’nun ameliyat masrafını karşılayacak. 
     
Tuğba 27. oldu      İSVİÇRE’DEKİ Avrupa Artistik Patinaj Şampiyonası’na katılan tek sporcumuz Tuğba Karademir, bayanlar kısa programda 27. olarak, serbest programa kalamadı. Avrupa’da elemeleri geçen ilk Türk buz patencisi olan 16 yaşındaki Karademir, teknik puanlamada 3.2 ile 4.1, artistikte de 4.2 ve 4.3 arasında puanlar alarak, Yunanlı, İsrailli ve Hollandalı rakiplerini geride bıraktı. 
     
Minderde fırtına      TÜRKİYE Büyükler Serbest Güreş Şampiyonası Antalya Dilek Sabancı Spor Salonu’nda başladı. 34 bölgeden 332 güreşçinin ter döktüğü şampiyonada 66 kiloda tam 67 sporcu şampiyonluk için mücadele verecek. Bugün de elemelerin yapılacağı şampiyonada, pazar yarı final ve final müsabakaları düzenlenecek. 
     
Havuzda süper rekor      PARİS’TE düzenlenen Yüzme Kısa Kulvar Dünya Kupası’nda erkekler 200 metre kurbağalamanın ünlü ismi ABD’li Ed Moses, 2.04.37 ile kendine ait Dünya rekorunu 2 saniye 3 salise geliştirdi. Moses, eski rekorunu Mart 2000’de Indianapolis’te kırmıştı. 
     
Kosta Rika’da fidye paniği      DÜNYA Kupası’nda Milli Takım’ın rakipleri arasında yer alan Kosta Rika’da teknik direktör Fabio Garnier Nieto’nun oğlu kaçırıldı. Adalet Bakanı Rogelio Ramos, 35 yaşındaki Fabio Garnier Fernandez’in kaçırılma olayını doğruladı. Altın Kupa’ya katılan Kosta Rika’nın başındaki Nieto, şok gelişme üzerine ülkesine dönerken, Fernandez için 117 bin dolar fidye istendiği iddia edildi. 
     
Scala, Shakhtar’da      BEŞİKTAŞ’IN eski hocası Nevio Scala, daha önce Lucescu’ya da teklif götüren Ukrayna’nın Shakhtar Donetsk takımı ile anlaştı. 53 yaşındaki İtalyan çalıştırıcı, geçen sezon ligi ikinci sırada bitiren Ukrayna’nın güçlü ekibinde, Mart’ta başlayacak ikinci yarıdan itibaren görevinin başında olacak. 
     
Sambacılar 7 maç yapacak      DÜNYA Kupası’nda aynı grupta yer aldığımız Brezilya, finaller öncesinde yedi hazırlık maçı yapacak. 31 Ocak’ta Bolivya ile oynayacak olan Sambacılar, Şubat’ta Suudi Arabistan, Mart’ta Kolombiya ve bir Avrupa takımı, Nisan’da Portekiz, Mayıs’ta Katalanya Karması ve bir Asya takımı ile karşılaşacak. 
     



 SPOR 
























</TEXT>
</DOC>
