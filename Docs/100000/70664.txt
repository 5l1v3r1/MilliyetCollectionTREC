<DOC>
<DOCNO> 70664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/04/yasam/yas07.html </URL>
<DATE> 2002/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İyilik etti arabadan oldu 
</HEADLINE>
<TEXT>

Sarhoş komşuları otomobillerinin içinde kendini ateşe verince baba oğul canlarını kurtardı ama, gözleri gibi baktıkları Murat 131’i kurtaramadı... 
     SERKAN GÜLER Bursa DHA 

     Bursa’da bir marangoz atelyesinde çalışan 17 yaşındaki İbrahim Selçuk, önceki akşam aşırı alkol aldıktan sonra saat 23.00 sıralarında Gökdere Bulvarı’nda yürümeye çıktı. Bu sırada komşuları olan Halil Yoldaş ve babası Hamdi Yoldaş, 16 V 6148 plakalı Murat 131 marka otomobilleriyle yanına yaklaşıp ayakta güçlükle duran Selçuk’u eve götürmek üzere araca aldı. 
     
     Bıktım’ dedi kibriti çaktı 
     Selçuk, otomobillerine bindiği Halil Yoldaş ve babasına, ailesiyle kavgalı olduğunu, bir yıl önce ayrıldığı sevgilisini ise h l unutamadığını söylüyordu. Selçuk, tam Bu hayattan bıktım’ demişti ki, arka koltukta pet şişede bulunan benzini fark etti. Aniden şişeyi alıp üzerine dökmeye başladı. Sonra ani bir hareketle otomobilin kapılarını kilitleyip "İntihar edeceğim" diyerek kibriti çaktı. 
     
     Diri diri yanıyorlardı 
     Bir anda alevler içinde kalan otomobili güçlükle durduran Halil Yoldaş ile babası Hamdi Yoldaş, kendilerini dışarı atıp Selçuk’u da kurtarmaya çalıştılar. Ancak benzin deposunun infilak etmesinden korkan baba oğul, araçtan uzaklaşıp itfaiyeye haber verdi. 
     Kısa sürede olay yerine gelen itfaiye ekipleri, otomobili saran alevleri söndürdü ve ağır yaralanan İbrahim Selçuk’u diri diri yanmaktan kurtardı. Vücudunun büyük bölümü üçüncü derecede yanan Selçuk, kaldırıldığı Uludağ Üniversitesi Tıp Fakültesi Hastanesi’nde tedavi altına alındı. 
     



 YAŞAM 




















</TEXT>
</DOC>
