<DOC>
<DOCNO> 64183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/25/son/sontur02.html </URL>
<DATE> 2002/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk terör uzmanları ABD'ye gitti 
</HEADLINE>
<TEXT>

     Terör uzmanlarından oluşan bir heyet, Terörle Mücadele Yardım Programı ATA çerçevesinde ABD'ye gitti. 
     ABD'de 15 gün terörle mücadele kapsamında kurs alacak olan heyete 11 Eylül saldırıları ve bu saldırıları gerçekleştiren El Kaide örgütü hakkında kapsamlı bilgi verilecek. 
     Terörle Mücadele Yardım Programı kapsamında ABD'ye giden Türk heyetinde, Adalet Bakanlığı Müsteşar Yardımcısı Nihat Turan, Ankara DGM Savcısı Hamza Keleş, İçel Emniyet Müdürü Turgay Pamuk, Batman Emniyet Müdürü Tahir Bayındır, Tunceli Emniyet Müdürü Sinan Salman, Muğla Emniyet Müdürü Sedat Hasay, Tokat Emniyet Müdürü Yusuf Altınpınar, Şırnak Emniyet Müdürü Metin Şen, Emniyet Genel Müdürlüğü Terörle Mücadele Daire Başkanı Selim Akyıldız, Dışilişkiler Daire Başkanı Süleyman Işıldar, Personel Daire Başkanı İbrahim Selvi, adı açıklanmayan 3 ilin jandarma alay komutanı, Jandarma Genel Komutanlığı karargahında görev yapan terör uzmanı 2 albay ve 1 binbaşı bulunuyor. 
     Gazeteci Uğur Mumcu, Ahmet Taner Kışlalı, Muammer Aksoy ve Bahriye Üçok gibi aydınların öldürülmesi olayını soruşturan DGM Savcısı Hamza Keleş'in de yer aldığı heyette, silahlı dinci grupları yakından tanıyan eski İstihbarat Daire Başkan Yardımcısı ve halen Tunceli Emniyet Müdürü olan Sinan Salman, terör örgütü Hizbullah'ın kurulduğu Batman'ın Emniyet Müdürü Tahir Bayındır ile aynı örgütün şehirlere açılım noktası olan İçel Emniyet Müdürü Turgay Pamuk'un heyette özellikle yer aldığı kaydedildi. 
     Yetkililer, Terörle Mücadele Yardım Programı'na geçmişte yalnızca emniyet görevlilerinin katıldığını hatırlatarak, bu programa Adalet Bakanlığı ve jandarma yetkililerinin dahil edilmesinin iki ülkenin terörle mücadeledeki işbirliğine verdiği önemin ciddiyetini ortaya koyduğunu vurguladılar. 
     
     Radikal dinciler ve PKK hakkında bilgi verecek 
     ABD'ye giden heyet dün akşam saatlerinde İçişleri Bakanı Rüştü Kazım Yücelen tarafından kabul edildi. Emniyet Genel Müdürü Kemal Önal'ın da yer aldığı kabulde ABD'ye giden heyetin ele alması gereken konular tartışıldı. Başta radikal dinci örgütler ve terör örgütü PKK konusunda ayrıntılı bilgi verilecek, bu örgütlerin hangi ülkelerden yardım aldıkları ve stratejileri anlatılacak. 
     ABD'de Washington başta olmak üzere çeşitli şehirlerde 15 gün boyunca kursa katılacak olan terör uzmanları, Merkezi Haberalma Teşkilatı CIA, Federal Haberalma Teşkilatı FBI yetkilileri ile terörü tartışacaklar. Heyette bulunan bir yetkili, ABD'nin terörle kendi ülkesinde ''ciddi anlamda'' 11 Eylül 2001 tarihinde tanıştığını belirterek şunları söyledi 
     ''ABD daha önce Afrika, Ortadoğu'da bulunan büyükelçilikleri ve temsilciliklerine yönelik terörist faaliyetlere hedef olmuştu. ABD'yi dehşete boğan 11 Eylül saldırıları bu ülkenin sistemini ve terörle mücadele anlayışını temelden sarstı. Türkiye ise bu konuda yaklaşık 35 yıllık bir birikime sahip. Silahlı terörden çok acı çektik. Şimdi yaşanan acı tecrübeler bu program vesilesiyle karşılıklı paylaşılacak.'' Türkiye'de faaliyet gösteren Hizbullah'ın Lübnan'daki Hizbullah ve komşu ülkelerle ilişkileri konusunda elde çok bilgi olduğu, Ortadoğu'da faaliyet gösteren silahlı dinci örgütler ve bunların bağlantıları ile PKK terör örgütü hakkında bilgi sunumu yapacak olan Türk heyetine, El Kaide örgütü ve bağlantıları konusunda da ABD'li terör uzmanlarının bilgi verecekleri kaydedildi. 
     Toplantılarda tekniğe dayalı istihbarat ile insana dayalı istihbaratın sakıncaları ve yararları konusunun da ele alınacağı bildirildi. 
     






</TEXT>
</DOC>
