<DOC>
<DOCNO> 61777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/11/son/soneko15.html </URL>
<DATE> 2002/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracatçılar aktarılan kaynağın reel sektöre yansımasını istiyor 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, bankacılık sektörüne yapılan finansman desteğinin, en kısa zamanda reel sektöre yansımasını sağlamak gerektiğini söyledi. 
     Satıcı, sermaye yapılarını güçlendirmek amacıyla bankalara kaynak aktarımı ile reel sektöre destek verilmesini öngören yasanın hayırlı olmasını diledi. 
     Satıcı, bundan sonra yasanın şeffaf biçimde uygulanması ve bankalara aktarılması öngörülen kaynağın, belirtilen miktarla kısıtlı kalmaması gerektiğini belirtti. 
     Satıcı, ''mutlaka farklı yerlerden, farklı kaynaklar da bulunmalı. 
     Yoksa yapılan şey, 5 milyar doların direnci kadar yeterli olacaktır'' dedi. 
     Bankalara aktarılacak kaynağın, en kısa zamanda reel sektöre yansıtılması isteyen Satıcı, şunları söyledi 
     ''Bankacılık sektörü ile üretici sektörün eş zamanlı rehabilite edilmesi, bizim talebimizdi. Ama, bu talep sürekli olarak bankacılık sektörünün öncelik alması ile sonuçlandı. 
     Bundan sonra, bankacılık sektörüne yapılan bu desteğin üretici ve ihracatçı sektörlere kayması önemli. Burada yüzde 60 veya yüzde 100 oran çok önemli değil, kaynağın nasıl ve ne kadar hızla yansıyacağı önemli.'' Yeni yasa, bankalara yapılacak sermaye katılımının, en az yüzde 60'ının kredi olarak kullandırılmasını öngörüyor. 
     






</TEXT>
</DOC>
