<DOC>
<DOCNO> 83633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/13/siyaset/siy02.html </URL>
<DATE> 2002/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir’in Kemalpaşa ilçesine bağlı beldede mini erken seçim’ yapıldı... 
</HEADLINE>
<TEXT>
Armutlu’da zafer ANAP’ın 
9 Belediye Meclis üyeliği için yapılan seçimi ANAP kazandı. 11 partinin yarıştığı seçimde 803 oy alan ANAP 4, CHP 3, DYP ise 2 üye çıkardı 
     HANZADE ÜNUZ, TURAN GÜLTEKİN 

     Siyasi partilerin "erken genel seçim" havasına soktuğu İzmir’in Kemalpaşa ilçesine bağlı Armutlu’da dün yapılan Belediye Meclisi seçiminden ANAP 803 oyla birinci parti olarak çıkarken, rozet ve el ilanı gerginliği yaşandı. Beldede kayıtlı 4629 seçmenden büyük bölümü sandığa giderken DSP, MHP, ANAP, DYP, SP, CHP, HADEP, ATP, LDP, ÖDP ve TKP’nin adayları, 9 belediye meclis üyeliği için yarıştı. 
     
13 SANDIK KURULDU      1999’da CHP’den 4, ANAP’tan 3, DSP ve DYP’den de birer üyeyle oluşan Armutlu Belediye Meclisi, CHP’li Başkan Zekai Özdengiz’in faaliyetler raporuna kasıtlı ret oyu verip 2000 bütçesini onaylamadığı gerekçesiyle düşürülünce, dün beldede yeniden seçim yenilendi. Seçmenler, ilköğretim okulunun iki binasında kurulan 13 sandığa sabahın ilk saatlerinden itibaren akın etti. Yakınlarınca sandık başına getirilen hasta ve engelliler de oy kullandı. 
     Oy verme işlemi devam ederken, rozet ve el ilanı gerginliği yaşandı. ANAP Genel Başkan Yardımcısı Cengiz Altınkaya ile İzmir Milletvekili Işılay Saygın, okuldaki sandıkları dolaştı. Saygın, 1070 no’lu seçim sandığının bulunduğu sınıfta oy vermek için sırada bekleyen vatandaşlarla tokalaşırken, sandık başkanı, Saygın’ı "Vatandaşı yönlendiriyorsunuz. Lütfen işimizi yapmamıza izin verin" diyerek dışarı davet etti. Saygın ise, "Ben milletvekiliyim, her yere girerim" dedikten sonra sınıfı terk etti. 
     
ROZET KRİZİ      DSP’lilerin el ilanı dağıttığı gerekçesiyle jandarmaya başvuran LDP’liler de Altınkaya’nın parti rozetiyle seçim sandıklarının bulunduğu salonlarda dolaşmasına itiraz etti. ANAP’lılar daha sonra parti rozetlerini çıkardı. 
     Seçimden, 18 Nisan 1999 seçiminde ikinci sırada yer alan ANAP bu kez birinci parti çıktı. Kesin olmayan sonuçlara göre geçerli 3 bin 769 oyun partilere dağılımı şöyle ANAP 803, CHP 774, DYP 682, MHP 401, SP 335, DSP 224, HADEP 198, ÖDP 178, LDP 78, ATP 63 ve TKP 33. 
     Bu oy dağılımına göre 9 Belediye Meclis üyeli-ğinin 4’ünü ANAP, 3’ünü CHP ve 2’sini DYP aldı. 



 SİYASET 













</TEXT>
</DOC>
