<DOC>
<DOCNO> 98057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/26/guncel/gun06.html </URL>
<DATE> 2002/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye’ye çimariva’ 
</HEADLINE>
<TEXT>

Gölcük Donanma Komutanlığı’nda düzenlenen büyük bir törenle, 6 CASA uçağı, 4 helikopter, 7 bot, 4 karakol gemisi ve bir feribot TSK bünyesine katıldı 
     ESRA KURT Gölcük 

     Türk Silahlı Kuvvetleri, 6 CASA CN235 uçağı, 4 helikopter, 7 Sahil Güvenlik botu, 4 karakol gemisi ve bir feribotun bünyesine katılmasıyla daha da güçlendi. Gölcük’teki Donanma Komutanlığı’nda, 17 Ağustos Marmara depreminin ardından düzenlenen en büyük törende büyük coşku ve heyecan yaşandı. 
     Genelkurmay Başkanı Orgeneral Hüseyin Kıvrıkoğlu’nun eşlik ettiği Cumhurbaşkanı Ahmet Necdet Sezer, "Acar" adlı botla Poyraz Rıhtımı’na gelişinde, "Kemal Reis" firkateyninin 21 pare top atışıyla karşılandı. "Oruç Reis" ve "Fatih" firkateynlerinin personeli de Sezer ve Kıvrıkoğlu’nu çimariva şapkaların çıkarılıp sallanması yaparak selamladı. 
     Sezer, Türkiye’nin varlığını güçlendirmesi, çağdaş dünyanın saygın, güvenilir ve etkin üyesi olarak, gelişmelere ve oluşumlara yön veren bir ülke durumuna gelmesinin öncelikli amaç olduğunu kaydetti. Sezer, üç tarafı denizlerle çevreli olan ve bu denizleri birbirine bağlayan stratejik iki boğaza sahip bulunan Türkiye’nin, deniz savunmasının geliştirilmesine ayrı önem verdiğini kaydetti. Kıvrıkoğlu, Türkiye’nin, denizlerdeki hak ve menfaatlerinin korunmasının, güçlü bir deniz kuvvetleri ile mümkün olabileceğini belirtti. 
     
     Sezer’den ilk kaynak 
     Başbakan Yardımcısı ve Dışişleri Bakanı Şükrü Sina Gürel de "Denizlerdeki gücümüzün desteklenmesi önemli görevdir" diyerek, Donanma’ya önemli güç katıldığını söyledi. Deniz Kuvvetleri Komutanı Oramiral Bülent Alpkaya ise ABD ve Fransa’dan transfer edilen yeni gemi, uçak ve helikopterlerin, Türkiye’nin denizlerdeki hak ve menfaatlerinin korunmasına güç katacağını kaydetti. Sezer, daha sonra Deniz Hava Üs Komutanı Deniz Kurmay Kıdemli Albay Deniz Dağlılar’a Alay Sancağı’nı da teslim etti. Ayrıca inşa edilecek "TCG 1. İnönü" denizaltısının omurgasına ilk kaynağı Sezer yaptı. TBMM Başkanı Ömer İzgi "TCG İmbat" hücumbotuna ile Kıvrıkoğlu da mayın avlama gemisi "TCG Ayvalık"a ilk kaynağı yaptılar. 
     



 GÜNCEL 

















</TEXT>
</DOC>
