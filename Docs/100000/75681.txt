<DOC>
<DOCNO> 75681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/31/son/sontur02.html </URL>
<DATE> 2002/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Atık maddeden, benzin ve vitamin üretti 
</HEADLINE>
<TEXT>

     Erciyes Üniversitesi Fen-Edebiyat Fakültesi Kimya Bölümü Fizikokimya Ana Bilim Dalı Başkanı Prof. Dr. 
     Abdullah Çoban, kağıt fabrikası atığı olan terebentinden benzin ve kanser tedavisinde kullanılan E vitamini üretti. 
     Çoban, kağıt fabrikası atığı olan terebentinin Türkiye'den tonu yaklaşık 100 milyon liraya Fransa'ya satıldığını, Fransa'da saflaştırılan terebentinin tonunun 126 milyar liraya Türkiye'ye tekrar satıldığını söyledi. 
     Terebentini saflaştırırken alfa ve beta terebentin olmak üzere 2 çeşit elde edildiğini anlatan Çoban, ''Türkiye'de yıllık bin 500 ton terebentin elde ediliyor. Öncelikle alfa terebentinden benzin ürettim. 
     Bu benzin türü piyasadaki benzinlerden kaliteli ve çözünürlüğü çok daha fazla olduğu için enjektörlerde kurum oluşmasını önlüyor. Ayrıca, litresi 300 bin liraya maloldu. Ben de arabamda bir süre kullandım'' dedi. 
     Benzin üreteminin ardından terebentinden E vitamini elde etmek için çalışmalara başladığını ifade eden Çoban, şöyle devam etti 
     ''Bunun için 3 metot geliştirdim. Alfa terebentinden E vitamini oluşturmak oldukça zor. Bunun için önce beta terebentin üzerinde çalıştım ve E vitamini elde etmeyi başardım. Kanser tedavisinde kullanılan ve tek elektronlu olan bu vitamin, kendisi gibi tek elektronlu olan kanser hücresini bağlıyor ve yayılmasını önlüyor. Alfa terebentin üzerinde de vitamin elde etmek için çalışmalarımız sürüyor. 
     Eğer bin 500 ton terebentinin yüzde 85'ini E vitamini olarak değerlendirebilirsek çok yararlı olur. Oldukça ucuza malolduğu için kanser tedavisinin harcamalarını da önemli ölçüde azaltır.'' 
     
     Bitkiler E vitamin kaynağı 
     Prof. Dr. Abdullah Çoban, bitki ve meyvelerinde bol miktarda E vitamini içerdiğini belirterek, şunları söyledi 
     ''Aslından bitki ve meyvelerde E vitamini olduğu biliniyor ama hangisinde ne kadar vitamin olduğu bilinmiyor.Bugüne dek üzerinde çalıştığım, zeytin posası, ayçiçekyağı, zeytinyağı, soyayağı, pamukyağı atıkları ve nohut kabuğunda E vitamini olduğunu tespit ettim. Çin'den getirttiğim FNK adlı kanser ilacının içinde de E vitamini var ve onlarda bunu çeşitli bitkilerden elde etmişler. 
     Özellikle kayısı ve çekirdeği bol miktarda vitamin içeriyor. Amacım, hangi bitki ve meyveden ne kadar E vitamini sağlanabileceğini belirlemek.'' Çoban, çalışmalarının ana kaynağı olan atık maddelerin farklı şekillerde değerlendirilmesiyle ekonomiye büyük katkılar sağlanacağını, Türkiye'nin bu ürünleri almak için harcamış olduğu dövizin yurtiçinde kalacağını kaydetti. 
     






</TEXT>
</DOC>
