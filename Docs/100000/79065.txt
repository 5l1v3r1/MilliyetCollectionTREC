<DOC>
<DOCNO> 79065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/18/son/sondun15.html </URL>
<DATE> 2002/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Oğul Kaddafi İngiltere mahkemesine babasına diktatör dedirtmedi 
</HEADLINE>
<TEXT>

     İngiltere'de yayınlanan The Daily Telegraph gazetesiyle mahkemelik olan Libya Lideri Muammer Kaddafi'nin oğlu Saif El İslam Kaddafi, mahkeme salonunda babasından ''diktatör'' diye söz edilmesine karşı çıktı. 
     Telegraph gazetesinin yaklaşık 6,5 yıl önce yayınladığı bir makalede, kendisini uluslararası bir dolandırıcılık olayıyla ilişkili gösterdiğini belirterek Londra'da gazete aleyhine dava açan oğul Kaddafi, dün davanın ilk oturumuna katıldı. 
     Kimlik tespiti sırasında babasından ''diktatör'' diye bahsedilmesine karşı çıkan Saif El İslam Kaddafi, ''İlle de babamla ilgili bir şey söylemek istiyorsanız, ondan lider diye söz edebilirsiniz, ancak ona diktatör diyemezsiniz'' dedi. 
     Trablus'ta bir mimarlık firmasının sahibi olan 29 yaşındaki Saif El İslam Kaddafi, Londra'ya kendini aklamak için geldiğini bildirdi. 
     Bu arada İngiliz basını, genç Kaddafi'yi ''aksanlı İngilizce konuştuğu ve kafasını sıfır numara tıraş ettirdiği'' için üstü kapalı biçimde eleştiriyor. 
     Genç Kaddafi'nin açtığı davanın Libya'nın Kuzey İrlanda'daki terör örgütlerine silah sattığı yolundaki tartışmaları da alevlendireceği ve 4 hafta sürmesi beklenen dava boyunca bu konuların daha sık tartışılır 
     hale geleceği ifade ediliyor. 
     





</TEXT>
</DOC>
