<DOC>
<DOCNO> 88517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/07/son/soneko13.html </URL>
<DATE> 2002/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Artık evlenmek de zengin işi...İşte dünyaevine girmenin faturası.. 
</HEADLINE>
<TEXT>

     ''İki gönül bir olunca samanlık seyran olur'' sözünün geçerliliğini yitirmeye başladığı günümüzde, evlenmek isteyen çiftlerin önüne çıkan fatura hayli kabarık rakamlara ulaştı. 
     Yemeksiz bir düğün ve lükse kaçmayan eşyayla evini döşemek isteyen çiftlerin, ortalama 15 milyar 550 milyon liralık harcamayı gözden çıkarması gerekiyor. 
     Dünyaevine girmek isteyen çiftlerin, hele büyükşehirlerde yaşıyorlarsa, yaşadıkları en büyük problemlerden biri ev sorunu. Çiftler, normal standartlarda bir ev kiralayabilmeleri için boya, onarım gibi ekstra harcamalar dışında ilk etapta kira, depozito ve emlakçı için 1 milyar 250 milyon lira civarında harcama yapmak durumundalar. 
     Bir evin döşenmesinde artık lüks olmaktan çıkan ve her evde bulunması gereken çamaşır makinesi, buzdolabı, fırın ile aspiratörden oluşan beyaz eşyaya yapılan harcamalar da 2 milyar liraya kadar çıkıyor. Beyaz eşyada pahalı ürünlerin son çıkan akıllı modellerini tercih etmek isteyenlerin ise, bu miktarın 2 katı kadar parayı ayırması gerekiyor. 
     Bu arada, net 163 milyon 563 bin 7 lira Brüt 222 milyon 750 lira olan asgari ücretle çalışan bir kişinin ise düğün harcamalarını karşılayabilmesi için yaklaşık 95 ay 8 yıl çalışması söz konusu. 
     Evin döşenmesi sırasında lükse kaçılmasa bile, koltuk, yemek ve yatak odası için de, 1 milyar 250 milyon lira ile 1.5 milyar liralık harcamanın göze alınması gerekiyor. 
     Düğün davetiyesi ve nikah şekerlerinde ucuzluk ile sadeliğe öncelik veren çiftlere 200 kişilik bu kalem de 250 milyon liraya mal olurken, sadece meşrubat ve pasta ikramı yapılan orta kesime hitap eden bir düğün salonu için de 900 milyon lira harcamak gerekiyor. 
     Araba süslemesi, kuaför, damat traşı, çiçek parası vs. diğer harcamalar da 2 milyar lirayı buluyor. 
     





</TEXT>
</DOC>
