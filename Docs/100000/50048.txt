<DOC>
<DOCNO> 50048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/01/son/sontur03.html </URL>
<DATE> 2001/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Varyag boğazdan bugün geçiyor... 
</HEADLINE>
<TEXT>

     Çin Halk Cumhuriyeti'nin Ukrayna'dan satın aldığı yüzer kütle Varyag'ın, bugün saat 11.30 sularında İstanbul Boğazı'na gireceği bildirildi. 
     Denizcilik Müsteşarlığı yetkilileri Karadeniz'de uluslararası sularda bekleyen Varyag'ın boğazlardan geçişi için istenilen hava ve deniz şartlarının bugün uygun olacağının bilgisini aldıklarını söylediler. 
     Yetkililer, Varyag'ın İstanbul Boğazı'na girişinin saat 11.30 sularında başlayacağını bildirerek, geçişin 3-4 saat sürmesinin beklendiğini belirttiler. Müsteşarlık yetkilileri, İstanbul Boğazı'ndan Marmara'ya geçecek Varyag'ın, geçiş için istenilen hava ve deniz şartlarının uygun olmaması durumunda bir süre burada bekletileceğini kaydettiler. 
     Denizcilik Müsteşarlığı, Varyag’ın İstanbul Boğazı’ndan geçişi sırasında, helikopter ve pervaneli uçaklarla görüntü ve haber amaçlı çekim yapılmasına izin vermedi. Müsteşarlık’tan İstanbul Valiliği’ne gönderilen yazıda, haber helikopterlerinin gemi üzerinde çekim yapmaları halinde oluşacak gürültü ile telsiz cihazlarının etkileneceği, bu durumun geçiş riskini daha da artıracağı ve manevra emniyetinin bozulacağı belirtildi. 
     






</TEXT>
</DOC>
