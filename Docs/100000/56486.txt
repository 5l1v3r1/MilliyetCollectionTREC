<DOC>
<DOCNO> 56486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/10/son/sonspo07.html </URL>
<DATE> 2001/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor "Abdullah ve Aziz Yıldırım'a edilen küfür bizi de üzdü" 
</HEADLINE>
<TEXT>

     Trabzonspor Kulübü Basın Sözcüsü Mehmet Ongan, ''Fenerbahçe galibiyeti bizi ne kadar sevindirdiyse, maç sırasında Fenerbahçe Kulubü Başkanı Aziz Yıldırım ve eski futbolcumuz Abdullah Ercan'a yapılan kötü tezahürat bizi o kadar üzdü'' dedi. 
     Mehmet Ongan, yönetim kurulu olarak, bu tür davranışları onaylamalarının mümkün olmadığını belirterek, ''Malesef Türkiye'nin her stadına yayılmış olan bu davranışın önlenmesi konusunda yapılacak her türlü organizasyonun başında olacağımızın bilinmesini isteriz. Bu vesileyle Trabzonspor Yönetim Kurulu ve camiası adına sayın başkan Aziz Yıldırım ve Fenerbahçe camiasından özür dileriz'' diye konuştu. 
     Bordo-mavili takımın teknik direktörü Hans Peter Briegel'in transfer konusunda yönetim kuruluna rapor verdiğini de ifade eden Ongan, şu anda yabancı kontenjanlarının dolu olduğunu ve yeni oluşturdukları transfer komitesinin, takıma 2 veya 3 oyuncu takviye yapılması konusunda çalışmalarının sürdüğünü belirtti. 
     
     Kupa maçı... 
     Türkiye Kupası 4. kademesinde 12 Aralık Çarşamba günü Samsunspor ile kendi sahalarında karşılaşacaklarını anımsatan Ongan, bu karşılaşmanın, naklen yayını için perşembe gününe alınmasını istediklerini ve bu nedenle Futbol Federasyonu'na başvurduklarını söyledi. 
     Ongan, Samsunspor karşısında sahadan galibiyetle ayrılarak, turu geçen taraf olmak istediklerini de ifade ederek, ''Türkiye Kupası'nda şampiyonluğu hedefledik. Bunun için de tüm karşılaşmaları kazanmak zorundayız. Fenerbahçe karşısında almış olduğumuz galibiyetin morali ile bu karşılaşmadan da galibiyetle ayrılmak istiyoruz'' diye konuştu. 
     






</TEXT>
</DOC>
