<DOC>
<DOCNO> 89476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/12/son/sonspo20.html </URL>
<DATE> 2002/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor "Tribüne yönelik transfer yapma lüksümüz yok" 
</HEADLINE>
<TEXT>

     Trabzonspor Kulübü Asbaşkanı Ömer Gürsoy, bordo-mavili kulübün bugünkü aşamada, tribüne yönelik oyuncu transferi yapma lüksüne çok sahip olmadığını söyledi. 
     Asbaşkan Gürsoy, geçen yıl çektikleri ızdırabı bu yıl çekmek istemediklerini ve transferde kadrolarına 16 isim kattıklarını belirterek, ''Genç ve yetenekli oyuncular aldık. Her mevkide alternatif bir isim oluşturmaya çalıştık. 
     Yedek kulübesini güçlendirdik. Ekonomik transfer yaptık. Bugünkü aşamada, tribüne yönelik transfer etme lüksüne çok sahip değiliz. 
     Ancak ileride bu beklentilere ses vereceğiz'' dedi. 
     Gürsoy, Samet Aybaba'nın sadece Trabzonspor'a değil Trabzon futboluna da büyük katkısı olacağına inandığını ifade ederek, şunları söyledi 
     ''Aybaba, genç oyunculara değer veren bir teknik adam. Daha önce çalıştırdığı takımlarda genç futbolculara verdiği önem ortada. 
     Trabzon'daki gençler de bu şansı iyi değerlendirmeliler. Teknik kadro ile birlikte bu yıl transferi yürüttük ve iyi oyuncular kadromuza dahil ettik. Trabzonspor'u eski günlerdeki futboluna döndürmek için çalışmalarımızı sürdürüyoruz.'' Forvet mevkiine yabancı oyuncu transferi yapacaklarını da belirten Gürsoy, ''Aceleci davranmayacağız. Ancak kulübün ekonomisine uygun olduğuna inandığımız bir oyuncu bulursak da anında transferi noktalamaya çalışacağız. Bonservisi bizde bulunan Hami ve Cem konusunda ise şu ana dek bize bir resmi teklif gelmedi'' diye konuştu. 
     





</TEXT>
</DOC>
