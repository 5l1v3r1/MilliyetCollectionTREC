<DOC>
<DOCNO> 58359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/21/son/sontur16.html </URL>
<DATE> 2001/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Erzurum uçağı görevliler iftar yaptığı için mi iptal edildi 
</HEADLINE>
<TEXT>

     Erzurum'da arife günü THY'nin tarifeli uçuşlarının yoğun kar yağışından dolayı iptal edilmesi üzerine, Palandöken Dağı'ndaki otellerde bayram için yapılan rezervasyonların iptali, turizmcilerin, ''hava meydanındaki görevlilerin iftara yetişme kaygısı ile yağışı bahane edip pisti temizlememesinden kaynaklandığı'' iddialarını gündeme getirdi. 
     Turizm işletmecileri, hava meydanındaki görevliler hakkında meydan işletmesinin soruşturma açmasını ve bilirkişi incelemesi yapılmasını istediler. 
     Palandöken Turizm Konseyi'ndeki Turizm işletmecilerinin aldığı ortak karar doğrultusunda, konunun açıklığa kavuşturulması için mücadele edileceği ve konseyin gerekirse bu konuda Erzurum Valiliği'ne başvuracağı bildirildi. 
     Palandöken'deki Polat Renaıssance Oteli Genel Müdürü Bülent Kalender, arife günü uçak seferlerinin iptal edilmesinin dağdaki oteller ve Erzurum esnafına darbe vurduğunu belirterek, şu görüşleri savundu 
     ''Biz, hava meydanındaki büyük ihmali biliyoruz ve bunun açığa çıkmasını istiyoruz. Oradaki görevliler, iftara yetişebilmek için pistteki karları yeterince temizlemedi ve nasıl olsa yoğun kar yağışı var deyip, bu işin sonucundaki zararları düşünmeden uçak seferlerinin iptaline neden oldular.'' Turizm işletmecilerinin bu yönde karar aldığını, Polat Renaıssance Oteli sahibi İbrahim Polat'ın da bu görüşü desteklediğini ve bu konuda çaba sarfedeceğini dile getiren Kalender, şunları söyledi 
     ''Buradaki yatırımlarımızla dünya turizmine hitap ediyoruz. 
     Mükemmel tesislerimizle, iç ve dış turizmde etkili hale geldik. 
     Tatilcilerin tercih yeri olduk, ancak bazı kişilerdeki inanılmaz duyarsızlık, verilen bu kadar emeğin bir anda boşa çıkmasına neden oluyor'' dedi. 
     
     Bedava dedim yine gelmediler 
     Kalender, uçak seferlerinin iptali nedeniyle Erzurum'a ulaşamayan ve rezervasyonlarının tamamını iptal eden grupları tekrar getirebilmek için otelde bir gün ücretsiz ağırlayacakları yönünde teklifte bulunduklarını ancak grupların bu teklifi bile geri çevirdiklerini belirterek, bu olumsuzluğun çok zor giderilebileceğini kaydetti. 
     Dünyanın önemli kış turizmi merkezlerinin bulunduğu kentlere de yoğun şekilde kar yağdığını kaydeden Kalender, bunun doğal olduğunu ancak hiç birinde kar yüzünden uçak seferlerinin iptal edilmediğini belirterek, ''Neden turizm merkezinin bulunduğu büyük bir il olan Erzurum'da kar, uçağın inişini engelliyor Anlam veremiyoruz'' dedi. 
     Erzurum'daki hava meydanında gerekli tekniğin bulunduğunu ancak bu tekniği işletebilecek eğitimli ve duyarlı personelin olmadığını öne süren Kalender, Erzurum'daki uçak seferlerinin iptali konusunda kendi düşüncelerinin aksinin kanıtlanması halinde özür dileyeceklerini vurguladı. 
     Bu soruşturmanın açılması için kendilerine sivil toplum örgütlerinin de destek vereceklerini beklediklerini dile getiren Kalender, bu sorunun ülke turizmi açısından önemli olduğunu sözlerine ekledi. 
     
     Meydan yetkilileri ne diyor 
     Öte yandan, Erzurum Hava Meydan İşletmeleri yetkilileri ise Turizm Konseyi'ndeki turizm işletmecilerinin söz konusu iddialarını reddettiler. Uçak sefeerlerinin yapılabilmesi için gereken tüm çabanın gösterildiğini kaydeden yetkililer, ''Arife günü, uçak inebilsin 
     diye ekiplerimiz 30 saat aralıksız çalıştı. Turizmciler yatarken biz, uçaklar insin diye gece boyunca görev yaptık. Kesinlikle iftara yetişelim diye böyle bir ihmalde bulunmadık'' dediler. Bu konuda içlerinin rahat olduğunu, herhangi bir ihmalin sozkonusu olmadığını dile getiren yetkililer, ''uçak pisti bir karayolu değildir ve karayolu gibi temizlenemez. Zaten uçak seferlerinin iptali de pistteki kardan değil, buzdan kaynaklanıyor. Küçük bir buz parçası bile uçaktaki insanların hayatını tehlikeye sokabilirdi. Biz bunu göze alamazdık'' dediler. 
     






</TEXT>
</DOC>
