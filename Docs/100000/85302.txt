<DOC>
<DOCNO> 85302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/son/sonspo16.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, şirketleşme için start veriyor... 
</HEADLINE>
<TEXT>

     Fenerbahçe Kulübü Yönetim Kurulu, Yapı Kredi Yatırım aracılığında gerçekleştirmek istediği şirketleşmenin startını yarın veriyor. 
     Yönetim Kurulu, yarın akşam Çırağan Palace Hotel Kempinski Balo Salonu'nda düzenleyeceği tanıtım toplantısında, şirketleşme projesi hakkında kongre üyelerine bilgi verecek. 
     Kulübün resmi internet sitesi ''www.fenerbahce.org''da kongre üyelerine yönelik yapılan duyuruda, şöyle denildi 
     ''Kulübümüzün şirketleşmeye yönelik başlattığı çalışmalar çerçevesinde, Fenerbahçemizin yarınlarını belirleyecek ve büyük kaynaklar oluşturacak bu dev projeyi, siz değerli üyelerimize aktarmak ve bilgilerinize sunmak üzere düzenlediğimiz tanıtım kokteyline teşriflerinizi arz ve rica ederiz.'' Yönetim Kurulu, 25 Mayıs Cumartesi günü yapılacak Olağanüstü Genel Kurul Toplantısı'nda kongre üyelerinden şirketleşme için onay isteyecek. Genel Kurul, çoğunluğun sağlanamaması durumunda 1 Haziran'da yapılacak. 
     
     ORTEGA VE ALMEYDA'NIN TRANSFERİ 
     Hafta sonu Beyşehir Fenerbahçeliler Derneği'nin açılışında taraftarlara yönelik yaptığı konuşmada, ''Arjantin Milli Takımı'nın oyuncuları Ortega ve Almeyda'nın transferini önümüzdeki hafta içinde çözeceğiz'' diyen başkan Aziz Yıldırım'ın Çırağan Kempinski Otel'deki tanıtım gecesinde, bu iki oyuncunun transferi ve diğer transferler hakkında kongre üyelerine bilgi vermesi bekleniyor. 
     Bu arada, Fenerbahçe Kulübü Yönetim Kurulu, yarın öğleden sonra kulüp binasında toplantı yapacak. 
     





</TEXT>
</DOC>
