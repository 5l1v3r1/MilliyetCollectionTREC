<DOC>
<DOCNO> 70247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/01/son/sonspo03.html </URL>
<DATE> 2002/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Şaş'ın 2 maçlık cezası 1 maça indirildi 
</HEADLINE>
<TEXT>

     Futbol Federasyonu Tahkim Kurulu, bugün yaptığı toplantıda, Galatasaraylı Hasan Şaş'ın 2 maçlık cezasını bire indirirken, Batista ve Denizlisporlu Coşkun'un cezalarını onadı. 
     Futbol Federasyonu'nun Levent'teki binasında Türker Arslan başkanlığında yapılan ve yaklaşık 4 saat süren toplantıda kurul, Galatasaray Kulübü'nün Hasan ve Batista'nın 2'şer maçlık ve Denizlispor Kulübü'nün de Coşkun'un 4 maçlık men cezasına yaptığı itirazı inceledi. 
     Toplantıdan sonra yapılan yazılı açıklamada, Hasan Şaş'ın cezasının 1 maça indirildiği, Batista'nın cezasının ise Profesyonel Futbol Disiplin Kurulu'nun verdiği cezanın gerekçesi değiştirilerek, 2 maç olarak onandığı bildirildi. Denizlispor'un Coşkun ile ilgili yaptığı başvuru ise reddedildi. 
     Bu kararın ardından Gençlerbirliği maçında forma giyemeyen Hasan Şaş, takımının hafta sonunda Göztepe ile yapacağı lig maçında oynayabilecek. 
     
     Açıklama 
     Tahkim Kurulu'nun yaptığı yazılı açıklamada, şu görüşlere yer verildi 
     ''Hasan Şaş ve Batista ile ilgili Galatasaray Kulübü tarafından ibraz edilen video kaset izlendi. Kurulumuz Hasan Şaş'ın eyleminin, aynı yerde olaya karışan rakip futbolcu ile kendi oyuncusunu centilmenliğe aykırı ağırlıkta ayırmaya çalıştığı ve rakibine tecavüz etmek kasti olmadığı kanaatine vardığından, 2 müsabakadan men cezasının 1 müsabakadan men şeklinde değiştirilerek onanmasına oybirliğiyle karar verdi. 
     Batista Casemir Marques ile ilgili olarak da Futbol Disiplin Talimatı'nın 47, 60, 80 2 maddeleri uyarınca 15 gün süreyle cezaya karşılık 2 resmi müsabakadan men cezası verilmesine, PFDK'nın bu hususdaki kararının gerekçesi değiştirilerek oybirliğiyle onanmasına karar verildi. 
     Denizlisporlu Coşkun Birdal'a verilmiş olan cezada yasa ve talimatlara bir aykırılık görülmediği için Denizlispor'un itirazı reddedildi.'' PFDK, Fenerbahçe ile yapılan karşılaşmada kırmızı kart gören Galatasaraylı Hasan Şaş ve Batista'yı 2'şer maçtan men cezasına, Denizlispor ile Malatyaspor arasında yapılan maçta, Malatyasporlu Mapeza'nın ayağını kırdığı gerekçesiyle Denizlisporlu Coşkun'u da 4 maç oynamama cezasına çarptırmıştı. 
     






</TEXT>
</DOC>
