<DOC>
<DOCNO> 67506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/13/son/sontur24.html </URL>
<DATE> 2002/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Mecliste kavga 
</HEADLINE>
<TEXT>

     Eski Bayındırlık ve İskan Bakanı Koray Aydın hakkındaki Meclis Soruşturma Komisyonu Raporu'nun bu hafta görüşülmesi konusunda iktidar partilerinin önerisi, TBMM Genel Kurulu'nda sert tartışmalara neden oldu. 
     İktidar partilerinin önerisi aleyhinde söz alan AK Parti Bursa Milletvekili Ertuğrul Yalçınbayır, TBMM Başkanlığı'nın takdir yetkisini kişilerin lehine değil toplum yararına gözetmek zorunda olduğunu söyledi. Yalçınbayır, "Neyi, kimden, neden kaçırıyorsunuz Bu tutum, TBMM'nin güvenirliğine ve saygınlığına gölge düşürür. Bu şekilde davranırsanız kamu vicdanının yaralarsınız" diye konuştu. Yalçınbayır'ın sözlerine, MHP sıralarından tepki gelirken, birleşimi yöneten Başkanvekili Kamer Genç, araya girerek, konuşmacının sözünün kesilmemesini istedi. 
     Yalçınbayır'ın, "Söylediklerim Sayın Aydın ile ilgili değil. Ben Raporun içeriğini de tartışmıyorum, şekle itiraz ediyorum. Yoksa ben onun boğazından bir lokma geçtiğini söylüyor değilim" sözlerine, bazı MHP milletvekilleri yerlerinden kalkarak karşılık verdi. 
     "Hangi parti adına konuşuyorsun" diye bağıran MHP milletvekillerine, "Ben hiç değişmedim. Millete söz verdiler ama bunun gereğini yapmadılar" diyen Yalçınbayır, Genel Kurul'da tansiyonun yükselmesi üzerine konuşmasını tamamlayamadı. 
     Bu arada, MHP Ordu Milletvekili Cemal Enginyurt ile bazı MHP'li milletvekillerinin, tartışmayı yatıştırmaya çalışan Başkanvekili Kamer Genç'e "haddini bil" ve "ulan" diye laf atmaları üzerine Genç de "Sen nasıl Meclis Başkanı'na ulan dersin Sen kim oluyorsun da bana haddimi bildiriyorsun Haddimi senden öğrenecek değilim. Susar mısınız " diyerek, tartışmaların sona erdirilmesini istedi. 
     Genç, Genel Kurul'da tartışmaların karşılıklı bağrışmalara dönüşmesi üzerine oturuma 5 dakika ara verdi. 
     






</TEXT>
</DOC>
