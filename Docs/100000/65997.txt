<DOC>
<DOCNO> 65997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/05/yazar/sazak.html </URL>
<DATE> 2002/02/05/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Barka'yı tanımış olmak 
</HEADLINE>
<TEXT>

     Bilim dünyası geçen hafta saygın bir ismi, Prof. Aykut Barka'yı kaybetmenin acısıyla sarsıldı. 
     Barka'yı 17 Ağustos depreminde tanımıştık. 
     Milliyet ekibi olarak Hasan Cemal ve Duygu Asena ile birlikte helikopterle Gölcük, Yalova ve Çınarcık'a giderek, yakın tarihin en büyük faciasından izlenimler aktarmıştık. Yüzlerce kilometre alana yayılan felaket binlerce can almıştı. 
     Türkiye gibi deprem kuşağında olan bir ülkede yerbilimcilerin "uyarıcı" raporlarına karşın, Marmara depremi atlanmıştı 
     Oysa 1999'un ilk aylarında TÜBİTAK'ta bir makalesi yayımlanan İTÜ Avrasya Yerbilimleri Enstitüsü öğretim üyesi Prof. Aykut Barka, "Marmara Bölgesi'nde biriken stresin şiddetli bir deprem habercisi olduğunu" yazıyordu. 
     Ülkenin gündemi daha çok siyasi çalkantılarla dolu olduğu için, üniversiteden yükselen sese kulak veren çıkmadı. Kamuoyu da ilgisizdi. Barka'nın makalesi, gazetelerde tek sütun yer bulabilmişti. 
     Deprem bölgesinden dönüşte İTÜ'den Prof. Barka'yı aradım ertesi gün karayoluyla Körfez'e yeniden gitmek üzere sözleştik. Köprü çıkışında buluştuk, asistanları da yanındaydı, onları bırakıp Milliyet'in arabasına geçti mütevazı kişiliğinin ardındaki derin bilgi birikimi hemen seziliyordu. California'daki San Andreas fay hattının Kuzey Anadolu fayıyla benzerliği nedeniyle Amerikalı bilim adamlarıyla çalışmıştı. Marmara'daki deprem risklerini yıllarca izlemişti. 
     Gölcük sapağında Yuvacık'ta durduk. 
     Kasaba yıkılmış, stadyum büyüklüğündeki yeşil alan bir metreye yakın çökmüştü. Köylüler, "kıyamet"i anlatırken "önce bir patlama duyduk, Donanma'nın üzerinde bir alev topu oluştu, fırtına mıydı, insanların çığlığı mıydı, korkunç bir uğultu üzerimize geliyordu." 
     Aykut Hoca, depremzedeleri dinledikten sonra ilk defa gördüğümüz birkaç metre derinliğindeki fay kırığı boyunca koşmaya başladı. Yılan gibi kıvrılan bu hat bizi yerle bir olmuş fabrikaya kadar götürdü. Daha sonra Gölcük Donanma Komutanlığı'na geçtik. Prof. Barka, denize doğru kayan alanın 4 metreyi bulduğunu gözlemledi Değirmendere'de suların yuttuğu iskele ve restoranları gösteren insanların şaşkınlığı karşısında "Burada eskiden dere yatağı var mıydı " diye sordu, çevrenin eski halini bilenler doğrulayınca, "Denizde yükselme değil, çökme söz konusu, dere yatağı doldurulunca o delta oluşmuş, deprem zemini kırınca bir heyelan gibi kara parçası deniz dibine kaymış" açıklamasını getirdi. 
     Kim bilir kaç kez gitti Marmara'ya, İstanbul'daki olası depremle ilgili araştırmaları ise sürüyordu. 17 Ağustos ortamında geceyi enstitüde geçirdiği günlerde bile "Komşular beni görmeyince deprem olacak korkusuna kapılıyorlar" diye sabaha karşı evin yolunu tutardı. 
     Aykut Barka'yı kaybetmenin acısı büyük. 
     Son yolculuğuna Afyon depremiyle eş zamanlı çıktı. 
     Bilim dünyasına ve ailesine baş sağlığı diliyoruz. 
     
     







Deprem ve Barka 


İlaç keyfi... 


Ecevit Sorun inşaatlarda 


Davos kulisinde Tayyip, Cem ve Derviş... 


Saddam'a geri sayım 


Öldüren deprem değil, yoksulluk 


Benzin zammı bıktırdı 


Kim korkar diyalogdan 


Kötü medya, iyi medyayı kovar 


100 bin kişi ölse, bizimkiler bir şey anlar mı 


Barka'yı tanımış olmak 


Yanlışı Isparta Havaalanı'nda aramak zorundayız 


Porto Alegre 


Ha gayret, 2.5 milyar dolar da uçar 


</TEXT>
</DOC>
