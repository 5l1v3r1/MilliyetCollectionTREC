<DOC>
<DOCNO> 84642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/ekonomi/aeko.html </URL>
<DATE> 2002/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu durumdan çıkar sağlamayın 
</HEADLINE>
<TEXT>

TOBB Başkanı Rifat Hısarcıklıoğlu, Başbakan’ın rahatsızlığını fırsat bilerek ekonomik dengeleri bozan spekülatörlerin cezasız kalmaması gerektiğini söyledi 
     ANKARA Milliyet 

     Türkiye Odalar ve Borsalar Birliği TOBB Yönetim Kurulu Başkanı Rifat Hisarcıklıoğlu, Başbakan Bülent Ecevit’in sağlığını fırsat bilerek, bu durumdan faydalanmak isteyen spekülatörlere taviz verilmemesi gerektiğini söyledi. 
     Geçen yıl yaşanan derin ekonomik krizin yaralarının çok taze olduğunu belirten Hisarcıklıoğlu, "Krizin daha fazla derinleşmesinin önlenmesi ülkemiz ve ülke insanının hakettiği yaşam seviyesine ulaşmasının hedeflendiği nazik bir ortamda bulunuyoruz" dedi. 
     Krizin aşılması ve normalleşme sürecine bir an önce kavuşulması gerektiğini belirterek, "Bunun içinde öncelikle iç piyasalarda ve makro ekonomik dengelerde gereken istikrarın sağlanması ve korunması ile dış kaynakların da ülkemize gelmesi hedeflendi" diyen Hisarcıklıoğlu, şöyle devam etti 
     
     Taviz verilmesin’ 
     "Güven ortamının son derece önemli olduğu böylesi bir ortamda Başbakan’ın rahatsızlığını fırsat bilerek, bu durumdan faydalanmak isteğiyle genel ekonomik dengeleri bozmak, özellikle döviz ve para piyasalarını speküle etmek ve bu durumdan maddi kazanç sağlamak isteyen spekülatörlere asla taviz verilmemesi gerekmektedir." 
     Hisarcıklıoğlu, kendi kişisel çıkarları uğruna ülke ekonomisini bozmak isteyenlerin cezasız kalmaması gerektiğini de belirterek, "Uygulanmakta olan ekonomik programın başarıya ulaşması, sadece hükümeti ilgilendiren ya da sorumlu kılan bir sonuç değil, aynı zamanda tüm sosyal kesimlerin ve medyamızın da aynı duyarlılıkla yaklaşması gereken bir çabadır" şeklinde konuştu. 
     
Başbakanlığa vekalet mekanizması işletilmeli’      EKONOMİ SERVİSİ 

     Türk Sanayicileri ve İşadamları Derneği TÜSİAD , yönetimi "Başbakanlığa vekalet mekanizması işletilmeli" dedi. 
     TÜSİAD’dan yapılan açıklamada, makroekonomik dengelerin tam olarak oturmuş olduğunu söylemenin zor olduğu belirtilerek, "Program henüz tamamlanmadı. Önümüzdeki yıl Türkiye’yi önemli iç ve dış borç ödemeleri bekliyor. Ekonominin sarsıntıya tahammülü olmadığı açık" denildi. Başbakanın sağlık durumunun bir süre daha dinlenmesinin gerektirdiği vurgulanan açıklamada, şöyle denildi "Bu süreçte koalisyon partilerine mensup başbakan yardımcılarının devlet işlerini aynı uyum içinde sürdürmeye devam etmeleri ve Başbakanlığa vekalet mekanizmasının bir an önce işletilmesi, AB başta olmak üzere yurtdışı ilişkilerde istikrarın devamının sağlanması, Türkiye’nin bu kritik süreci zarar görmeden atlatması açısından en doğrusu olacaktır." 
     



 EKONOMİ 



















</TEXT>
</DOC>
