<DOC>
<DOCNO> 58913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/25/son/sondun22.html </URL>
<DATE> 2001/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Siyahlardan Bush'a tam destek 
</HEADLINE>
<TEXT>

     Başkanlık seçiminde Demokrat Parti'den Al Gore'a oy veren siyahların, artık George Bush'u destekledikleri bildirildi. 
     Afrika kökenli siyahların, geçen yıl George Bush'un Amerikan tarihindeki en az farkla başkan seçilmesine en fazla üzülen kesim olduğuna dikkati çeken New York Times gazetesi, konuyla ilgili incelemesinde, geçen yıl Bush'a ''seçimleri satın aldı'' diyen Afrika kökenli Amerikalıların, 11 eylül saldırılarından sonra Afganistan'da başlatılan savaşı can-ı gönülden desteklediğini yazdı. Haberde, siyahların, savaş ve terörle mücadele amacıyla insan haklarına getirilen kısıtlamalara bile karşı çıkmadığı belirtiliyor. Bu kısıtlamalar arasında, Ortadoğu kökenlilerin gözaltına alınarak sorguya çekilmeleri ve yakalanan teroristlerin askeri mahkemelerde yargılanmaları bulunuyor. 
     Gecen yıl Bush'u ''seçimleri satın almakla'' itham eden Jacksonville'li Steven Price adlı siyah berber, gazeteye son gelişmelerle ilgili görüşlerini açıklarken, ''duruma çok iyi şekilde el koydu ve güçlü bir başkan olduğunu kanıtladı'' diye konuştu. Price, Bush hakkında, ''Bugün artık kendisinin başkanlığı satın aldığını düşünmüyor ve ona başkan olarak saygı gösteriyorum'' dedi. 
     Baba Bush'un, ''bir başkanın savaş zamanındaki popülaritesi çok yüksek olabilir. Özellikle savaş, ekonomik durgunluk dönemini izliyorsa'' şeklindeki yorumuna rağmen, Afrika kökenli Amerikalıların bugün, kendisine tek bir oy bile vermedikleri Başkan Bush'u tamamen destekledikleri haberde yer aldı. 
     Buna karşılık kamuoyu yoklamalarını düzenleyen kuruluşlarla siyah liderler, Bush'un popülaritesindeki yükselişin, Amerikalıların vatanseverlik ve birlik duygularından kaynaklandığını belirttiler. 
     Kaynaklar, ''desteğin, Bush'tan çok ülke birliğine yönelik olduğunu'' da sözlerine eklediler. 
     New York Times ve CBS tarafından yapılan son kamuoyu yoklaması, siyahların yüzde 75'inin, beyazların ise yüzde 90'ının Başkan Bush'un performansını takdir ettiğini ortaya koyuyor. 
     






</TEXT>
</DOC>
