<DOC>
<DOCNO> 64223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/26/guncel/gun11.html </URL>
<DATE> 2002/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Soydukları evde 1 ay yattılar 
     Kırıkkale Yaylacık Mahallesi’nde Ali Kumaş’a ait eve hırsızlık için giren C.G. 16 ile Y.T. 17 , ev sahibinin olmamasından yararlanarak, evi 1 ay kullandı. Ev sahibinin olmamasına rağmen iki kişinin eve girip çıktığını gören komşuların ihbarı üzerine eve gelen polis, C.G.’yi yatak odasında karyolada uyurken yakaladı. Evde olmayan Y.T. ise aranıyor... 
     
     Polislerden 7 yıl kaçabildi 
     Silivri’de 1995 yılında ele geçirilen 15 kilo eroinle ilgili aranan Beşir Gün, Narkotik Şube Müdürlüğü ekiplerinin Bakırköy’de düzenlediği operasyonda yakalandı. Hollanda’da da bir süre cezaevinde kaldığı öğrenilen Beşir Gün’ün aynı konuyla ilgili olarak oğlu Yılmaz Gün’ün de arandığı belirtildi. 
     
     Takograflar hileli çıktı 
     Kayseri-Malatya Karayolu’nun 48. kilometresinde önceki gün meydana gelen ve üç kişinin ölümüyle sonuçlanan zincirleme trafik kazasına karışan Mehmet Varsak yönetimindeki Anadolu Turizm’e ait otobüs ile H. Mahmut Kördemir’in kullandığı Hazar Turizm’e ait otobüsteki takograflarda, hızı az gösteren "Böcek" adlı entegre cihaz çıktı. Şoförler hakkında suç duyurusunda bulunuldu. 
     
     Cenazede ipucu arandı 
     Balıkesir’de 4 gün önce cinayete kurban giden Filiz Uslu’nun 17 katilleri belirlenemezken, polis dün toprağa verilen genç kızın cenaze törenini kamerayla kayda alarak ipucu aramaya başladı. Eşarpla öldürüldüğü belirlenen Uslu’nun arkadaşlarının ifadesi alınırken, telefon görüşmeleri de incelemeye alındı. 
     
     Yeğenini öldürüp parçalara ayırdı 
     Eskişehir’de Ertuğrulgazi Mahallesi’nde oturan emekli işçi Hayrettin Aytamga, tiner çektiği ve kendisinden sürekli para istediği gerekçesiyle, 23 yaşındaki yeğeni Eryıl Aytamga’yı öldürdü. Suçunu itiraf eden vahşi amca, cesedi parçalara ayırarak Porsuk Çayı’na ve evinin önündeki çöp kutusuna attığını belirterek, "Dayanacak gücüm kalmamıştı. Çok pişmanım" dedi. 
     
     İmam, Cuma’yı 6 rekat kısalttı 
     Adapazarı İstasyon Camii İmamı Hüseyin Karagöz, cuma hutbesinde, kılınıp kılınmaması cemaatin inisiyatifine bırakılan cuma namazının 6 rekatlık "Zuhruahir"in bundan sonra kılınmayacağını açıkladı. Sakarya Müftüsü Ahmet Şark da "Hocamızın söylediklerine katılıyorum" dedi. 
     



 GÜNCEL 
















</TEXT>
</DOC>
