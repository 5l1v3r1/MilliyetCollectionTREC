<DOC>
<DOCNO> 55187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/02/son/sondun13.html </URL>
<DATE> 2001/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kanserden ölen Beatles üyesi Harrison gizli bir albüm hazırlamış... 
</HEADLINE>
<TEXT>

     İngiltere'de yayınlanan The Sunday Times gazetesi, efsanevi Beatles topluluğunun gitaristi George Harrison'ın ölümüne kadar olan dönemi, herkesten gizli tuttuğu bir son albümün hazırlığıyla geçirdiğini öne sürdü. 
     Harrison'ın bu son albümden bazı parçaları ölümünden tam dört gün önce Los Angeles'ta yattığı hastanenin odasında ailesi ve bazı yakın dostlarına dinlettiğini de belirten gazete, ünlü müzisyenin eşi Olivia ve oğlu Dhani'nin bu son albümü çok yakında piyasaya çıkarma niyetinde olduğunu bildirdi. 
     Ünlü gitaristin yakınlarının, son albümü hem onu yeniden yaşatmak, hem de ölüme bu kadar yaklaştığı bir dönemde cesaretini ortaya koymak adına piyasaya çıkarmayı düşündüğünü de belirten gazete, Yoko Ono ve John Lennon'ın, Lennon'ın ölümünden hemen önce yaptıkları albümün milyonlarca adet sattığını hatırlattı. 
     Albümde yer alacak parçaların birkaç tanesinin 1980'li yıllardan kaldığı, 25 parçadan oluşacak albümdeki diğer eserlerin ise yakın zamanda bestelendiği belirtildi. 
     






</TEXT>
</DOC>
