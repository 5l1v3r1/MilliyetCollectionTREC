<DOC>
<DOCNO> 96895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/20/guncel/gun04.html </URL>
<DATE> 2002/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Köye dönüş’ün bedeli ağır’ oldu 
</HEADLINE>
<TEXT>

Koruculuk yapmamak için 1994’te 30 bin dönüm topraklarını terk eden Muşlu Ünal ailesinden üç kişi köylerine dönünce 20 korucu tarafından kurşunlanarak öldürüldü 
     MUŞ DHA 

     PKK’dan korktukları için koruculuk teklifini kabul etmeyen ve 1994’te ayrıldıkları Muş Malazgirt’e bağlı Nurettin köyüne dönen aynı aileden 3 kişi korucular tarafından öldürüldü. Failin belli olmaması için topluca ateş ettikleri öne sürülen koruculardan 20’si tutuklandı, 60 korucunun da silahına el konuldu. 
     İddiaya göre, 300 haneli Nurettin köyünde 30 bin dönüm arazisi bulunan varlıklı bir aşiretin üyesi Yusuf Ünal’a 75 1990’da koruculuk teklif edildi. 
     PKK’dan korkarak teklifi kabul etmeyen Ünal, 1994’te 30 - 35 kişi koruculuğa başlayınca baskılar sonucu terke zorlandı ve evi yıkıldı. 
     Korucular PKK’ya destek verdiği iddia edilen bazı ailelerin de evlerini yakarak köyden kaçmalarını sağladı. İddialara göre işkence, tecavüz, adam kaçırma gibi olaylar sonunda yaklaşık 250 hane köyü terk etti. Gurbete çıkan 40 çocuklu Ünal ailesi yıllar sonra "Köye Dönüş Projesi" kapsamında yeniden köylerine döndü. Topraklarını işlemek istedi. 
     Korucuların tehdidiyle karşılaşan Ünal ailesi jandarma yardımıyla tarlalarına girerek otları biçmeye başladı. Aile 7. günde korucular tarafından sarıldı. 9 Temmuz sabahı Yusuf Ünal, oğlu Abdurrahim Ünal ve kardeşi Abdulsamet Ünal 54 ot biçerken korucularca öldürüldü. 
     
     Hep birlikte silah kullandılar 
     Cinayet sırasında katillerin bulunmaması amacıyla korucuların tümü silah kullandı. Olayın ardından Abdulmüttalip, Abdullah, Abdulbaki, Abdulkerim, Necmettin, Bahattin, Kemal ve Mehmet Koçak Nihat, Yılmaz, Haydar, Cemil, Gürsel, Hüseyin ve Azmi Polat, Harun ve Nezir Çelik, Filit ve Kemal Erkoçak, Kemal Büyükdağ savcılıkca tutuklanarak Malazgirt Cezaevi’ne konuldu. Aynı aile mensuplarından diğer korucuların silah ve mermileri de toplandı. Muş Valisi Cengiz Akın ise, olayın siyasi bir yanı olmadığını, köydeki tüm silahların toplandığını ve korucuların işlerine son verildiğini kaydetti. 
     



 GÜNCEL 





















</TEXT>
</DOC>
