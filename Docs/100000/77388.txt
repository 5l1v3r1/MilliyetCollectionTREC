<DOC>
<DOCNO> 77388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/son/sonspo06.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmet Dursun'dan Erman Toroğlu'na eleştiri.. 
</HEADLINE>
<TEXT>

     Golcü futbolcu, kendisine ait ''www.ahmetdursun.org'' adlı web sitesinde iddialı açıklamalar yaptı. 
     Beşiktaşlı futbolcu Ahmet Dursun, 1-0 kazandıkları Malatyaspor maçına da değinerek zorlu maçta rakiplerinin haddinden fazla sert oynadığını savundu. Ahmet şöyle konuştu ''Nitekim bu sertlik sonucunda bir pozisyonda ayağım kötü şekilde sakatlandı. Televizyonda pozisyonları eleştiren Erman Toroğlu, sakatlandığım pozisyonda rakibimin bana yapmış olduğu harekette her şeyin normal olduğunu, ayağıma darbe gelmediğini iddia etti. İşin ilginç yanı televizyonda ilk darbe anı sanki öbür ayağıma yapılmış gibi gözüküyor. Ama gerçekler hiç de öyle değil. Ayağımın hali ortada. 
     İsteyen herkes ayağımın ne durumda olduğunu görebilir. Bileğimde ödem var ve davul gibi şiş. Öyle kötü durumda ki, Fenerbahçe maçında oynayıp oynamayacağım bile belli değil. Ancak ayağımın kopacağını bilsem büyük derbi de oynayacağım ve takımımın alacağı galibiyette pay sahibi olacağım.'' 
     
     Fenerbahçe derbisi 
     Ahmet, hafta sonundaki derbi maçta Fenerbahçe'yi yenerek, uzun süredir maç kazanamadıkları BJK İnönü Stadı'ndan galibiyetle ayrılacaklarını iddia etti. 
     Ligde kalan son 4 maçı da kazanarak, şampiyonluk yarışındaki rakiplerinin puan kaybetmesini bekleyeceklerini anlatan Ahmet Dursun, şunları kaydetti 
     ''İşte bu amacımıza ulaşmamız için bu hafta elimizde çok büyük bir fırsat var. Uzun süredir Kartal Yuvası diye adlandırdığımız BJK İnönü Stadı'nda galibiyete hasretiz. Bu hasretimizi ezeli rakibimiz Fenerbahçe'den alacağımız 3 puanla dindireceğiz. Hem yolumuzda ilerleyeceğiz, hem de rakibimizi geride bırakacağız.'' 
     






</TEXT>
</DOC>
