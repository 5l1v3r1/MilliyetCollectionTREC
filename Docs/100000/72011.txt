<DOC>
<DOCNO> 72011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/11/son/sontur06.html </URL>
<DATE> 2002/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hava haftasonuna doğru çok soğuyacak 
</HEADLINE>
<TEXT>

     Türkiye, dün geceden itibaren Orta Akdeniz üzerinden gelen yağışlı havanın etkisine girdi. 
     Devlet Meteoroloji İşleri Genel Müdürlüğü'nden yapılan ''Meteorolojik Uyarı''ya göre, halen Marmara'da görülen yağışlara ilave olarak Türkiye, dün geceden itibaren Orta Akdeniz üzerinden gelen yağışlı havanın etkisine girdi. 
     Buna göre, bugün ve yarın, yurdun Batı bölgelerinde görülecek yağışlar Marmara'nın Batısı ve Kıyı Ege'de yer yer etkili olacak. Yağışlar, yağmur ve sağanak şeklinde bekleniyor. 
     Yağışlı havanın, 13 Mart Çarşamba günü, yurdun büyük bir bölümünde görüleceği tahmin ediliyor. 
     Meteoroloji yetkilileri haftasonuna doğru Türkiye'nin yeni bir soğuk hava dalgasının etkisine gireceğini belirtiyor. Cumartesi günü İstanbul'da hava sıcaklığının 13 derece birden düşmesi bekleniyor. 
     Hava sıcaklıkları ise yurdun kuzeybatı kesimlerinde azalırken, rüzgar, yarın Marmara ve Kuzey Ege'de poyrazdan, Güney Ege ve Batı Akdeniz'de güney ve doğu yönlerden kuvvetli, zaman zaman fırtına şeklinde esecek. 
     Meteoroloji yetkilileri, yarın ve Salı günü, Marmara'nın Batısı ve Kıyı Ege'de yer yer etkili olması beklenen yağışlar ile yurdun Batı bölgelerinde görülecek fırtına nedeniyle ilgililerin ve vatandaşların tedbirli olmalarını istediler. 
     






</TEXT>
</DOC>
