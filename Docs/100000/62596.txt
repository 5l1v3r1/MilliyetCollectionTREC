<DOC>
<DOCNO> 62596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/16/son/sonspo01.html </URL>
<DATE> 2002/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu "Batista ve Berkant takıma hız kazandırdı.." 
</HEADLINE>
<TEXT>

     Galatasaray Teknik Direktörü Mircea Lucescu, Kocaelispor karşısında güzel bir galibiyet aldıklarını belirterek, ''Ligin ilk yarısı boyunca hak ettiğimizi aldık ve lider olduk'' dedi. 
     Lucescu, maçtan sonra düzenlediği basın toplantısında, ligin ilk yarısında, Kasım ve Aralık aylarında sakatlar ve cezalılar nedeniyle sıkıntı yaşadıklarını ifade ederek, ''Bu sorunlar olmadığı zaman takımın nasıl oynadığını gördük. Futbolcularım ilk dakikadan son dakikaya kadar büyük bir ciddiyetle oynadılar. Onları tebrik ediyorum'' diye konuştu. 
     Futbolcularının maçta çok iyi pres yaptığını belirten Lucescu şöyle devam etti 
     ''Sahada yardımlaşma, organizasyon iyiydi. Süratli ve baskılı oynadık. Sahanın zemini oldukça ağırdı. Ama bizim iyi olan fizik kondisyonumuz burada ortaya çıktı. Berkant ve Batista'nın takıma katılmasıyla daha da hızlandık. Kocaelispor da farklı skora rağmen oyunu çirkinleştirmeden sonuna kadar mücadele etti.'' Rumen teknik adam, bu akşam iyi bir performans sergileyen Batista'nın, Avrupa Şampiyonlar Ligi'nde oynayamayacak olmasının önemi bulunmadığını kaydederek, ''Oynayacak başka oyuncularım var. Tüm futbolcularım arasında sürekli bir rekabet yaratmalıyım. Batista çok kısa zamanda takıma uyum sağladı. Onu ağır sahada daha fazla zorlamamak için oyundan aldım'' dedi. 
     Lucescu, kendileri için kısa olan hazırlık döneminde, futbolculardan istediğini aldığını sözlerine ekledi. 
     Bu arada, Galatasaray'da, Kocalispor maçında forma giymeyen futbolcular yarın antrenman yapacak. Öteki futbolcular ise yarını dinlenerek geçirecek. 
     






</TEXT>
</DOC>
