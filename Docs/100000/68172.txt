<DOC>
<DOCNO> 68172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/17/son/sontur14.html </URL>
<DATE> 2002/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Siyasilerin de gündeminde derbi var.. 
</HEADLINE>
<TEXT>

     Bakanlar, FB-GS arasında dün oynanan derbi maçı da değerlendirdiler. 
     Devlet Bakanı Nejat Arseven, iki takım arasındaki maçların enteresan geçtiğini belirterek, bu kadar çok oyuncunun kırmızı kart görerek oyundan atılmasının ''hoş'' olmadığını söyledi. 
     Ulaştırma Bakanı Oktay Vural ise bir GS taraftarı olarak sonucu iyi bulmadığını belirterek, ''Ama şampiyonluk yarışı yeniden başlamış oldu. Fenerbahçe'yi tebrik ediyorum'' dedi. 
     GS'li futbolculara gösterilen kırmızı kartlarla ilgili yorum yapmasının haksızlık olacağını dile getiren Vural, şunları söyledi 
     ''Sahada çok kaliteli bir futbol olmadı. Rekabet içinde olması gerekenler oldu. Bence sonuç itibariyle FB galibiyeti hak etti. Sporu, kardeşlik ve dostluğu pekiştirecek bir zemine oturtmamız gerekiyor. Bu konuda herkese görev düşüyor. Dünkü maçta galibiyeti kırmızı kartlara bağlamanın bir gereği yoktur. FB galibiyeti hak etmiştir.'' FB'li olduğunu ifade eden Devlet Bakanı Reşat Doğru da sonuçtan duyduğu memnuniyeti dile getirdi. Maçta çıkan kırmızı kartların ''doğru'' olduğunu vurgulayan Doğru, iki takımın barış ve sevgi içinde bundan sonra da karşılaşacağını söyledi. 
     MHP Grup Başkanvekili İsmail Köse de maç öncesinde, FB'nin 1-0 galip geleceğini tahmin ettiğini belirterek, kırmızı kartlara değindi. 
     Sporun, dostluğu, barışı, kardeşliği pekiştiren bir olgu olması gerektiğini dile getiren Köse, maalesef Türkiye'de bunun tam anlamıyla gerçekleşmediğini dile getirdi. 
     






</TEXT>
</DOC>
