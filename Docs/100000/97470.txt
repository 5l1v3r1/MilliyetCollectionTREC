<DOC>
<DOCNO> 97470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/son/sondun08.html </URL>
<DATE> 2002/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş ve Kledires ara bölgede buluştu... 
</HEADLINE>
<TEXT>

     KKTC Cumhurbaşanı Rauf Denktaş, ayrılık sayesinde insanca ve korkusuzca yaşamaya başladıklarını, devletsiz bırakılınca devletlerini kurduklarını belirterek, şimdi bu devlet yokmuş gibi davranamayacaklarını söyledi. 
     Denktaş, Rum Yönetimi lideri Glafkos Klerides ile Kıbrıs doğrudan görüşmeleri kapsamında ara bölgede yapacağı görüşme için Cumhurbaşkanlığı'ndan ayrılırken, gazetecilerin sorusu üzerine yaptığı açıklamada, önce esas konuları görüşmeye başlayacaklarını, sonra da kayıplar konusuna döneceklerini belirtti. Denktaş, Rumlara kayıplar konusunda bir belge verdiklerini ve ona yanıt beklediklerini kaydetti. 
     Rum Yönetimi Dışişleri Bakanı Yannakis Kasulides'in, ''iki devletli çözümün dağılma anlamına geleceği ve kendilerinin bunu kabul etmeyeceğine ilişkin'' açıklamasına yanıt veren Cumhurbaşkanı Denktaş, şöyle konuştu 
     ''Biz iki kurucu devletten bahsediyoruz. Tarafsız kelimeler seçilmiştir. İki taraf da kendi vizyonundaki kelimeleri söylemiyor. 
     İki kurucu devlet, bunların müşterek bir devlete verecekleri yetkilerle meydana gelecek müşterek bir devlet ve bu devletin dış dünyaya karşı iki Kıbrıs'ı, iki halkı temsil edebileceği, onlar adına konuşabileceği bir kuruluş. Yani varolandan birleşmeye giden bir yol. 
     Kasulides'in tutumu, açıkça söylüyor, 'biz üniter bir devlet isteriz' diyor adına da federasyon diyor. Göçmenlerin geri gitmesini istiyorlar onu söylemiyorlar. Üçte bir toprak istiyorlar ama bizdeki toprak egemen olmayacak, onu söylemiyor.'' Denktaş, Kasulides'in açıklamasının dışa yönelik bir propaganda olduğunu ifade ederek, ''Dünyayı kandırmakla bir yere varılmaz. 
     Kıbrıs'ın ayrılmasını istiyormuşuz. Bunların yüzü de kızarmaz. 
     Kıbrıs'ı toplu mezarlara gömerek ayırdılar, bizi istemediklerini söyleyerek ayırdılar, bizi istemedikleri için ayırdılar. Bütün Kıbrıs'a sahip olmak için yaptılar yaptıklarını'' dedi. 
     Ayrılık sayesinde kurtulduklarını, insanca ve korkusuzca yaşamaya başladıklarını vurgulayan Denktaş, devletsiz bırakıldıklarını ve devleti kurduklarını söyledi. 
     ''Şimdi bu devleti yok mu farzedeceğiz'' diyen Denktaş, şöyle devam etti 
     ''Ama kendilerinin 'Kıbrıs cumhuriyeti' dedikleri ve ikiye böldükleri devlet sanki birmiş gibi davranacağız ve egemenlikleri varmış onu da kabul edeceğiz, yani Kıbrıs Rum cumhuriyetine bizi lütfen alacaklar ve bazı haklar verecekler. Böyle saçmalık olmaz. 
     Kasulides artık kendine gelsin, gerçekleri görsün. Gerçekler çok acıdır. Rum gençleri bilmiyor. Rum gençlerine bile 'darbeyi Türkiye yaptı' diye gösteriyorlar. Bu geleceğe karşı suçtur. Kendi gençlerine gerçeği söylecek yüzleri yok tabii. Öyle bir cinayet işlemişler ki, gençlerine söyleyemiyorlar.'' 
     





</TEXT>
</DOC>
