<DOC>
<DOCNO> 85420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/yazar/temelkuran.html </URL>
<DATE> 2002/05/22/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Esrarengiz havalar 
</HEADLINE>
<TEXT>

     En son Arizona çölleri havası verilmiş Kapadokya ovasında sutyeniyle dolaşıyordu. Her nasılsa tecavüze uğramadığı, öküz gibi bakanların bulunmadığı bir "stüdyo" Türkiye tahayyülü içinde geziniyordu. Reklamcıların "dizayn" ettiği bir "Postmodern Derviş" idi ve "aranıyordu". "Özgür Kız" erenlere karışmış bir havada susuyor, ağzını açmıyordu. O çok derinlere dalmıştı, bu yüzden havalar bin beş yüzdü Yedi kat esrarlı esvaplar içinde elle tutulmaz, sözle denilmez bir masal kişisi olarak uzaklarda, ötelerdeydi. Koşsan yetişemez, baksan izleyemezdin. Sessizlik onu bir yeni çağ perisine dönüştürmüştü. Sessizlik, bütün seslerden daha güçlü bir sesti. 
     Ama sonunda konuştu. Zira albümü çıkmıştı. Gösteri aleminin fanilerinin arasına katılırken peri gömleğini çıkarmış oldu böylece. Artık herhangi biri o da. Şimdi hangi sesi verse, hangi sözü söylese, nafile. Sessizlik kadar büyük bir cümle kuramaz kimse 
     
     Sessiz sevgilileri olanlara... 
     Susmanın bir hükümranlığı vardır. Sessizlik, ağırdır çünkü. Etrafında konuşan, ses çıkaran her şeyi kendiliğinden "hafif" kılar, ucuz. Sessizlik karanlık bir delik gibidir. Merakı çağırır. Merak, hayali davet eder hayal, korkuları korkular, diplerimize bir yerlerimize kilitlediğimiz aşağılık duygularını. Böylece sessiz olana yönelir insanlar, gönüllü bir kölelik başlar yavaş yavaş. Sessiz olanın hiçbir şey yapmasına gerek yoktur artık sen kendi zavallılıklarının dalgalarıyla savrulursun kendi kendine. Kendi kendine ettiğin zalimlikler, kendi kendine sorduğun ve cevapladığın sorular, kendini ezmelerin... Esrarengiz kadınlar böyle böyle perileşir, gizemli adamlar böyle prensleşir. 
     
     Sessizlik iktidardır 
     Oysa bir insan susuyorsa -adın gibi emin olabilirsin bundan konuşacak bir şeyi yok diyedir. Diyecek bir şeyi, dinlenecek kıymette sözleri, konuşmaya değecek cümleleri olan insanlar, susmaz, susamaz çünkü. Göstermeye değecek kıymette duyguları olanlar taş gibi duramazlar. Öylece durabilen, öylece susabilenlerin- adın gibi emin olabilirsin bundan içlerinde acayip cümleleri, anlatılamayacak kadar büyük fırtınaları yoktur. Çünkü söz, ses verir nihayet bir yerde. Ses vermiyorsa, söz yoktur. 
     
     Sessizliğin bir gücü olmazdı senin beyninin kendini ezen karmakarışık oyunları olmasa. Sessizliği anlamlandıran sensin. Çünkü sessiz olanın aslında yok bir anlamı. Eziliyorsan, sessiz olanın zulmüyle değil, kendi kendini "hafif" buluşlarından, "ucuz" buluşlarından ezilmektesin. Hiçbir soruna cevap vermiyor o, değil mi Ne düşündüğünü anlayamıyorsun. Çünkü biliyor o bir cümle kursa yıkılacak senin üzerine inşa ettiği hükümdarlığı. Böylece bitecek senin onu konuşturma çaban, orada olmayacaksın artık sen. Korktuğu belli olmuyor değil mi Çünkü sessizlik, tek korkağın sen olduğunu sandırıyor sana. O, suskunluğun iktidarından vazgeçemeyeceği için konuşmuyor. Çünkü, sessizlik kadar iyi bir cümle kuramayacağını biliyor. Sessizliğin olduğu yerde iktidar vardır sevgi değil. O seni sevmiyor, kendi bayağı iktidarını seviyor. Peri gömleği olmadan ne kadar ucuz olacağını bildiği için yedi kat esrarlı esvap giyiyor. Sen çırılçıplaksın oysa, yazık. 
     Senin kafan ikiniz için de konuştuğu için karışıyor. Kurduğun hiçbir cümle onun sessiz cümlesi kadar sarsmıyor. Onu yenemezsin, uğraşma. Ama sen, kendini yenebilirsin. Sessizliği "pek mühim" sandıran şey ne ise, içindeki o şeyi yenebilirsin. Mutlaka bir gün "Peri Prens çıplakmış " diyeceksin. Mutlaka. 
     
     







Türkiye nereye 


"Görüntü" Türkiye'sinden, "gerçek" Türkiye'ye geçilirken enseyi karartmayın 


Vazgeçilmezler 


Ecevit çıkabilir 


Tüm hayatımız magazin oldu 


Trakya kararsız 


Dönme dolap 


Okurlarımızdan çarpıcı tespitler 


Neden kur takıntısı 


Tunceli’ye bakış ve Tunceli’den bakış 


Diğer adaylar ne yapar 


Ecevit için küçük, Türkiye için büyük bir adım 


Küçük hesaplarla büyük oyun 


Türkiye’nin bir cumhuriyet başsavcısına ihtiyacı var 


EMLAK VERGİSİ’NDE SON 10 GÜN 


Aşık Mahsuni "Ben gittikten sonra ararlar beni" 


Fazla kitapları topluma geri döndürmek 


Esrarengiz havalar 


Kira yılını karıştırmayın 


Ankara’ sahnesi Halk’ sahnesi farklı sahneler 


</TEXT>
</DOC>
