<DOC>
<DOCNO> 96897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/20/guncel/gun05a.html </URL>
<DATE> 2002/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Pembe Köşk’te artık daktilo sesi duyulmuyor 
</HEADLINE>
<TEXT>
VEDA 
     GÜLSÜN TOKER BİLGEHAN 

     Gazeteci, ölüme karşı sürdürdüğü mücadelede yenik düştü. 
     Bu yazıyı tarihi evin büyük kütüphanesinden, önce İsmet Paşa’ya ait olan, sonra Metin Toker’in kullandığı eski çalışma masasından yazıyorum. Sessiz bir bilgisayarla... Duvardaki camlı ahşap dolaplar kitapla dolu. İsmet İnönü’nün 8000’e yakın kitabı bu katta saklanıyor. Ayrıca her tarafta damadının dosyaları, ansiklopedileri var. İnönü Vakfı Başkanı Özden Toker arada, kendi odasından başını uzatır, eşine bir konu hakkında bilgi sorardı. Metin Toker’in bilmediği yoktu. Zengin arşivini karıştırır, her sorunun yanıtını bulurdu. Son zamanlarda internetten de yararlanmak hoşuna gidiyordu. Büyük torunu Zeynep ona yardımcı oluyordu. 
     Masanın bir ucunda kalın bir dosya duruyor. Üzerinde "Gazeteci Olan Adamın Hik yesi" yazıyor. Bir yılı aşkın bir süredir, büyük bir zevkle daktilosunun başına geçiyor ve hayatını yazıyordu. 
     "... Gazeteye girdiğimden az sonra hastalandım. Kilom, 50’nin altına düşmüştü. Daha da zayıflıyordum ateşim hafif çıkıyordu öksürmeye başlamıştım. Dr. Sabar’ın Yakacık’ta bir sanatoryumu vardı. Oraya alalım’ dedi. Temiz havada, bol ve iyi gıdayla, dinlendirerek ve her fırsatta güneşe çıkartarak, başka müdahale yapmaksızın birkaç ay bakacaklardı’. 
     Nisan’ın sonunda Cumhuriyet’te, işimin başına döndüm. Vartayı atlatmıştım ama çok dikkatli bir hayat’ sürmeliydim. Yasakların arasında neler yoktu ki. Hiçbiri bir klasik gazeteci’nin yaşam kriterlerine’ uymuyordu. Çok dikkatli yaşam’ı, hemen ilk günden rafa kaldırdım klasik gazeteci kriterleri’ ile yaşayacaktım. 
     Burada ayrıntılara girmeye lüzum yok." 
     Daha 19’undaydı. 78 yaşına kadar kendi tarzında yaşadı. Hem de ne yaşam 
     Yoğun bakımda kaldığı bir buçuk ay süresince, Özden Toker ona bunu hep hatırlattı. Çevredeki genç doktorlar, ümitsiz olduğunu bildikleri hastanın baş ucunda sürekli, 
     - "Metinciğim, canım kocacığım, bak biz ne kadar mutlu olduk, seninle beraber neler geçirdik... Bunu da anlatacaksın, evimize geri döneceğiz. Ben seni hiç bırakmayacağım, bana güven..." diye tekrarlayan kadına hayretle bakıyorlardı. Ne yazık ki Özden Toker bu defa sözünü tutamadı... 47 yıllık kocasını "Allah’a emanet ol" diye uğurladı. 
     
     Metin Toker Ankara’yı çok severdi. Paris’teki siyasal bilgiler eğitimini bitirip, başkente gelmiş ve Türk basınının efsane dergisi Akis’i burada kurmuştu. Aynı zamanda, mükemmel de bir aile kurdu. Zaten, her şeyin en iyisini isterdi... Ankaralılar, yıllar boyunca Atatürk Bulvarı’ndan, yanında köpeği Romeo ile yürüyerek inen, yakışıklı gazeteciyi izlemişlerdir. 
     Burhaniye - AR - TUR’a çok bağlanmıştı. Damadının "memleketi"nde yaz aylarını geçirmek hoşuna giderdi. Orada bulunan "Cumhuriyet’in ilk kuşağının, son temsilcileri" de, soğuk denize bayılıp, saatlerce yüzen komşularını hatırlarlar. 
     Son yıllarda Bodrum’a alışmıştı. Daktilosunun seni Yalıkavak - Cennetköy’de yankılanırdı. 
     Ama, Metin Toker bir İstanbulluydu. 
     "...17 Eylül 1924’te doğdum. 
     Beykoz’da. İshakağa Caddesi adını taşıyan büyük yokuş üzerindeki denize bakan, altı k gir, üstü ahşap konak tarzı Jak apartmanının en üst katında." 
     "...1930 öncesinden 1980’lere kadar İstanbul’un hemen her köşesinden denize girdim Moda, Kalamış, Adalar, Fenerbahçe, Tarabya, Suadiye, Maltepe, Kartal, Tuzla... Aklınıza gelebilecek her yer. Çünkü İstanbul’un her sahilinde yüzülebilirdi." 
     Galatasaraylıydı. Liseden birincilikle mezun olmuştu, üniversitenin kurulması için çok çalışmıştı. 
     Yurtdışında pek çok dostu vardı. Senatörlüğü döneminde çeşitli platformlarda ülkemizi "aslanlar" gibi savunmuştu. Uluslararası Basın Enstitüsü Başkanı Johann P. Fritz "Sevgili Özden..." diye başlayan dokunaklı bir taziye mektubunu arkadaşının kaybını duyar duymaz yolladı. 
     Bugün ne yazardı 
     Türk siyasetinin bir kez daha allak, bullak olduğu bir dönemde aramızdan ayrıldı. Bilgili, deneyimli, keskin bir gözlemciydi. Siyaset sahnesinin aktörleri çok az değiştiğinden, olayları inanılmaz bir isabetle değerlendirirdi. İtiraf edeyim, bazen inanmaz, söyledikleri doğru çıkınca kızardım. 
     "Burası Türkiye. Burada Türkler yaşarlar ve böyle yaşarlar..." derdi. 
     Babacığım, seni çok özleyeceğim. 
     



 GÜNCEL 





















</TEXT>
</DOC>
