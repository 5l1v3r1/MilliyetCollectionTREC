<DOC>
<DOCNO> 57715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/18/spor/spo03.html </URL>
<DATE> 2001/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
MAÇ ÇAMURA SAPLANDI 
</HEADLINE>
<TEXT>

Stat zeminindeki karların eriyip, balçık oluşturması nedeniyle hakem Metin Tokat Galatasaray - Kocaelispor maçını yine erteledi 
     ERHAN TELLİ 

     GALATASARAY - Kocaelispor karşılaşması Ali Sami Yen Stadı’nın zemininin balçık haline gelmesi nedeniyle yine ertelendi. Maçın hakemi Metin Tokat, karşılaşmadan dört saat önce stada gelerek yaptığı incelemede zemin şartlarının iyi olmadığını ve futbolcu sağlığını tehdit edeceğini öne sürerek durumu federasyona yazılı olarak bildirdi. 
     TOKAT’TAN gelen rapor üzerine durumu değerlendiren Futbol Federasyonu karşılaşmayı ileri bir tarihe erteledi. Temizleme çalışmaları sırasında zeminin büyük hasarlar görmesinin ve bataklık halini almasının kararda etkili olduğu öğrenildi. Bir kaç kilometre uzaklıktaki İnönü Stadı’nın tertemiz olması ise dikkati çekti. 
     
Karaman patladı      YEŞİL - Siyahlı takımın Teknik Direktörü Hikmet Karaman, Galatasaray maçının dün ikinci kez ertelenmesine büyük tepki gösterdi. Karaman, "Zaten bence oynamak istemiyorlardı. Çünkü kasıtlı olarak hazırlık yapılmamış, saha hazırlanmamış. Bizimse iki günümüz harap oldu. Bu, bize yapılmış büyük bir ayıptır. Ama farketmez bu maçı yine istenilen yerde ve şartlarda oynarız" dedi. 
     KARAMAN şöyle devam etti "Bugün hava hiç de kötü değildi. Eğer, Saha balçık, bu nedenle oynanmaz diyorlarsa, sadece onların sahası mı öyle Rizespor maçını sanki daha farklı bir sahada mı oynadık Erteleyeceksen, sabahtan ertele. Onların 13’te haberi oluyor, bizim 16.00’da. Yazık değil mi bu çocuklara İki gündür bayramı kutlayamadılar". 
     
Üstünü kapatacağız’      GALATASARAY Başkanı Mehmet Cansun, Ali Sami Yen Stadı’nın üstünü bir ay içinde kapatacaklarını açıkladı. Cansun, stadın zemininde yoğun maç trafiği nedeniyle yorulma ve yıpranma meydana geldiğini belirterek, "Sahanın üstünü kapatmaya karar verdik. İngiltere ve İtalya’da uygulanan sistemi, 30 gün içinde Türkiye’ye getireceğiz. Avrupa ve lig maçları oynuyoruz" ifadelerini kullandı. 
     
Lucescu’ya teklif      GEÇTİĞİMİZ hafta yaptığı sert açıklamalar sonrası Galatasaray’dan ayrılması gündeme gelen Teknik Direktör Mircea Lucescu’ya Ukrayna’nın ikinci büyük takımı Shaktar Donetsk’in teklifte bulunduğu öne sürüldü. Donetsk’in Başkanı Victor Prokopenko’nun, Rumen teknik adam için yıllık 1.5 milyon doları gözden çıkardığı, Sarı - Kırmızılılar’dan alacağı 800 bin doları da hemen ödemeye hazır olduğu belirtildi. 
     İTALYAN Nevio Scala ile görüşmesinden olumsuz yanıt alan Prokopenko’nun rotayı Lucescu’ya çevirdiği ve Rumen hocayla görüşmek için Romanya’da menajer Arcadie Zaporojan ile birlikte kendisini beklediği bildirildi. Şehirdeki iş adamlarının da Lucescu’nun gelmesi için maddi katkıda bulunacağı, takımda bulunan Rumen oyuncular Aliuta ve Florea’nın da görev alması için kulübe büyük baskı yaptığı iddia edildi. 
     
Hüseyin atağı      SARI - Kırmızılı yönetim, Antalyaspor’un genç futbolcusu Hüseyin’in transferi konusunda yeniden harekete geçti. Daha önce yapılan görüşmelerde anlaşma sağlanamamış, yönetim transferi rafa kaldırmıştı. Önümüzdeki yarı yoğun maç trafiği nedeniyle kadroyu geniş tutmak isteyen Galatasaray, şimdiden Hüseyin’i renklerine bağlamanın hesaplarını yapıyor. 
     
Cim-Bom idmanda      SARI - Kırmızılılar, Kocaelispor maçının dün ileri bir tarihe ertelenmesi üzerine Florya Metin Oktay Tesisleri’nde idman yaptı. Ter idmanı şeklinde geçen çalışmanın ardından Teknik Direktör Mircea Lucescu, oyuncularına bugün için izin verdi. Galatasaray, Yozgatspor maçının hazırlıklarına yarın yapacağı idmanla başlayacak. 
     



 SPOR 
























</TEXT>
</DOC>
