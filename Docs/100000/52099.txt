<DOC>
<DOCNO> 52099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/13/son/sonspo15.html </URL>
<DATE> 2001/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Kupasına gidecek 25 takım belirlendi, 7'si belirleniyor 
</HEADLINE>
<TEXT>

     Japonya ve Güney Kore'de 31 Mayıs-30 Haziran tarihleri arasında düzenlenecek 17. Dünya Kupası finallerine katılacak 32 takımdan 25'i belirlenirken, final vizesi alacak kalan 7 takımdan 6'sı da yarın ve 15 Kasım Perşembe günü yapılacak maçlardan sonra belli olacak. 
     Avrupa elemelerinde play-off baraj mücadelesini Avusturya ile yapan ve deplasmanda rakibini 1-0 yenen A Milli Takım, yarın İstanbul'daki maçta da avantajlı bir skor elde ederek 47 yıl aradan sonra Dünya Kupası finallerine katılmak istiyor. 
     Ali Sami Yen Stadı'nda saat 20.30'da başlayacak ve İtalyan hakem üçlüsü Pierluigi Collina, Giovanni Stevanato ve Claudio Puglisi'nin yönetecekleri karşılaşma, TRT-1'den naklen yayınlanacak. 
     Avrupa'da yarın yapılacak diğer play-off baraj rövanş müsabakalarının programı, ilk maç sonuçları ve karşılaşmaların hakemleri şöyle 
     Dortmund'da 21.30 Almanya-Ukrayna 1-1 Vitor Manuel Melo Pereira Portekiz 
     Bükreş'te 19.00 Romanya-Slovenya 1-2 Hellmut Krug Almanya 
     Prag'da 21.15 Çek Cumhuriyeti-Belçika 0-1 Anders Frisk İsveç 
     Bu 4 eşleşmede üstünlük sağlayacak 4 takımın yanı sıra ilk maçında kendi sahasında Asya 3.sü İran'ı 2-0 yenen İrlanda Cumhuriyeti de 15 Kasım Perşembe günü başkent Tahran'da Kosta Rikalı hakem William Mattus Vega'nın yönettiği, TSİ 16.00'da başlayacak maçta İran ile diğer play-off baraj rövanş müsabakasına çıkacak. 
     Bu arada Güney Amerika grubunda da Arjantin, Paraguay ve Ekvator'un yanı sıra finallere doğrudan kalacak 4. takım, 15 Kasım Perşembe günü sabaha karşı yapılacak Uruguay-Arjantin, Brezilya-Venezuela ve Paraguay-Kolombiya maçlarından sonra ortaya çıkacak. 
     Güney Amerika grubunun 5.si olacak takım ise Okyanusya birincisi olan Avustralya ile 20 ve 25 Kasım tarihlerinde yapılacak play-off baraj müsabakaları yapacak ve rakibine üstünlük sağlayacak ekip de Japonya-Güney Kore yolcusu 32. ve son takım olarak belirlenecek. 
     17. Dünya Kupası'nda gruplar, 1 Aralık Cumartesi günü Güney 
     Kore'nin Pusan kentinde yapılacak kura çekimiyle belirlenecek. 
     
     Finallere katılmayı şu ana dek garantilemiş olan takımlar şöyle 
     
     Asya 
     Güney Kore, Japonya, Çin Halk Cumhuriyeti, Suudi Arabistan 
     
     Afrika 
     Güney Afrika Cumhuriyeti, Kamerun, Senegal, Tunus, Nijerya 
     
     Kuzey ve Orta Amerika 
     Kosta Rika, ABD, Meksika 
     
     Güney Amerika 
     Arjantin, Paraguay, Ekvador 
     
     Avrupa 
     Fransa, Polonya, İsveç, İspanya, Rusya, Portekiz, Danimarka, Hırvatistan, İtalya, İngiltere. 
     






</TEXT>
</DOC>
