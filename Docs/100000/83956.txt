<DOC>
<DOCNO> 83956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/14/son/sonspo08.html </URL>
<DATE> 2002/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolda Avrupa'nın en büyük kupası sahibini arıyor... 
</HEADLINE>
<TEXT>

     İspanya'nın Real Madrid CF ve Almanya'nın TSV Bayer 04 Leverkusen takımları arasında yarın İskoçya'nın Glasgow kentinde yapılacak olan Avrupa Şampiyonlar Ligi finali ile futbolda Avrupa'nın en büyük kupası 47. sahibini bulacak. 
     Hampden Park Stadı'nda TSİ 21.45'de başlayacak maç, Star TV'den canlı olarak yayınlanacak. Karşılaşmayı İsviçreli Urs Meier, Francesco Buragina ve Felix Unger hakem üçlüsü yönetecek. 
     1956 yılında Avrupa Şampiyon Kulüpler Kupası adı altında oynanmaya başlanan ve 1992 yılında Avrupa Şampiyonlar Ligi olarak değişik bir statüde oynanan ''Kupa 1''de Real Madrid CF ile TSV Bayer 04 Leverkusen, ilk kez finalde karşı karşıya gelecek. 
     
     En çok kazanan Real MAdrid 
     Finalde yarın TSV Bayer 04 Leverkusen ile karşılaşacak olan Real Madrid CF, 1956, 1957, 1958, 1959, 1960, 1966, 1998 ve 2000 yıllarında olmak üzere toplam 8 kez bu kupada mutlu sona ulaşarak, Avrupa'nın en büyük kupasını en çok kazanan takım oldu. 
     Mor-beyazlılar, 1962, 1964 ve 1981 yıllarında yaptıkları final maçlarında ise sahadan yenik ayrılarak kupaya uzanamamışlardı. 
     Avrupa Şampiyon Kulüpler Kupası'nda 30 kez mücadele eden Real Madrid CF, bu kupayı 5 kez üst üste kazanarak da büyük bir rekora imza attı. 
     İlk olarak 1956'da oynanan kupaya sahip olan İspanyol ekibi, daha sonra 4 yıl daha şampiyon olarak erişilmesi güç bir rekora da imza atmış oldu. 
     
     Leverkusen'in ilk finali 
     Real Madrid CF'nin, ''Kupa 1''deki büyük başarılarına karşın, rakibi TSV Bayer 04 Leverkusen ise, bu kupada ilk kez final oynama hakkını kazandı. 
     Tarihinde Almanya Ligi şampiyonluğu bulunmayan TSV Bayer 04 Leverkusen, 1988'de UEFA Kupası'nı kazanmayı başarırken, 1993 yılında da Almanya Kupası'na uzandı. 
     Avrupa'nın en büyük kupasında İspanyol ve Alman ekipleri 3 kez finalde karşılaştı. 
     Real Madrid CF, 1960 yılında Almanya'nın Eintracht Frankfurt takımını 7-3 yenerek, İspanyolları finalde öne geçirirken, FC Bayern Münih ise, 1974'te ilk maçta 1-1 berabere kaldığı Atletico Madrid'i 4-0 yenerek durumu eşitlemişti. 
     Geçen yıl da yine FC Bayern Münih, İtalya'nın Milano kentinde yapılan finalde Valencia CF ile 1-1 berabere kaldığı maçı, penaltılarla 5-4 kazanarak, kupaya uzanmış ve Almanları, İspanyollar karşısında 2-1 öne geçirmişti. 
     Avrupa'nın en büyük kupasında İtalyan, İngiliz ve İspanyol takımlarının büyük bir üstünlüğü göze çarpıyor. 
     ''Kupa 1''de bugüne dek 21 kez final oynayan İtalyan takımları, 11 kez finalde mücadele eden İngiliz ekipleri ve 19 kez finalde yer alan İspanyol takımları 9'ar kez mutlu sona ulaşarak Avrupa'da ilk sırayı aldı. 
     





</TEXT>
</DOC>
