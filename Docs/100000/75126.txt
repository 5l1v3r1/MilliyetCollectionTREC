<DOC>
<DOCNO> 75126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/son/sonspo02.html </URL>
<DATE> 2002/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Lejyonerlerimize "nazar" değdi... 
</HEADLINE>
<TEXT>

     Futbol yaşantılarını yurt dışında sürdüren Türk oyuncuların büyük bölümü, son haftalarda takımlarında yeterince forma şansı bulamıyor. 
     İngiltere Ligi takımlarından Aston Villa'da forma giyen Alpay Özalan, ciddi sakatlığı nedeniyle uzun süredir takımından ayrı kalıyor. Tedavisi süren milli futbolcunun bu sezon futbol oynaması kuşkulu. 
     İtalya Ligi takımlarından FC Inter'de yer alan Okan Buruk da sakatlığı nedeniyle takımının son maçlarında oynama şansı bulamıyor. 
     
     Ümit ve Emre 
     İtalya'da AC Milan'ın kadrosunda bulunan Ümit Davala, Fatih Terim'in ayrılmasının ardından kadroya girmekte oldukça zorlanırken, FC Inter'de yer alan diğer Türk futbolcu Emre Belözoğlu da ilk 11'de şans bulamayan ''lejyonerler'' arasında yer alıyor. 
     Emre, lider durumdaki takımının son oynadığı önemli AS Roma maçında son dakikalarda oyuna girmesine karşın, gördüğü kırmızı kartla bundan sonraki maçlar için de şansını zora soktu. 
     
     Hakan Şükür hızlı başladı ama... 
     FC Inter'de kadroya alınmaması üzerine AC Parma'ya transfer olan Hakan Şükür de gollerle başladığı yeni takımında son maçlarda ilk 11'de sahaya çıkamıyor. 
     Türk Milli Futbol Takımı'nın tarihinde en golcü futbolcusu unvanını elinde bulunduran Hakan Şükür, son haftalarda takımında ilk 11'de yer alamıyor. 
     
     Toschak gitti, Nihat yedeğe düştü 
     İspanya Ligi takımlarından Real Saciedad'da, eski teknik direktör John Benjamin Toshack'ın yoğun ısrarlarıyla transfer edilen Nihat Kahveci, Galli teknik adamın takımdan gönderilmesinin ardından yedeğe düştü. 
     Genç futbolcu, ligde kalma mücadelesi veren takımında son haftalarda ilk 11'de sahaya çıkamazken, son bölümde forma şansı bulabiliyor. 
     
     Tayfun, Tugay ve Hakan Ünsal 
     Nihat'ın takım arkadaşı Tayfun Korkut ise, ''lejyoner'' Türkler arasında en istikrarlı futbolcuların başında geliyor. 
     Gurbetçi oyuncu, sağ kanattaki dinamizmiyle takımının vazgeçilmezleri arasında bulunuyor. 
     İngiltere Ligi takımlarından Blackburn Rovers'ta forma giyen Tugay Kerimoğlu ile yeni transfer Hakan Ünsal, takımlarında ilk 11'de oynayan diğer oyuncular olarak dikkat çekiyor. 
     Diğer yandan, Yunanistan Birinci Ligi'nde Panionios'ta forma giyen Erol Bulut ile Almanya İkinci Ligi'nde Armania Bielefeld'de oynayan Erhan Albayrak da forma giyen ''lejyonerler'' arasında yer alıyor. 
     






</TEXT>
</DOC>
