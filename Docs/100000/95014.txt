<DOC>
<DOCNO> 95014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/11/siyaset/siy05.html </URL>
<DATE> 2002/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevitler hastaneyi ve doktorları değiştirdi 
</HEADLINE>
<TEXT>

Rahşan Ecevit, eşine ait sağlık raporlarının Özkan’la hareket eden müsteşar Şağar’a verilmesi üzerine Başkent Hastanesi’nden vazgeçti 
     SERPİL ÇEVİKCAN Ankara 

     Son birkaç gündür sıcak gelişmelerde, hareketli saatler geçiren Ankara, dün akşam da Başbakan Ecevit’in, tedavisini üstlenen Başkent Hastanesi’ni ve doktorlarını değiştirdiği bilgisiyle sarsıldı. Bu bilgi resmen doğrulanmazken, Ecevit’in bugün gerçekleştirileceği açıklanan konsültasyonu programında yer almadı. Rahşan Ecevit’in Başkent Üniversitesi Rektörü Prof. Mehmet Haberal’ın, Hüsamettin Özkan ile "işbirliği" yaptığı görüşünü bir süredir eşiyle paylaştığı öğrenilirken, Başbakanlık Müsteşarlığı’ndan ayrılan Ahmet Şağar’ın dün Ecevit’e sağlık raporlarını sunduğu öne sürüldü. 
     Kulislere yansıyan bilgilere göre Haberal’ı Rahşan Ecevit’in gözünde bitiren gelişme Başbakan’ın ilk sağlık raporunun hastane tarafından Şağar ve dolayısıyla Özkan’a verilmesi oldu. 
     Haberal ile dostluğu bulunan Özkan’ın Başbakan’ın hastane seçiminde "yönlendirmesinin" olduğu bilgisi Rahşan Ecevit’i rahatsız etti. O günlerde Rahşan Ecevit’in Haberal’a "Neden Başbakanlığa rapor veriyorsunuz" diye tepki gösterdiği öğrenildi. 
     Ecevit’i geçtiğimiz günlerde bakımına ilişkin basına yansıyan haberlerin kaynağının da hastane olduğunu düşünen Rahşan Ecevit için bardağı taşıran son damla ise Haberal’ın Özkan ve Şağar ile geçtiğimiz günlerde yaptığı uzun görüşme oldu. 
     Ecevit’e 11 Temmuz’da detaylı bir konsültasyon daha yapılması kararının alınmasının ardından kulislere yansıyan, "Başbakan’ın bir sağlık raporuyla düşürülebileceği" iddiası da Rahşan Ecevit’in kuşkularını artırdı. 
     Rahşan Ecevit’in, "Haberal Özkan ile işbirliği içinde, siyasi davranıyor. Ecevit’i olduğundan daha sağlıksız göstermeye çalışıyorlar" dediği öğrenildi. Bu arada, İHA’nın haberine göre, Ecevit’in bugün Gülhane Askeri Tıp Akademisi’nde sağlık kontrolünden geçeceği belirtildi. 
     



 SİYASET 
























</TEXT>
</DOC>
