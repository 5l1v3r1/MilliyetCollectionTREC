<DOC>
<DOCNO> 89313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/12/ekonomi/eko04.html </URL>
<DATE> 2002/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Hızlı Türklere ABS şart oldu 
</HEADLINE>
<TEXT>

TOFAŞ’ın CEO’su Bene, Türklerin hızlı araba kullanıldığını belirterek, "Bu nedenle ABS fren sistemini standart hale getireceğiz" dedi 
     TUNA ÇAM Bursa DHA 

     TOFAŞ CEO’su güçlendirilmiş genel koordinatör Antonio Bene, "Türkler hızlı ve seri araba kullanıyor. Bu nedenle, ABS fren sistemini mümkün olduğunca standart hale getireceğiz" dedi. 
     TOFAŞ ve Bosch firmaları arasındaki işbirliğinin geliştirilmesi amacıyla yapılan toplantıda, geliştirilmiş ABS fren sistemleri tanıtıldı. Bene toplantıda yaptığı konuşmada, şöyle dedi 
     "Dört yıl önce İstanbul’da gördüğüm bir kazada araçların arka arkaya çarpıştığına tanık oldum. Bu kaza duramayan araçlar yüzünden olmuştu. Bu yüzden Türkiye’de ürettiğimiz araçlarda güvenliği ön planda tutuyoruz. Hedefimiz ürettiğimiz tüm araçlarda ABS fren sistemini standart hale getirmektir.’’ 
     
Yüksek vergiler yatırımcı kaçırıyor      TOFAŞ ve Bosch arasında işbirliğinin geliştirilmesiyle ilgili toplantıda, Bosch Sanayi ve Ticaret AŞ’nin ürettiği elektronik çıkış, kontrol, denge sağlama ve güvenlik sistemleri tanıtıldı. 
     Toplantıya katılan Bosch Sanayi ve Ticaret AŞ Genel Müdürü Dr. Klaus Peter Fouguet, Türkiye’deki yüksek vergiler nedeniyle yabancı yatırımcıların kaçtığını söyledi. 
     Bir ülkenin dış yatırımcılar açısından verimli olabilmesi için hükümetin kararlı ve stabil olmasının çok önemli olduğunu belirten Fouquet, Türkiye’de, vergi oranlarının yüksekliğinin de dış yatırımcıları etkilediğini kaydetti. Fouquet, "Vergiler, sadece üretilen ürünler için değil yatırım yapanlar için de çok yüksek. Bu durumun önüne geçilmesi gerekir" diye konuştu. 
     Türkiye’nin dış yatırımcılar için birçok bakımdan avantajlarla dolu olduğunu ifade eden Fouquet, "İş alanları, yetişmiş işgücü gibi imk nlar, dış yatırımcılar için çok güzel. Ancak, vergi oranları oldukça yüksek. Bu durum, dış yatırımcıları çok zorluyor" dedi. 
     
İç pazar 15 yıl önceki seviyede’      TOFAŞ Ceo’su Antonio Bene, vergilerin yüksek olması nedeniyle iç pazarın giderek daraldığını savunurken, "Yüksek vergiler yüzünden satışlar azaldı. Şu anki pazar, 15 yıl öncekiyle aynı" dedi. 
     Vergilerin piyasanın daralmasına yol açtığını ifade eden Bene, TOFAŞ’ın bu durum karşısında ihracatla ayakta durabildiğini kaydetti. Brezilya ve İtalya örneğinde olduğu gibi vergi oranlarının düşürülmesi gerektiğini kaydeden Bene, "Vergiler düşürülürse, en az iki kat fazla araç satılır" dedi. 
     



 EKONOMİ 













</TEXT>
</DOC>
