<DOC>
<DOCNO> 81908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/03/son/sonspo07.html </URL>
<DATE> 2002/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'tan voleybol federasyonu başkanına büyük tepki... 
</HEADLINE>
<TEXT>

     Voleybolda liglerin bitiminin ardından federasyon başkanı Prof. Dr. Hüsnü Can'ın yaptığı açıklamalar, tartışma yarattı. 
     Hafta içinde İstanbul'da voleybolun sorunlarının tartışıldığı toplantı sırasında Beşiktaş Kulübü Voleybol Menajeri Abdullah Gümüşbaş'ın ''Yabancı oyuncu alacak gücümüz yok'' demesi üzerine Hüsnü Can'ın, ''O zaman küme düşeceksin'' şeklindeki sözleri, Beşiktaş camiasında tepkiyle karşılandı. 
     Abdullah Gümüşbaş, Hüsnü Can'ın yaptığı toplantının göstermelik olduğunu ileri sürerek, ''Başkan kararını vermiş, konuşuyor. Kimse bir şey söylemeyince, ben dayanamayıp konuşmak istedim, ama konuşamadım'' dedi. 
     Toplantıya Beşiktaş Kulübü adına tam yetkiyle gittiğini anlatan Gümüşbaş, şöyle devam etti 
     ''Hüsnü Can, Sizin başkanlarınızla konuşacağım diyor. Benim başkanım Serdar Bilgili oraya gelemez, bir sürü işi var. Bana tam yetki verdi. Başkan toplantıda bir anda, düşünmeden konuştu. Seçildiği zaman Beşiktaş, Fenerbahçe, Galatasaray'ın seyircisi var, ligde mutlaka olmalılar diyordu. Şimdi bize küme düşeceksin demesi, bir tezat. Bunu söylemeye hakkı yok. Beşiktaş'ın küme düşmesine federasyon başkanı karar veremez. Başkan, Beşiktaş'ı küme düşürecek güçte değil. 
     Belki hakemleri etkileyebilir. Sözlerini esefle karşılıyoruz.'' 
     
     ''BASKETBOLUN YAPTIĞININ DAHA İYİSİNİ YAPSIN'' 
     Abdullah Gümüşbaş, milli takımın çalışmasıyla ilgili Basketbol Federasyonu'nun yaptığını önerdiğini, ancak Hüsnü Can'ın ayağa kalkarak sözünü bitirmesine izin vermediğini söyledi. 
     ''Ayağa kalkacak bir şey yoktu'' diyen Gümüşbaş, ''Basketbolu kıskanacağına aynısını yap, daha iyisini yap. Basketbolda milli takım yaklaşık 2 ayda Avrupa Şampiyonası'na hazırlandı. Bizde lig Şubat'ta biterse, milli takıma çalışması için 6 ay kalır. Ben 35 yıldır bu işin içindeyim. Boş konuşmuyorum. Bunları söylemek istedim, ama kabul etmedi'' diye konuştu. 
     
     ''İTALYA'DAKİ SİSTEMİ GETİRMEK İSTİYOR'' 
     Gümüşbaş, federasyon başkanı Hüsnü Can'ın, İtalya'daki sistemi getirmek istediğini, ancak bu sistemin Türkiye'ye uymayacağını savundu. 
     İtalya'da takımların 10-15 tane sponsorları olduğunu vurgulayan Abdullah Gümüşbaş, sözlerini şöyle tamamladı 
     ''İtalyanlar liglerinde güçlü takımlarıyla, milli takımı oynattılar. Türkiye'de bayanlar liginde ekonomik ve kadro olarak iki tane güçlü takım var. Diğer takımların güçleri belli. Milli takımı ligde oynatmak çok zor. Ayrıca 4 takımın düşecek olması da bize ters geliyor. Ben sadece Beşiktaş için değil, Fenerbahçe, Galatasaray, Karşıyaka, Kocaelispor kulüpleri için de konuştum. Bu öneri, bu takımlara zarar verecek.'' 
     
     DEMİR ''BAŞKANIN TAVRI HOŞ DEĞİLDİ'' 
     Galatasaray Kulübü Menajeri Paidar Demir de federasyon başkanının toplantıdaki tavrının hoş olmadığını belirterek, ''Ben başkanın bunu içinden düşünerek söylediğini sanmıyorum. Sizi düşünmem demeye hakkı yok'' dedi. 
     Demir, federasyon başkanının toplantıda önerilerini anlattığını ifade ederek, ''Şu anda bize sunulmuş olan tablo, aydınlatması olmayan bir tablo. Federasyon başkanı hangisi uygun olur diye bize soruyor. Eksisi, artısı nedir tartışılması lazım. Bir günde karar verilecek bir şey değil. Negatif bir sürü yanı var'' diye konuştu. 
     Toplantıda başkanın konuştuğunu, kendilerinin dinlediğini kaydeden Paidar Demir, ''Federasyon 7 Mayıs Salı günü Ankara'da bir toplantı daha yapacağını bildirdi. Şimdi biz bu toplantıya hazırlanıyoruz. O toplantıda görüşlerimizi belirteceğiz'' dedi. 
     
     MUMCU ''ÖNERİLERE SICAK BAKMIYORUZ'' 
     Eczacıbaşı Menajeri Kurtaran Mumcu ise federasyon başkanı Hüsnü Can'ın önerilerine sıcak bakmadıklarını söyledi. 
     Mumcu, milli oyuncuların bir takımda toplanmasına karşı olduklarını belirterek, ''Yabancı oyuncu sınırlandırmasının kalkmasına da, play-off sisteminden vazgeçilmesine de karşıyız. Biz 3 yabancı istiyoruz. Ayrıca o toplantıda sağlıklı bir karar alınamazdı. Şimdi 7 Mayıs'taki toplantıyı bekliyoruz'' diye konuştu. 
     





</TEXT>
</DOC>
