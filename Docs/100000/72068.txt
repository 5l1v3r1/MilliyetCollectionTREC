<DOC>
<DOCNO> 72068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/siyaset/siy01.html </URL>
<DATE> 2002/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Adım adım Kürtçe TV 
</HEADLINE>
<TEXT>

Son Milli Güvenlik Kurulu’nda’da Kürtçe yayında mutabakata varılırken, Genelkurmay "Asker TV" için TRT’den kanal istedi 
     SERPİL ÇEVİKCAN Ankara 

     Son Milli Güvenlik Kurulu MGK toplantısında belirli koşullarda Kürtçe yayın konusunda mutabakata varıldığı bildirilirken, Genelkurmay, özellikle Doğu ve Güneydoğu’da yayın için TRT’den kanal istedi. TRT Genel Müdürü Yener, konunun görüşüleceği 29 Mart’taki MGK’ya davet edildi. 
     Kulislere yansıyan bilgilere göre, Kürtçe yayın tartışmalarının sürdüğü dönemde Genelkurmay, TRT’den TSK’ya bir kanal tahsis edilmesini talep etti. TRT’nin 3. kanalını TBMM’ye tahsis etmesi gibi diğer bir kanalını da, özellikle Doğu ve Güneydoğu’ya yönelik yayın yapmak üzere TSK’ya tahsis etmesinin gündemde olduğu belirtildi. 
     TSK’nın PKK’yla mücadele, Doğu - Güneydoğu’daki vatandaşların bu yönde aydınlatılması ve resmi dil öğreniminin pekiştirilmesi düşüncesiyle kanal istediği kaydedildi. 
     
     GAP TV incelenecek 
     Şubat ayında "TRT’den GAP TV yayınları hakkında detaylı rapor" isteyen MGK’nın 29 Mart toplantısında, TRT’nin Güneydoğu’ya yönelik yayınlarının da masaya yatırılacağı dile getirildi. TRT Genel Müdürü Yener’in GAP yayınlarının izlenme oranları, programlar ve hedef kitle ile yansıtıcılar ve dijital altyapıya ilişkin ayrıntılı bir raporu MGK’ya sunacağı kaydedildi. 
     
     Bölgesel yayıncılık önerecek 
     TRT, hazırladığı raporda, GAP televizyonunu örnek göstererek kamusal yayıncılıkta bölgesel televizyonculuğa geçişi önerecek. İlk aşamada GAP TV’nin Güneydoğu merkezli olmasına yönelik bir projeyi MGK’ya sunacak olan TRT, ABD ile AB ülkelerinden bölgesel merkezli kamu yayıncılığı konusunda örnekler verecek. Bu çerçevede, örneğin GAP’ın yayınlarının Güneydoğu’da merkezi bir ilden yapılması, aynı formülün Doğu Anadolu için de uygulanması önerilecek. 
     
Ecevit-Sezer destekliyor      MGK’nın son toplantısında Başbakan Bülent Ecevit’in de, "belli koşullarda Kürtçe yayından yana olduğunu" açıkça ifade ettiği kaydedildi. Varılan mutabakatla devlet televizyonu ve radyosundan, süresi sınırlı ve denetimli olarak Kürtçe yayın yapılması konusunda fikir birliği oluştuğu, kamuoyuna "Korsika modeli" olarak yansıyan bu formülün değerlendirildiği bildirildi. MGK’nın bu yönde bir tavsiyesi olması ve RTÜK Yasası’nda gerekli yasal düzenlemenin yapılması halinde GAP TV’den belli sürelerde Kürtçe yayın yapılabileceği belirtildi. 
     
     Sezer de taraftar 
     Cumhurbaşkanı Ahmet Necdet Sezer de, Prag’da yaptığı açıklamada, Kürtçe yayından yana olduğunu şu sözlerle dile getirdi "Başka bir dilde yayın konusunu hükümet, siyasi irade kararlaştırır. Bu iki türlü yapılabilir ya devlet kontrolünde, devlet televizyonunun elinde belli sürelerde anadili öğrenmek için yayın yapılır ya da serbest bir televizyonda serbestçe öğretilmesi konusunda yayın yapılabilir. Bunun tercih hakkı parlamentonundur." 
     
Korsika modeli nedir      Dışişleri Bakanı İsmail Cem’in, geçen hafta Kürtçe yayın konusunda örnek gösterdiği Korsika modelinde, Fransız devlet televizyonu, 20 dakika - 1 saat gibi sürelerle Korsika dilinde yayın yapıyor. Normal haber saatinin öncesi, bölgesel yayın yapan Fransız televizyonunda, 10 dakika yerel dilde ve lehçede haber yayını bulunuyor. 
     



 SİYASET 










</TEXT>
</DOC>
