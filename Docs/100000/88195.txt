<DOC>
<DOCNO> 88195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/guncel/gun08.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrenciye araba promosyonu olur mu 
</HEADLINE>
<TEXT>

ÇAPRAZ ATEŞ 
     NESLİHAN CUYAR 

     Dershaneler, Öğrenci Seçme Sınavı’nda ÖSS dereceye girecek öğrencileri kapmak için ödül yarışına girdi. Bazı dershaneler, Türkiye çapında dereceye girecek başarılı öğrencilere otomobil ve büyük para vaat etti. Dershanelerin, isimlerini duyurmak için öğrencileri otomobil vaadiyle çekmeye çalışması, tartışmalara yol açtı. 
     
     Prof. Dr. Kadir Erdin Öğretim Üye.Der. 
Haksızlığa ödüllendirme      ÖSS’nin hakça sıralamaya yönelik olmadığı, ülkemizde yaşanan eğitimde fırsat eşitsizliğinin bir tablosu olduğu, dolayısıyla yarışmaya katılanların da aynı koşullarda sınava hazırlanma fırsatı bulamadıkları bir gerçek. Yarışmada ön sıralarda yer alacakların mezun oldukları ortaöğretim kurumları da zaten belli. Çünkü son 10 yıldır ÖSS sonuçları irdelendiğinde, ilk 20 liseyle son 20 lise hiç değişmemektedir. Dolayısıyla yarışmada şansı yüksek öğrenciler bellidir. Bu ödüllendirmede ön sıralarda yer alacaklar bellidir. Çok özel koşullarda yetiştirilmiş öğrencileri kapsayacağı kesindir. Bana göre haksız bir yarışmanın ödüllendirilmesidir. Kaliteyi artırıcı bir etkinliği olacağı kanaatinde değilim. 
     
     Köksal Toptan Eski Milli Eğitim Bakanı 
Dershane amacına aykırı      Çok çirkin. Dershanelerin amacı eğitim kalitesini yükseltmektir. Milli Eğitim Bakanlığı dershanelere, kaliteli eğitime katkı yapmaları için izin veriyor. Dershaneler için daha iyi eğitim vermek bir övünme unsuru olabilir. İnsanların başka duygularına ekonomik açıdan hitap etmek suretiyle reklam yapmaları, dershane açma izinlerinin iptal nedeni olabilir. Böyle bir promosyon olmamalı. Öğrenciler dershaneye daha iyi eğitim amacıyla gider. Böyle promosyonlarla daha iyi eğitim değil, ekonomik hedefli dershane tercihinde bulunabilirler. Bu da dershanelerin kuruluş amacına aykırıdır. Bu nedenle Milli Eğitim Bakanlığı konuyu incelemeye almalıdır. 
     
     Suat Gürkan Ekol Dershanesi Müdür Yar. 
Otomobil veriyoruz      Biz sayısal, eşit ağırlıklı puan türlerinden en yüksek puanı alan öğrencilere bir ders yılı boyunca burs veriyoruz. Bir de ilk 100’e giren öğrencimize yerli otomobil vermeyi taahhüt ettik. Başarılı öğrencileri ödüllendiriyoruz. Öğrenci sınava girdikten sonra zaten artık bizden çıkmış oluyor. Üstün bir başarı kazanılması, gelecek yıl okuyacak öğrencileri olumlu şekilde etkiliyor, onları gayrete getiriyor. Başarılı olanı toplumumuz hep ödüllendirmiyor mu Bizim yaptığımız da bu. Burada kamuoyuna ters gelen, ahlaki ölçülere aykırı bir şey yok. Keşke bütün öğrenciler başarılı olsa da hep ödüllendirilseler. Dershanelerin amaçları, kendi bünyelerinden en iyi öğrencileri çıkarmaktır. 
     
     Orhan Aras Uğur Dershaneleri Gn.Md. 
Bunun adı motivasyon      Bu promosyon değil. Bizim yaptığımız sadece sene başında öğrencileri motive etmek. Olay sadece dereceye girenlerle ilgili değil. Örneğin bizde kayıtlı öğrencilere, "Sene başında dershanedeki deneme sınavlarında ilk 50’ye girerseniz, önümüzdeki yıl lise sonda ücretsiz okuyacaksınız" diyoruz. Bu bir motivasyon. Çocuk bir sonraki yıl ücretsiz okumak için daha çok gayret gösteriyor. Bir de sene başında dereceyle ilgili hedefleri olan öğrenciler var. O hedefler için de birinciye 5 milyar, ikinciye 3.5 milyar, üçüncüye 2.5 milyar lira gibi sembolik ödüller veriyoruz. Yani sadece derece yapan öğrenciler için değil, bir bütünlük içinde olan bir şey. Promosyon kesinlikle değil. Bunlar zaten yılbaşlarında organize ediliyor. 
     



 GÜNCEL 




















</TEXT>
</DOC>
