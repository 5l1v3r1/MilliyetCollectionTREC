<DOC>
<DOCNO> 51338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/08/son/sontur12.html </URL>
<DATE> 2001/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Keçeciler "Belki Başbakan genç değil ama çok tecrübeli" 
</HEADLINE>
<TEXT>

     Devlet Bakanı Mehmet Keçeciler, Türkiye'nin çok tecrübeli bir Başbakana sahip olduğunu belirterek, ''belki Başbakan genç değil ama çok tecrübeli bir başbakan'' dedi. 
     Keçeciler, ''yeise düşmekle, kötümser hava ile bir yere varmak mümkün değil'' dedi. 
     Gümrük Müsteşarlığı ile Eskişehir Sanayi Odası ESO tarafından ortaklaşa yaptırılan Eskişehir Gümrük ve Eskişehir Gümrük Muhafaza Müdürlüğü yeni hizmet binası düzenlenen törenle hizmete açıldı. 
     Devlet Bakanı Keçeciler, törende yaptığı konuşmada, reel sektörün sorunlarını iyi bildiklerini, Türkiye'de hükümet edip de halkın sıkıntılarını bilmemenin de zaten mümkün olmadığını ifade etti. 
     ''Ankara herşeyin farkında'' diyen Keçeciler, yeise düşmekle, kötümser hava ile bir yere varılamayacağını vurguladı. 
     Kendisinin 1980 dahil birçok krize tanıklık ettiğini anlatan Keçeciler, sözlerini şöyle sürdürdü 
     ''Türkiye'de bugün hiçbir şeyin eksikliği duyulmuyor. Önceki krizlere de biliyoruz kuyruklar, yokluklar vardı. Bugün de kriz var ama o günkü kadar değil. Biz 1980'deki krizden altın madeni bularak çıkmadık, aklın yoluyla çıktık, bugün de çıkacağız. 
     Mevlana'nın bir sözü var gençlerin aynada göremediğini yaşlılar tuğlada görür . Belki Başbakan genç değil ama çok tecrübeli bir başbakan. Yeise düşmeye gerek yok. Biz bu krizden çıkacağız o potansiyele sahibiz. Ben hiçbir gün yeise düşmedim. Krizden korkmadım. 
     Biz bu krizi aşacağız yeter ki birbirimize kenetlenelim, birbirimizi iyi anlayalım.'' Türkiye'nin bir zamanlar Orta Doğu'nun parlayan yıldızı olarak nitelendirildiğini de belirten Bakan Keçeciler, ülkemizin ABD ve Avrupa'da da örnek ülke olarak gösterildiğini ifade etti. 
     Türkiye'nin krizle yok olacağını kimsenin düşünmemesini isteyen Keçeciler, ilanihaye krizde kalınmayacağını belirtti. 
     Devlet Bakanı Keçeciler, krizi aşmanın belirtilerinin gelmeye başladığını, 2002'nin 2001'den daha iyi olacağını söyledi. 
     






</TEXT>
</DOC>
