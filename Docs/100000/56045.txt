<DOC>
<DOCNO> 56045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/son/sonspo03.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmet Yıldırım "Fenerbahçe'ye gitmeyi asla düşünmem" 
</HEADLINE>
<TEXT>

     Beşiktaş'ın, Galatasaray'dan transfer ettiği futbolcu Ahmet Yıldırım, siyah-beyazlı takımda oynamaktan mutluluk duyduğunu ve Beşiktaş Kulübü istemedikçe ayrılmayı da düşünmediğini söyledi. 
     Ahmet, kulübün resmi sitesi ''www.besiktasjk.com''da ''soru-cevap'' köşesine konuk oldu ve taraftarların sorularını yanıtladı. 
     Galatasaray'da stoper ve orta alanda oynadığını, Beşiktaş'ta da aynı mevkide görev yaptığını belirten Ahmet, ''Gerçek mevki diye birşey yoktur. Hoca hangi mevkide oynatırsa, oyuncunun mevkii orasıdır'' dedi. 
     Sorulara yanıt verirken, Beşiktaş'ın savunmada değil, orta alanda sorun yaşadığını ifade eden Ahmet, burada pres ve pas yapacak bir oyuncuya ihtiyaçları bulunduğunu, rakibe göre eksik kaldıkları için savunmada bocaladıklarını kaydetti. 
     Takımda yedek soyunmasının, teknik direktör Christoph Daum'un takdiri olduğunu belirten Ahmet Yıldırım, şunları söyledi 
     ''Hocamızla aramızda bir problem yok. Yedek soyundurması kendi takdiri. Ancak ben zaten uzun zamandır kadroda yer alıyorum. 
     Bulunduğum ortamdan da çok memnunum. Beşiktaş beni göndermediği sürece gitmem.'' Çok sayıda taraftarın, Beşiktaş ile Galatasaray'ı kıyaslamasını istediği Ahmet Yıldırım, Galatasaray'ın Avrupa'da yakaladığı başarının, 2 takım arasındaki tek fark olduğunu vurgularken, yıllardır Avrupa Şampiyonlar Ligi deneyimi yaşayan sarı-kırmızılı ekibin bu nedenle çok rahat oynadığını, Beşiktaş'ın da Avrupa deneyimi kazandıkça çok daha rahat oynayacağını anlattı. 
     
     Fenerbahçe'yi düşünmem 
     Beşiktaşlı taraftarların ''İsteyerek mi geldin '' sorularına muhatap olan Ahmet Yıldırım, profesyonel futbolcu olduğunu, Beşiktaş'a da korkarak gelmediğini belirterek, ''Futbol bizim işimiz. Beşiktaş'a geldiğim için memnunum. Ama Fenerbahçe'den teklif alırsam gitmeyi asla düşünmem'' dedi. 
     Fenerbahçe ile yaptıkları lig maçında, rakip takımın kaptanı Ogün'ün kendisine küfür ettiği hatırlatıldığında da ''Milli takım kaptanı olan bir futbolcuya bu tür bir davranış yakışmıyor'' diyen Ahmet, Ogün'ün kendisini arayıp özür dilemediğini söyledi. 
     Siyah-beyazlı futbolcu, Türkiye'de herkesin örnek gösterdiği ve takımını en çok destekleyen taraftar topluluğunun Beşiktaş'ta olduğunu da sözlerine ekledi. 
     
     Ronaldo'nun forması 875 milyon 
     Öte yandan Beşiktaşlı Ronaldo'nun, 2 gol attığı Fenerbahçe maçında ilk yarıda giydiği ve yönetim kurulu tarafından açık artırmayla satışa çıkarılan 5 numaralı formanın fiyatının, 875 milyon liraya ulaştığı bildirildi. 
     250 milyon liradan 2 gün önce satışa çıkarılan forma, 11 Aralık 
     Salı günü saat 17.00'ye dek sürecek açık artırma sonunda sahibini bulacak. Forma, 12 Aralık Çarşamba günü Türkiye Kupası 4. kademede oynanacak Beşiktaş-Yimpaş Yozgatspor maçı öncesinde sahibine verilecek. 
     






</TEXT>
</DOC>
