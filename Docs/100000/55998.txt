<DOC>
<DOCNO> 55998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/son/sondun06.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan gazetelerine göre şimdi namlunun ucunda Somali var 
</HEADLINE>
<TEXT>

     İtalyan basını, ABD öncülüğünde terörizme karşı yürütülen mücadelede, Afganistan'dan sonra ikinci hedefin Somali olacağını iddia etti. 
     Terör örgütü El Kaide'nin Somali'de yuvalandığını öne süren gazeteler, Amerikan, İngiliz, Rus, Alman, Fransız ve İtalyan gizli servislerinin uzun süredir Somali'de araştırmalar yaptığını yazdı. 
     Gazeteler, Amerikan, Alman ve İngiliz savaş gemilerinin Somali açıklarında devriye gezdiğini, Bahreyn açıklarındaki 4 İtalyan savaş gemisinin de bölgeye kaydırılabileceğini bildirdi. 
     İtalya Savunma Bakanı Antonio Martino, konuyla ilgili açıklamasında, ''Terörizme karşı yürütülen mücadelenin uzun olacağını daha önce herkes söylemişti. Eğer terör örgütleri Somali'de yuvalandıysa bir müdahele söz konusu olabilir. Ama şu anda bize bildirilen bir şey yok. Eğer gerekirse bölgedeki gemilerimiz kullanılmaya hazır'' dedi. 
     İtalya'nın, 1992-94 yılları arasında Somali'ye gönderilen uluslararası barış gücünde görev yaptığını ve bu misyonda 3 askerinin şehit olduğunu hatırlatan gazeteler, ''Somali'ye operasyon halen çok riskli. Olası bir operasyonda, İtalyan askerlerinin gönderilme olasılığı yüksek'' yorumunda bulundu. 
     






</TEXT>
</DOC>
