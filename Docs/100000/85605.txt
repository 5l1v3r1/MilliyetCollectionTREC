<DOC>
<DOCNO> 85605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/23/spor/spo07.html </URL>
<DATE> 2002/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ev sahibinin işi zor 
</HEADLINE>
<TEXT>

Hiddink’in göreve gelişi sonrası takımda belirgin bir ilerleme var. Ama oynadığı, İngiltere maçı hariç, ciddi sınavlar gösteriyor ki, Güney Kore’nin çok şansı yok 
     Mehmet Demirkol 

     D GRUBU 
     Güney Kore, 1986’dan bu yana finallerde sürekli yer alıyor. Ama bir kez olsun gruptan çıkmayı, onu bırakın - 1954’ü de sayarsak - tarihlerindeki 14 maçta galibiyet almayı başaramadılar. Hep yerli hocalarla çalıştıktan sonra 2000’de ilk kez yabancı bir hocayı, Hiddink’i göreve getirdiler. Ama bu serüven de kötü başladı. Fransa ve Çek Cumhuriyeti’ne 5-0’lık sonuçlarla yenilmelerinin ardından takımı toparlayan Hiddink, davetli olarak katıldıkları Concacaf Gold Cup’ta Kosta Rika ve Canada’ya yenilip 4. oldular. Bu performans sonrası Polonya ve Portekiz gibi takımları geçmeleri zor görünüyor. Ama seyirci desteği ve uzun süreli kampların getirdiği birbirine alışkanlıkla bunu başarabileceklerini düşünenler var. Zira ara sıra sürpriz sonuçlar alabiliyorlar. Misal son oynadıkları ve 1-1 berabere kaldıkları İngiltere maçı. Ama genel kanı Hiddink’in muhteşem bir iş yaptığı ve Kore’nin artık dünya kupalarında adını duyuracak işler yapabileceği, ama bu kupada değil, daha sonrakilerde. 
     Liglerinin yeterli seviyede olmayışı dezavantajları. 3-5-2 oynuyorlar. Orta sahaları çok mücadeleci. Savunmaları iyi, ama akın yapmaktan neredeyse korkuyorlar. İkinci tur şansları çok az. Tarihlerindeki ilk kupa galibiyetine ulaşmak daha makul bir hedef. 
     
Yıldız adayı      Seoul Ki Hyeon 
     Kore’nin vazgeçemediği forvet, aslında 4. kupasına katılacak olan Hwang. Ama 23 yaşında Anderlecht forması giyen Hyeon, Avrupa atmosferini yaşamış, bir açıdan daha deneyimli bir hücum oyuncusu. Geçen sezon Antwerp formasıyla 25 maçta 10 gol attıktan sonra büyük takıma, Anderlecht’e gitti. Genelde yedek kaldı ve oyuna girdiği 20 maçta pasörlüğünün yanında 3 gol buldu. Çok hızlı. İki ayağı da var ve genelde hücum hattının kanatlarında oynuyor. 
     

</TEXT>
</DOC>
