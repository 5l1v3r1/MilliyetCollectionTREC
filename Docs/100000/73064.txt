<DOC>
<DOCNO> 73064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/17/yasam/ayas.html </URL>
<DATE> 2002/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Turkish Girls 
</HEADLINE>
<TEXT>

Londra’nın Türk Kızları adlı futbol takımında top koşturan tam 18 Türk kızı, yeşil sahalarda İngilizler’e top söktürmeye’ hazırlanıyor 
     NEVSAL ELEVLİ Londra 

     İngiltere’de kurulan London Turkish Girls’ yani Londra’nın Türk Kızları adlı futbol takımı durup dinlenmek bilmeden çalışıyor. 
     Türk futbolcu kızların bir yıla yakın süredir Londra’nın Tottenham bölgesinde Northumbarland Park Community Centre salonunda yaptıkları antrenmanlara ilgi de son derece büyük. Sayıları 18’i bulan Türk bayan futbolcular, çalışmalarda antrenörlerinin verdiği program doğrultusunda hem futbol bilgilerini geliştiriyor hem de fiziklerini zorlu mücadelelere hazırlıyor. 
     Yaşları 16 ile 25 arasında değişen Türk kızları, yeşil sahalarda son derece iddialı olduklarını da özellikle dile getiriyor. 
     
Erkeklerden daha hırslılar      Bayan futbolcuların menajerliğini yapan Olgun Aziz, "Özellikle yaz döneminde çalışmalarımızı hızlandıracağız. Önümüzdeki yıl lige girmek için çalışmamız gerekiyor. Eminim bu ekiple çok şey başaracağız" diyor. 
     Kızlardaki futbol sevgisini çalıştırdığı hiçbir erkek takımında görmediğini de sözlerine ekleyen Aziz, bu durumu da, "Erkek takımlarında antrenmanlara 6 - 7 kişi katılırken, bayanlarda çalışanların sayısı 15’ten aşağıya düşmüyor" sözleriyle açıklıyor. London Turkish Girls’ün yöneticisi Perihan Çelikkoparan da, takımının gelecek yıl büyük başarılara imza atacağına inanıyor. Türk bayan futbolcular, Empire Paint Plumbing sponsorluğunda kavuştukları yeni formalarıyla, başarıdan başarıya koşmaya hazırlanıyor.. 
     
Hayatları antrenman      Menajerleri Olgun Aziz, London Turkish Girls takımını oluşturan genç kızların çoğunun hiçbir antrenmanı kaçırmadığını söylüyor. Futbolcu Türk genç kızları da, bu çalışmalarda hırsları ve hızla gelişen teknikleri ile göz dolduruyor. 
     



 YAŞAM 




















</TEXT>
</DOC>
