<DOC>
<DOCNO> 68520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/19/son/sontur04.html </URL>
<DATE> 2002/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurban kesimini çocuklar görmesin... 
</HEADLINE>
<TEXT>

     Kurban kesimine 0-10 yaş arası çocukların tanık olmalarının, beslenme bozukluğudan, saldırganlığa kadar varan birçok psikolojik soruna neden olabileceği belirtildi. 
     Türk Psikologlar Derneği Kayseri Temsilcisi Uzman Psikolog Halis Özerk, soyut düşüncenin henüz yerleşmediği 0-10 yaş arası çocuklarda, hayvanın zorlanarak yere yatırılması, kesilmesi ve kan akıtılması gibi tanık olduğu davranış biçimlerinin ilerde korku, şaşkınlık ve anlayamama duygusuna neden olabileceğini kaydetti. 
     Özerk, bu tür ''şok'' etkisi yapabilen olayların çocuklarda bazı psikolojik davranış bozukluklarına yol açabileceğini belirterek, şunları söyledi 
     ''Küçük çocukların kurban kesimine tanık olmaları, beslenme bozukluğu ve saldırganlığa neden olabilir. Beslenme bozukluğu et yememe, iştahsızlık, davranış bozuklukları ise çatışma, kekemelik, altını ıslatma, genel huzursuzluk, gece kabusları, hayvanlara karşı korku, geçici çocukluk depresyonu, tersine çevrilmiş tepki olarak saldırganlık şeklinde kendini gösterir. Önemli bir sorun da kesme eylemini yapan kişiye karşı kalıcı korkudur ki bu aileden biri ise problem daha önemli olacaktır.'' Özerk, 0-10 yaş grubu çocukların kurban kesimine tanık olmaması, ayrıca kurban kesimi öncesi çocuğa hayvanın okşatılarak sevdirilmemesi de gerektiğini ifade ederek, ''Bu tür davranışlardan hemen sonra hayvanı kesmek, çocukta tam bir çelişki yaratacaktır. Çünkü çocuğun az önce sevdiği, okşadığı hayvan gözünün önünde kesilmiştir. Çocuk, kesimden sonra sevdiğim ve okşadığım canlılar cezalandırılıyor ve öldürülüyor. Öyleyse sevmeyeyim gibi yanlış ve olumsuz bir düşünce içine girebilir'' dedi. 
     






</TEXT>
</DOC>
