<DOC>
<DOCNO> 56304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/09/son/sondun07.html </URL>
<DATE> 2001/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalı açlık grevcisine "zorla yemek yedirme" kararı 
</HEADLINE>
<TEXT>

     Amerikan hükümetinin 11 Eylül sonrası terörizme karşı başlattığı mücadele çerçevesinde gözaltına alınan ve haksız yere suçlandığını belirterek açlık grevine başlayan Cibutili bir kişi için, federal savcılar, ''zorla yemek yedirme'' kararı çıkartmak amacıyla mahkemeye başvurdu. 
     Arizona'da oturan 36 yaşındaki Malik Muhammed Seif, 25 Ekim'de gözaltına alındığından beri açlık grevi yapıyor. O günden bu yana 17 kilo kaybeden Seif, serbest bırakılıncaya kadar açlık grevini sürdüreceğini belirterek, sadece su içiyor. 
     ABD'de, terörist saldırıların ardından özellikle yabancılar üzerindeki baskılar artarken, Seif, sahte kimlikle sosyal güvenlik numarası, ehliyet, pilot lisansı, kredi kartı ve iş başvurusu yapmaktan gözaltına alındı. 
     Federal savcı Mike Johns, ''Seif'i, mahkemede ayakta kalabilmesi için zorla beslememiz gerekiyor'' diyerek, bu amaçla dava açtı. 
     Yargıcın onay vermesi halinde Seif, mahkeme kararıyla zorla beslenen ilk kişi olacak. 
     11 Eylül'den bu yana gözaltına alınan 1100 kişiden 14'ünün, 
     protesto amacıyla açlık grevinde olduğu belirtiliyor. 
     ABD Göçmen Bürosu sözcüsü Karen Kraushaar, zorla beslemede hükümetin hakkı olduğunu savundu. Kraushaar, ''insanların kendilerine zarar vermesine razı olamazsınız'' dedi. 
     Şerif Joe Arpaio, gazetecilere, açlık grevindeki Seif'e, ''şehit olmak istiyorsan benim nezarethanemde olma'' dediğini, ancak Seif'in, serbest bırakılıncaya kadar grevini sürdüreceğini söylediğini anlattı. 
     Malik Muhammed Seif'in, 1990'lı yıllarda Arizona uçuş okullarında eğitim gördüğü, ancak havayolu pilotluğu testlerinden geçemediği belirtiliyor. 
     Aldığı yeni bir ev için, 11 Eylül olayları öncesinde Fransa'da bulunan Seif'in, kendisini bulan Amerikan polisi tarafından, sorgulanmak üzere gönüllü olarak ABD'ye geri dönmesi istendi ve döner dönmez de Federal Soruşturma Bürosu FBI yetkilileri tarafından havaalanında gözaltına alındı. 
     Seif, FBI yetkililerine, Arizona'da, 11 Eylül'de uçak kaçıranlardan biri olan Hani Hancur ile yemekli bir partide tanıştığını ve aynı camiye gittiklerini anlattı. 
     






</TEXT>
</DOC>
