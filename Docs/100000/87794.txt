<DOC>
<DOCNO> 87794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/04/spor/spo02.html </URL>
<DATE> 2002/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hadi Almeyda 
</HEADLINE>
<TEXT>

Bonservis konusunda anlaşmaya varan Parma ve Fenerbahçe, Arjantinli oyuncunun kararına kilitlendi. Yıldız futbolcuya "Çabuk ol" mesajı iletildi 
     Parma bekliyor 
     PARMA Kulübü Genel Direktörü Luca Baraldi, İtalyan gazetelerine verdiği demeçte Almeyda’nın bonservisi için Fenerbahçe Kulübü ile anlaştıklarını söyledi. Baraldi, Ortega konusunda da hiçbir problemin olmadığına dikkat çekti, "Japonya’da bulunan Almeyda’dan haber bekliyoruz. Kendisinden henüz onay gelmedi. Transferin sonuçlanması bu futbolcunun evet demesine bağlı" dedi. 
     
     Telefon trafiği 
     FENERBAHÇELİ yöneticilerin Japonya seferi de Almeyda’nın cevabına endekslendi. Ortega ile prensipte anlaşan Sarı - Lacivertliler, Dünya Kupası’nda iki yıldıza da imza attırmanın planlarını yapıyor. Bu nedenle Almeyda ile sürekli telefon bağlantısını kuran Fenerbahçeli yöneticiler bu oyuncudan bir an önce kararını açıklamasını istediler. Bu iki transferin hafta sonuna kadar çözülmesi bekleniyor. 
     
Erdal’ın işi tamam      SARI - Lacivertli kulüple daha önce ön anlaşma imzalayan Bayern Münihli Erdal’ın bonservisi alındı. Dış İlişkiler Sorumlusu Sadettin Saran uzun süren görüşmeler sonrası Alman kulübünü ikna etti ve transfere noktayı koydu. Erdal’ın 24 Haziran’da başlayacak olan hazırlık çalışmalarına katılacağı belirtildi. 
     
Okan’a geri dönüş      TEKNİK Direktör Lorant’ın sağ kanada oyuncu istemesi üzerine Gençlerbirliği’nin genç yıldızı Okan için yeni bir girişimin daha yapılacağı belirtildi. Transfer Komitesi bonservisi dört milyon dolar olan Okan’ın fiyatını düşürmek amacıyla Başkent ekibi ile bir kez daha pazarlık masasına oturmayı planlıyor. 
     



 SPOR 

































</TEXT>
</DOC>
