<DOC>
<DOCNO> 83382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/11/spor/aspo.html </URL>
<DATE> 2002/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
KRALLARIN GÜNÜ 
</HEADLINE>
<TEXT>

48. Yılın Sporcusu ödül töreni, görkemi ve coşkusuyla yine göz kamaştırdı. 2001 yılında Türk sporuna damgasını vuranlar, ülkenin en eski anketinde zirveye çıkmanın onurunu yaşadılar 
     Ünlü isimler katıldı 
     MİLLİYET’in yarım asıra yakın bir tarihe sahip dev organizasyonu 48.Yılın Sporcusu Anketi’nde zirveyi paylaşanlar ödüllerini muhteşem bir törenle aldılar. Doğan Medya Center’da düzenlenen görkemli ödül törenine, spor, siyaset, iş ve sanat dünyasının birçok ünlü ismi katıldı. Sunuculuğunu Mustafa Yolaşan’ın yaptığı törene, Türk Pop Müziği’nin iki güçlü sesi Mirkelam ve Işın Karaca da şarkılarıyla ayrı bir renk ve neşe kattılar. 
     
     Mutlu’nun ödülü Doğan’dan 
     1954 yılından beri okuyucularının oylarıyla yılın sporcusunu seçen MİLLİYET’in 2001 yılında yılın sporcusu olarak kürsüye çıkardığı isim Halter’in küçük dev adamı Halil Mutlu idi. Yılın Sporcusu Anketi’ne peş peşe üçüncü kez bu onura layık görülen Mutlu’nun ödülünü alkışlar arasında gazetemiz sahibi Aydın Doğan verdi. Yılın takımı unvanına layık görülen Efes Pilsen Basketbol Takımı ise ödülünü Spor Bakanı Fikret Ünlü’nün elinden aldı. 
     
     Alkışlar dinmek bilmedi 
     FENERBAHÇE ve A Milli Futbol Takımı’nın kalecisi Rüştü Reçber, Yılın Futbolcusu ödülünü Büyükşehir Belediye Başkanı Ali Müfit Gürtuna’dan alırken, Yılın Antrenörü ödülünün sahibi Aydın Örs’e ise plaketini Milli Takım Teknik Direktörü Şenol Güneş verdi. Yılın Spor Adamı kürsüsünü paylaşan Fenerbahçe Başkanı Aziz Yıldırım ve TESYEV Başkanı Yavuz Kocaömer’e ödüllerini de, İcra Kurulu Başkanı ve gazetemiz Genel Yayın Yönetmeni Mehmet Y. Yılmaz verdi. 
     
     Şifo Mehmet zirvede 
     JÜBİLESİNİN tüm gelirini TEGEV’e bağışlayarak Onur Ödülü’nün haklı sahibi olan Mehmet Özdilek, ödülünü TSYD Başkanı Attila Gökçe’den aldı. Şükran Ödülü’nün sahibi Vedat Bayram’a ise plaketini Doğan Holding Yönetim Kurulu üyesi Taylan Bilgel verdi. Namık Sevik Ödülü’nün sahibi Şansal Büyüka ödülünü Servis Müdürümüz Necil Ülgen’in elinden aldı. Özel ödüle layık görülen Rumen Teknik Direktör Mircea Lucescu’ya ise plaketini Milliyet Gazetesi Başyazarı Güneri Civaoğlu verdi. 
     
ÜÇÜNCÜ KEZ ZİRVEDE      Ona halterin yeni efsanesi diyorlar... Kiloların altına girip de, sırtladığında yüzünde beliren gülümseme ve alaycı ifade, aslında "Ben en iyisiyim" mesajını yolluyor herkese... Üst üste üçüncü kez, gazetemiz sahibi Aydın Doğan’ın elinden aldığı ödül, terinin son damlasına kadar hakkıydı Mutlu’nun... Ve söz verdi "Nice altınlar ve nice rekorların arkası gelecek." 
     
ALTIN ELDİVEN      Rüştü, şüphesiz Dünya’nın sayılı kalecilerinden... Ona, "Altın Eldiven" diyorlar. Milli kalecimize ödülünü, Belediye Başkanı Ali Müfit Gürtuna verdi. 
     
ÖRNEK OLDULAR      Türk sporunun iki örnek ismi Aziz Yıldırım ve Yavuz Kocaömer. Ödülleri gazetemiz İcra Kurulu Başkanı ve Genel Yayın Yönetmeni Mehmet Y. Yılmaz’dan... 
     
ÜLKENİN GURURLARI      Yok aslında birbirlerinden farkları, ikisi de bu ülkenin yetiştirdiği gurur abideleri.. Ama bu kez ödülün sahibi Aydın Örs, sunanı ise Şenol Güneş... 
     
ŞİFO’YA AZ BİLE      Şifo Mehmet futbolculuğunda da centilmendi. Eğitime sağladığı katkı ile gönüllerde taht kurdu ve ödülünü de TSYD Başkanı Attila Gökçe’den aldı.. 
     
SEVİK’İN ÖĞRENCİSİ      Spor basınının duayeni Namık Sevik’in en başarılı öğrencilerinden Şansal Büyüka, ekolün yeni temsilcisi ve müdürümüz Necil Ülgen’den ödülünü aldı. 
     
UNUTULMAYACAK      Sadece Galatasaray ve Türk futboluna yaptığı katkılar, şampiyonluklar ve zaferlerle hatırlanmayacak Lucescu... Belki de, bu sahneleri bize, başka bir kulüpte tekrar yaşatacak... Ama, onu unutulmayacakların arasına yerleştiren sadece sportif kişiliği değil, özel ödülü hak edecek özel kişiliği olacak kuşkusuz... Rumen hocanın ödülü de Güneri Civaoğlu’dan geldi. 
     
TESİS GÖNÜLLÜSÜ      Vedat Bayram’a, tesis atağıyla hak ettiği ödülünü Taylan Bilgel verdi. Bayram İstanbul’daki tesisleşmeye sağladığı inanılmaz katkıyla tüm müdürlere örnek oldu. 
     
DARISI ŞAMPİYONLUĞA      48. yıl pastasının bu sene bir başka anlamı daha vardı... Üzerinde, bize 48 yıl sonra Dünya Kupası gururunu yaşatan Milli Takım’ın fotoğrafı bulunuyordu.. Yüzlerdeki umut, Şenol Güneş’in pastayı kesişiyle, "Darısı şampiyonluk pastasına" dileklerini de beraberinde getirdi. 
     
Sporumuzda onlar da var      YILIN Sporcusu gecemize, engelli sporcularımız da konuk oldu. TESYEV Başkanı Yavuz Kocaömer’i aldığı ödülde yalnız bırakmak istemeyen ve coşkularını her an geceye yansıtan engelli sporcuların mesajları da ders doluydu ARTIK SPORDA BİZ DE VARIZ 
     
Muhteşem galaAy-Yıldızlı ekibimiz, Dünya Kupası öncesinde, en büyük onuru Yılın Milli Takımı ödülü ile yaşadı. Takımımız sahneye çıktığında adeta yer yerinden oynadı 
     Ödül Yalçındağ’dan 
     48 yıllık bir hasreti noktalayarak Dünya Kupası finallerine katılmaya hak kazanan ve bu başarısıyla Milliyet okurlarının oylarıyla Yılın Milli Takımı’nda kürsünün zirvesinde yer alan A Milli Futbol Takımı ödülünü almak için podyuma çıktığında adeta yer yerinden oynadı. Tarkan’ın Milli Takım için bestelediği şarkı eşliğinde, Ay-Yıldızlı balonlar ve bayraklarla süslü kürsüye çıkan Milli Takımımız’a ödüllerini Doğan Medya Grubu Başkanı Mehmet Ali Yalçındağ verdi. 
     
     Coşkulu sevgi seli 
     MİLLİ Takımlar Teknik Direktörü Şenol Güneş, Milli Takım Menajeri Can Çobanoğlu ve Dünya Kupası finallerinde mücadele edecek olan futbolcular, eşleri ve çocuklarıyla birlikte katıldıkları ödül töreninde coşkulu bir sevgi gösterisiyle karşılaştılar. Gecenin finalinde sahneye gelen dev pastayı, Spor Bakanı Ünlü, Teknik Direktör Güneş, İstanbul Büyükşehir Belediye Başkanı Gürtuna birlikte kesti. Kore Gazileri de geceye ayrı bir renk kattı. 
     
TEBRİKLER HOCAM      Milli Takım’ın zaferinde kuşkusuz büyük pay sahibi olan Şenol Güneş ödülünü, Doğan Medya Grubu Başkanı M.Ali Yalçındağ’ın elinden aldı. 
     
MUTLU GAZİLER      A Milli Takımımız’ı desteklemek için Futbol Federasyonu’nun davetlisi olarak Güney Kore’ye gidecek olan Kore Gazileri gecede Yılın Sporcusu Halil Mutlu ile tanışmaktan büyük mutluluk duydular ve hatıra fotoğrafı çektirdiler. 
     
DOPİNG IŞIN’LADI      Pop müziğin yeni, ama güçlü sesi Işın Karaca, "Türkiye için" parçasıyla, Milli Takımı’za adeta doping verdi. 
     
ALKIŞLAR EFES’E      Basketbolda, onların başarılarıyla büyüdü bir nesil... Bakan Fikret Ünlü’nün elinden Yılın Takımı ödülünü alırken, bunun bilincindeydiler kuşkusuz... Ve salladıkları Türk bayraklarıyla geleceğe mesaj verdiler Bizi izlemeye devam edin... 
     
ONUR POZU      Gecemizi şereflendiren engelli sporcular, ödül alan TESYEV Başkanı Yavuz Kocaömer ile bu onur pozunu verirlerken, umut doluydular... 
     
HASRET GİDERDİLER      Biri İtalya’da futbol yaşamını sürdürüyor, diğeri Türk futboluna hizmete hazırlanıyor... Okan ile Mehmet’in konuları tabii ki, futboldu... 
     
START MİRKELAM’DAN      Süper galaya katılanlar, geceye Mirkelam sürprizi ile başladılar. Onun da, şarkı sözleri Milli Takım’a yönelikti... Ve herkesi coşturdu... 
     
USTALARIN USTASI      Mustafa Yolaşan, sunumdaki ustalığını yine kanıtladı. Yolaşan geceyi, yılların deneyimi ile görkemli bir şölene dönüştürdü. 
     



 SPOR 























</TEXT>
</DOC>
