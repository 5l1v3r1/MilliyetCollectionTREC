<DOC>
<DOCNO> 57678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/18/ekonomi/eko01.html </URL>
<DATE> 2001/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Komisyonsuz euro için sadece 12 gün kaldı... 
</HEADLINE>
<TEXT>

Euro yılbaşında 12 Avrupa ülkesinin parasını tedavülden kaldıracak. Elinde bu ülkelerin parası bulunanların komisyon ödemeden euroya geçmeleri için yalnızca 12 günü var 
     TARIK YILMAZ 

     Avrupa, siyasi birlik için en önemli adımlardan biri olan ortak para birimi euroya 1 Ocak 2002 tarihinde geçecek. Bu tarihten itibaren 12 Avrupa Birliği üyesi ülkenin Almanya, Fransa, İtalya, Belçika, Hollanda, Lüksemburg, İspanya, Portekiz, İrlanda, Avusturya, Finlandiya, Yunanistan parası tedavülden kaldırılacak. 
     Ellerinde bu ülkelerin parası bulunan yatırımcıların dövizlerini komisyonsuz olarak euroya çevirmeleri için önlerinde sadece 12 günleri kaldı. Bu nedenle yatırımcıların ellerini çabuk tutması gerekiyor. Döviz sahipleri, yılbaşına kadar bankalarda euro hesabı açtırmaları durumunda komisyon ödemeyecek. 
     
Yastık altı için hesap açın      Tarihin en büyük mali operasyonunu başlatan Avrupa’da, yılbaşından itibaren mark, florin, şilin gibi Türk tasarruf sahibinin itibar ettiği paralar tarihe karışacak. Fransız Frangı ile İrlanda Lirası dışındaki para birimleri, 28 Şubat 2002’ye kadar tedavülde kalacak. Yerel para birimlerinin tedavülden kaldırılması Fransa’da 17 Şubat, İrlanda’da ise 9 Şubat’ta olacak. Alışverişlerde bu tarihe kadar geçerli olacak yerel para birimleri, bu tarihten sonra Merkez Bankalarına götürülerek euro ile değiştirilebilecek. 
     Yastık altında döviz bulunduran tasarrufçuların euro’ya komisyonsuz geçiş için yılbaşından önce döviz hesabı açtırmaları gerekiyor. 
     
Komisyon oranı serbest      Merkez Bankası MB , yılbaşına kadar yapılacak değişimlerden bankaların komisyon almayacaklarını, 2002’den itibaren ise komisyon oranının serbest olduğunu açıkladı. 2002’den itibaren bankalar komisyonlarını serbestçe belirleyerek masraf alacaklar. Merkez Bankası, nakit euro isteyen bankalardan İstanbul ve Ankara Merkez şubelerinden 1 euro için 2 bin lira, diğer şehirlerdeki şubeler için 2 bin 500 lira komisyon alacağını bildirdi. Bankalar ya da yetkili döviz büfelerinin buna ne kadar komisyon ekleyecekleri ise belli değil. 
     
Komisyon ödeyerek 1 yıl içinde değiştirme şansınız var      Bazı bankalar, dövizini yılbaşından önce bankaya getirip 15 gün hesapta bırakması durumunda 2002 yılında getirilecek dövizlerden de komisyon almayacaklarını bildirdi. Böylece yılbaşından sonra komisyonsuz değişimin yolu da açılmış oldu. Parasını bankaya 2002’den önce yatırıp yılbaşından hemen sonra nakit olarak çekmek isteyenlerin ise dağıtımın 1 Ocak 2002’de başlaması nedeniyle bir miktar bekleyeceği tahmin ediliyor. 
     
Oran belli değil      Türkiye’de, Merkez Bankası elinde euro’ya dönüşmesi gereken paraları tutanlara 31 Aralık 2003 tarihine kadar süre tanıdı. Bu tarihe kadar Merkez Bankası’na markını götürenler euro ile değiştirebilecek. Ancak Merkez Bankası’nın bu değişimden ne kadar komisyon alacağı belli değil. 
     Euro’ya geçecek ülkelerden Finlandiya, Fransa, İtalya ve Yunanistan merkez bankalarında yerel para birimleri 10 yıl, Portekiz’de 20 yıl, Hollanda da 30 yıl içinde değiştirilebilecek. Diğer ülkelerin merkez bankaları ise değişime süre koymadığını açıkladı. 
     
Eurolar artık piyasada      Almanya’da, 1 Ocak 2002 tarihinden itibaren geçerli olacak euro’nun dağıtımına başlandı. Yıllarca süren hazırlıkların ardından toplam 12 AB üyesi ülke kapsamında geçerli olacak olan ortak para birimi Euro, Almanya çapında, içinde 10 euro 23 sent bulunan toplam 53 milyon 500 bin adet küçük madeni para torbacığı halinde, 20 mark karşılığında halka dağıtılıyor. 
     
Talep yoğun      Ülkede 28 Şubat 2002 tarihine kadar hem mark, hem de euro kullanılabilecek, mark ile yapılan alış - verişlerde para üstü euro cinsinden verilecek. Alman Merkez Bankası Bundesbank Başkanı Ernst Welteke, daha önce Başbakan Gerhard Schröder’e sunulan euro torbalarından birincisini gece yarısı Frankfurt’ta ilk müşteriye teslim etti. Almanya’nın birçok kentinde bankaların önünde uzun kuyruklar oluştuğu ve halkın euro torbası’ alabilmek için bankalar önünde beklediği bildirildi. 
     
Euro’ya nasıl çevireceksiniz      Mark ve tedavülden kalkacak diğer para birimlerinin euro’ya dönüşümünde Avrupa Merkez Bankası’nın AMB 1999 yılında belirlediği "dönüşüm oranları" kullanılacak. Bunun dışında bir parite uygulanmayacak. 
     Avrupa Merkez Bankası, örneğin mark için dönüşüm oranını, 1 euro 1.95583 mark olarak belirledi. Buna göre, elinde 1000 Alman Markı olan bir tasarruf sahibinin parası yılbaşından itibaren 1000 1.95583 511.29 euro olacak. 
     



 EKONOMİ 













</TEXT>
</DOC>
