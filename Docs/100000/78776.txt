<DOC>
<DOCNO> 78776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/17/guncel/gun08.html </URL>
<DATE> 2002/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İnanılmaz olay 
</HEADLINE>
<TEXT>
Bodrum’da deniz yükseldi 
Bodrum’da aralıklarla yükselip alçalan deniz, deprem paniği yarattı 
     YAŞAR ANTER Bodrum DHA 

     Bodrum’da önceki gün öğle saatlerinden itibaren denizin aralıklarla yarım metre kadar yükselip alçalması ve meteorolojinin basınç ölçen cihazlarındaki tuhaf dalgalanmalar, deprem paniği yarattı. Uzmanlar dün de devam eden olayın denizlerdeki normal gelgit olmadığını söylerken Bodrum Belediyesi anonslarla, denizcileri liman dışına çıkmamaları konusunda uyardı. 
     
     Olağanüstü durum 
     Uzmanların yaptığı gözlem sonucu, 45’er dakikalık aralıklarla aniden yarım metre yükselen denizin, 3 dakika içinde tekrar alçaldığı, deniz suyu sıcaklığının da azaldığı saptandı. Meteoroloji’nin basınç ölçen cihazlarında da tuhaf dalgalanmalar kaydedildi. Denizdeki bu hareketliliğin normal gelgit olmadığını vurgulayan sualtı arkeoloğu Aşkın Cambazoğlu, şöyle konuştu "Gelgitlerde uzun aralıklarla deniz seviyesi yükselir ve geri çekilir. Şimdi olduğu gibi deniz yükselip 3 dakika sonra sular çekilmez. Bu tür olaylara sık rastlanılmıyor. Tabanda oluşan hareketlenmelerden kaynaklanmış olabilir." 
     Yrd.Doç. Dr. Erdem Sayın da, olayı şöyle değerlendirdi "Tsunami ihtimali akla geliyor. Ancak, bunda da depremin büyüklüğüne göre, boyu 2, 3, 4 metreye ulaşan dalgalar olması gerekir. Dalga olmadan su seviyesinde ani yükselme ve düşüş görülüyorsa olağanüstü bir durum söz konusudur." 
     
     Uzman gözüyle... 
"Gelgit, değil, heyelan olabilir"      İ.Ü. Jeofizik bölümü öğretim üyesi Yrd. Doç. Dr. Oğuz Gündoğdu ise şunları söyledi "17 Ağustos’tan önce de benzeri su hareketleri oldu. Depremden önce gerilmeye bağlı olarak heyelanlar oluştu. Ancak Bodrum’da denizin yarım metre inip çıkmasının nedeni denizin içindeki heyelandan olabilir. Kesinlikle gelgit olamaz. Olayın doğru gözlenmesi gerekir. Ne kadarlık bir alanda yükselmeler olduğu da önemli. Büyük olasılıkla deniz içindeki heyelandan olabilir. Orada yakında 5.6 büyüklüğünde bir deprem olmuştu, o yüzden de olabilir. Onun dışında büyük bir doğa olayına gebe olacak bişey olsa bütün kıyıda gözlenmesi gerekir. Yani büyük bir doğa olayı geliyorum’ derse bir sürü başka değişiklikler de olur." 
     



 GÜNCEL 




























</TEXT>
</DOC>
