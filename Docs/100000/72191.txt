<DOC>
<DOCNO> 72191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/son/sonspo12.html </URL>
<DATE> 2002/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor "Galatasaray'ı yeneceğimize gönülden inanıyoruz" 
</HEADLINE>
<TEXT>

     Trabzonspor Kulübü Başkan Yardımcısı Ahmet Ağaoğlu, hafta sonunda sahalarında Galatasaray ile yapacakları karşılaşmadan galibiyetle ayrılacaklarına gönülden inandıklarını söyledi. 
     Galatasaray maçında Trabzonspor'un gerçek gücünü göstererek iyi bir futbol ortaya koyacağını belirten Ağaoğlu, ''Galatasaray maçından galibiyetle ayrılacağımıza gönülden inanıyoruz. İki takımın da belirli hedefleri var. Zevkli bir karşılaşma olacak. Ancak taraftarımız önünde 3 puanı alan taraf olmak istiyoruz'' dedi. 
     Trabzonspor'un mevcut kadrosunun her maçı kazanacak güçte olduğunu da kaydeden Ağaoğlu, ''Hakemler konusunda da herhangi bir endişemiz yok. Türkiye'de şu anda Avrupa Şampiyonlar Ligi'nde görev yapabilecek 8-10 hakem var. Biz, Mutlu Çelik'ten başka bir hakem hakkında görüş 
     belirtmedik. Türk hakemlerinin iyi niyetinden şüphemiz yok'' diye konuştu. Trabzonspor'un UEFA Kupası'na katılma hedefini gerçekleştirmeye çalıştıklarını da belirten Ağaoğlu, şöyle devam etti ''Elimizdeki mevcut kadroya bakıldığı zaman ligdeki yerimizin, şu anda bulunduğumuz yerin üstünde olması gerektiğine inanıyorum. Ancak Trabzonspor'da önemli işleri başardık. Kulübün ekonomisini çok iyi bir seviyeye getirdik. Önümüzdeki 1-2 ay içerisinde de daha iyi olacağız. Önümüzdeki 2-3 yılın çekirdek kadrosunu oluşturmak çabası içindeyiz. Aldığımız şanssız sonuçlardan sonra üzerimizde yoğun baskı oldu. Bu baskıya da göğüs germek kolay değildi. Dolayısıyla hedefimiz UEFA Kupası'na katılabilmek değil, zirve olmalıydı. Ancak önümüzdeki yıl daha büyük hedeflerimiz olacak.'' Öte yandan Yimpaş Yozgatspor galibiyetinden dolayı futbolculara Galatasaray maçı öncesi 2 bin 500'er dolar ekstra prim verileceği bildirildi. 
     






</TEXT>
</DOC>
