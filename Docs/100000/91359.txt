<DOC>
<DOCNO> 91359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/22/spor/yurundul.html </URL>
<DATE> 2002/06/22/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Hak eden kazandı 
</HEADLINE>
<TEXT>

     Ceyrek finalde Brezilya - İngiltere eşleşmesi önemli bir karşılaşmaydı. 
     Brezilya oturmuş kolektif uyumu ile ilk dakikadan itibaren topa sahip olup oyuna hükmeden taraftı. Ancak İngiltere Teknik Direktörü Eriksson rakibin hücum gücünü en aza indirecek tedbirleri iyi düşünmüştü. Dörtlü defansla çok iyi bütünleşen iki ön libero Butt ve Scholes on sekizin önüne iyi tıkadılar. Roberto Carlos ve Cafu’nun kulvarı da Beckham ile Sinclair’in arkadaşlarına yakın desteğiyle kapatılınca Brezilya üretkenlik sağlayamadı. Bunun yanında Lucio’nun kişisel hatasıyla yenik duruma düştüler. 45 dakika oyuna hükmetmelerine rağmen, yetenekli oyuncuları yüzlerini kaleye dönüp genişlik bulamayınca Brezilya devrenin uzatma bölümünde golü yakaladı. 
     İkinci yarının hemen başında Ronaldinho çok uzak bir frikikten ileriye çıkan Seaman’ı avlayınca, saha içi dengeleri Brezilya lehine değişti. Ancak hakemin yanlış yorumuyla Ronaldinho kırmızı kart görünce, İngiltere’ye ümit doğdu. Ama son 30 dakikalık sürede İngilizler ne pres yapabildi, ne rakibi baskı altına aldı, ne de pozisyon buldu. Takım halinde fiziki çöküntü sergilediler. Brezilya’nın deneyimli oyuncuları panik yapmadan oyunu istedikleri gibi yönlendirdiler ve tehlike yaşamadılar. Brezilya’nın en önemli artılarından birisi savunma güvencelerini ihmal etmemeleri. Belki Lucio hata yaptı ama, R.Junior Edmilson ikilisiyle arasındaki uyum mükemmele yakın. 
     İngiltere takım savunması olarak iyiydi, ama hücum güçleri çok düşüktü. Attıkları gol hediyeydi. Skor avantajına sahipken etkili kontrataklar yapamadılar. Son yarım saatte rakipleri eksikken ve yenik durumdayken de etkili olamadılar. Bütün bunları göz önüne alınca hak eden kazandı. 
     



 SPOR 


































</TEXT>
</DOC>
