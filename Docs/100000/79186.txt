<DOC>
<DOCNO> 79186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/19/guncel/agun.html </URL>
<DATE> 2002/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
3 ÖLÜ 70 YARALI 
</HEADLINE>
<TEXT>
ABD’deki İkiz Kuleler’e yönelik kamikaze saldırılarının benzeri İtalya’da gerçekleşti 11 Eylül korkusu 
Milano’daki 30 katlı Pirelli gökdelenine küçük bir uçağın çarpması, tüm dünyaya 11 Eylül’ü hatırlattı. New York borsası düştü. TV’ler canlı yayına geçti. Ancak olayın kaza olduğu anlaşıldı 
     DIŞ HABERLER SERVİSİ 

     İtalya’nın Milano kentinde dün mesai saati bitiminde küçük bir turizm uçağının, finans sembolü 30 katlı "Pirelli" gökdelenine çarpması, 11 Eylül faciasını hatırlattı, tüm dünyayı ayağa kaldıran olayın daha sonra kaza olduğunun belirlenmesi, yüreklere su serpti. Kaza sonunda ilk belirlemelere göre, pilotla birlikte 3 kişi yaşamını yitirdi, 70 kişi de yaralandı. Olayı duyar duymaz Bulgaristan gezisini yarıda kesen İtalya Başbakanı Silvio Berlusconi de İtalya’ya dönerken, 1200 kişinin çalıştığı kulede kaza sırasında 300 kişinin bulunduğu bildirildi. 
     
     İnişe 6 km kalmıştı 
     Air Commander tipi küçük uçakla İsviçre’nin Locarno Havaalanı’ndan kalkarak Milano’ya gelen deneyimli pilot Luigi Fasullo 68 , burada beliren arıza üzerine 6 km uzaklıktaki Linate Havaalanı uçuş kulesine S.O.S. yolladı. Uçağın kontrolden çıkmasının ardından gökdelenin 25. katına çarpmasıyla ortalık birden savaş alanına döndü. Uçağın çarptığı katın üzerinde alevler ve dumanlar içinde kalan 26 ve 27. katların inşa halinde olduğu ve kimsenin bulunmadığı öğrenildi. 
     Bir yetkili, uçağın iniş takımlarında sorun bildirildiğini ve yerel bir havaalanına iniş yapmak için havada daire çizdiğini kaydetti. Bazı kaynaklar da, uçağın çarpmadan önce yanmaya başladığını, ancak yönünü değiştirmediğini bildirdi. 
     
     Terör değil kaza 
     Önce olayın "terör" saldırısı olabileceğini bildiren İtalyan Senato Başkanı Marcello Pera, kaza olasılığının güçlenmesi üzerine açıklamasını geri çekti. İçişleri Bakanı Claudio Scajola da, olayın büyük olasılıkla kaza olduğunu belirterek, herkesi rahatlattı. İtalya Ulusal Hava Güvenlik Ajansı da, olayın "kesinlikle kaza olduğunu" bildirdi. Olayla ilgili ABD Başkanı Bush’a sürekli bilgi veren İtalyan yetkililerinin talimatı üzerine her ihtimale karşı Milano’daki ABD temsilcilikle-rinin çevresinde güvenlik önlemleri artırıldı. 
     
New York Borsası’nı sarstı      İtalya’da küçük bir turistik uçağın 30 katlı gökdelene çarpması, 11 Eylül’ün anılarının h l canlı olduğu New York Borsası’nda büyük telaş yarattı. Borsada, haberin duyulmasının hemen ardından Dow Jones Endeksi 100 puan azalarak 10.120 puana, Nasdaq Endeksi de 22.36 puan azalarak 1.788.31 puana indi. Ancak olayın bir terör saldırısı değil, bir kaza sonucu meydana geldiğinin kesinleşmesi üzerine, Amerikalılar rahat bir nefes aldı. Geçici şokun ardından borsanın yavaş yavaş toparlanmaya başladığı açıklandı. 
     
Dünya medyası alarma geçti      Pirelli gökdelenine dün akşam saatlerinde küçük bir uçağın çarptığı yolundaki haberler, dünya medyasının ilk flaş haberi oldu. Başta Amerikan CNN televizyonu olmak üzere yayınını kesen kanallar, olayı Milano’dan canlı bağlantılarla dakika dakika dünyaya duyururken, haber ajansları da acil koduyla gelişmeleri abonelerine aktardı. Ancak kısa süre sonra olayın bir kaza sonucu olduğunun kesinleşmesi üzerine, televizyon kanallarıyla uluslararası haber ajanslarındaki alarm yayını normale döndü. 
     



 GÜNCEL 

















</TEXT>
</DOC>
