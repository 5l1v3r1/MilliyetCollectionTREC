<DOC>
<DOCNO> 51176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/08/ekonomi/aeko.html </URL>
<DATE> 2001/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadın bakan görmeyince içim daralıyor 
</HEADLINE>
<TEXT>

Devlet Bakanı Kemal Derviş, Ben Bakanlar Kurulu’na ne zaman girsem 36 erkek görünce içim daralıyor’ dedi 
     ANKARA Milliyet 

     Daha önce de kadınları önemli pozisyonlarda görme arzusunu dile getiren Devlet Bakanı Kemal Derviş, "Bakanlar Kurulu’nda 36 erkek görünce içim daralıyor" dedi. 
     ABD eski Başkanı George Bush’un Ulusal Güvenlik Danışmanı Emekli General Brent Scowcroft’un başkanlığındaki Türk - Amerikan İş Konseyi ATC heyeti onuruna verilen öğle yemeğine katılan Derviş, AB ile ilişkilerde kadınların durumunun da önemli olduğuna dikkat çekti. 
     
     11 Eylül şoku atlatılıyor 
     Derviş, Türkiye’nin kadınlara haklarını 1930’lu yıllarda verdiğini belirterek, "Bakanlar Kurulu’na ne zaman girsem 36 erkek bakan görünce içim daralıyor" dedi. Derviş’in kadınları önemli pozisyonlarda görme arzusunu Türk Telekom Yönetim Kurulu’nun seçimleri sırasında da dile getirmiş ve "Benim arzum yönetim kuruluna kadın yönetici de atanmasıydı. Ama kadın arkadaş bulmadık. Kadınları daha sık üst düzey görevlerde görmek istiyorum" demişti. 
     Derviş, toplantının basına açık bölümündeki konuşmasında ise IMF ile 2002 için yeni bir senaryo oluşturmaya çalıştıklarını belirterek, "Türkiye’nin finansman sorunun çözülmesi için alternatif kaynaklar bulunacak" dedi. Derviş, IMF ve G - 7’lerle yapılan görüşmelerde prensipte anlaşmaya vardıklarını belirterek, "Dışardan gelecek yardımla 11 Eylül’ün yarattığı şoku atlatacağız" dedi. Halen bir tasarruf paketi üzerinde çalışıldığını açıklayan Derviş, "Vergiler hiçbir şekilde indirilmeyecek" dedi. 
     
     Fakir de bombalanır’ 
     Uluslararası terörle mücadelenin önemini de anlatan Derviş, "Terörle mücadelede fakatlar’ yoktur" dedi. "Biz bunları bombalalıyoruz ama bu insanlar çok fakir diyemeyiz. Burada iyi bir ince ayar lazım" dedi. Derviş, "ABD bütün insanların sorunlarını çözemez ama kalkınma çabalarına destek verebilir" diye konuştu. 
     
Kitlesel işten çıkarmalara gerek yok’      Devlet Bakanı Kemal Derviş, ATC heyetine Türkiye’nin kamu personel sayısının çok fazla olmadığını söyledi. 
     Derviş, heyetin onuruna verilen öğle yemeğinin basına kapalı bölümünde "Yapmamız gereken fazla personeli etkin çalışabilecekleri bir yere almak. Bunu acı vermeden yapmak olasıdır. Kitlesel işten çıkarmalara gerek yok" dedi. 
     Öte yandan Saadet Partisi’nin "AB yardımlarından yararlanabilmek için kurulması gereken Mali Koordinasyon Üniteleri" ile ilgili soru önergesini yanıtlayan Kemal Derviş, AB’den sağlanacak mali yardımların Ulusal Fon’da toplanacağını ve mali işbirliğinin koordinasyonunu Başbakan Yardımcısı Mesut Yılmaz’ın yürüteceğini söyledi. 
     



 EKONOMİ 



















</TEXT>
</DOC>
