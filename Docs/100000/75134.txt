<DOC>
<DOCNO> 75134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/son/sonspo10.html </URL>
<DATE> 2002/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe idmanında Hakan Bayraktar şov.. 
</HEADLINE>
<TEXT>

     Fenerbahçe hafta sonunda deplasmanda yapacağı Gençlerbirliği maçının hazırlıklarını tek antrenmanla sürdürdü. 
     Teknik direktör Werner Lorant yönetiminde Samandıra Tesisleri'nde yapılan ve yaklaşık 1.5 saat süren idmanda futbolcular, koşu ve gol çalışmasının ardından depar çalışması yaptı. 
     Alman çalıştırıcı, oyuncuları 2 gruba ayırarak gol çalışması yaptırdı. Forvet oyuncularının bulunduğu grupta soldan Abdullah ve Ali Güneş, sağdan da Fatih ile Hakan'ın ortalarına Revivo, Serdal, Andersson ve Oktay kaleye şut attı. 
     Çalışma sırasında Revivo 14, Oktay 13, Andersson 11 gol atarken, 2 gündür takımla denenen genç futbolcu Serdal ise yalnızca 6 gol atabildi. 
     Lorant, idman sırasında savunma oyuncuları Mustafa Doğan ile Ümit'i kısa bir süre ayrı olarak çalıştırdı. 
     Ümit Milli Takım'dan dönen Serhat, yan sahada tek başına koşu yaparken, ülkelerinin milli takımında bulunan Lazetiç, Rapaiç ve Zoran Mirkoviç, antrenmana katılmadı. 
     Rapaiç'in bugün, Yugoslav futbolcuların ise yarın İstanbul'a gelmesi bekleniyor. 
     Fenerbahçe, yarın yapacağı antrenmanla Gençlerbirliği maçı hazırlıklarını sürdürecek. 
     
     Hakan'dan isabetli şutlar 

     Werner Lorant'ın uzun bir aradan sonra Gaziantepspor maçında ilk 11'de görev verdiği Hakan Bayraktar, bugünkü antrenmanda performansı ile dikkat çekti. 
     İdmanda önce Fatih ile beraber ortalar yapan Hakan, daha sonra kaleye ceza alanı dışından şutlar attı. 
     Hakan'ın şutlarının yüzde 90'ı kaleye isabet ederken, bu futbolcu attığı 16 golle beğeni topladı. 
     Hakan'dan önce kaleye şut atan Ceyhun ise 11 gol atarken, bu futbolcu daha sonra Hakan'ın yerine sağdan ortalar yaptı. 
     






</TEXT>
</DOC>
