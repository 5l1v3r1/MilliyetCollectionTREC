<DOC>
<DOCNO> 84564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/son/soneko07.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem akıllandırdı... Hazır beton kullanımı 75'e yükseldi 
</HEADLINE>
<TEXT>

     Türkiye'nin yaşadığı en büyük doğal felaketlerden biri olan 17 Ağustos depremi öncesi, inşaatlarda yüzde 50 olan hazır beton kullanım oranının yüzde 75'e yükseldiği bildirildi. 
     Türkiye Hazır Beton Birliği THBB Başkanı Mürsel Öztürk, 1 ve 2. derece deprem kuşakları üzerinde bulunan Türkiye'de güvenli ve uzun ömürlü yapıya sahip olmanın temel kurallarından birinin hazır beton kullanımı olduğunu belirterek, deprem felaketi sonrası bilinçlenen vatandaşların konuya karşı hassasiyetlerinin arttığını söyledi. 
     Öztürk, toplumsal bilincin artması sayesinde, deprem öncesi yüzde 50 olan hazır beton kullanımının yüzde 75'e yükseldiğini ifade ederek, ''Bu rakam bile yetersiz. Kullanım oranı Avrupa ülkelerindeki gibi yüzde 100 olmalıdır'' dedi. 
     Deprem bölgelerinde kullanım zorunluluğu bulunan ''BS20'' sınıfı hazır betonun adının Avrupa Birliği'ne uyum çalışmaları nedeniyle ''C20'' olarak değiştirildiğini anlatan Öztürk, uzmanlar arasında, bu sınıftaki betonun bile deprem için yetersiz olduğu konusunda görüşler bulunduğunu belirtti. Öztürk, şöyle konuştu 
     ''Geçen yıl biraraya gelen çeşitli üniversitelerin inşaat fakülteleri öğretim üyeleri, incelemeler sonucu betonun içinde kullanılan demirin korozyona uğraması nedeniyle, hazır beton sınıfının C30'a çıkarılarak dayanıklılığının arttırılması konusunda görüş birliğine vardılar. Biz de hazır betoncular olarak bu görüşe katılıyoruz. Deprem bölgelerinde kullanılan beton kalitesinin daha da yükseltilmesi gerekir.'' Türkiye genelinde 250'nin üzerinde hazır beton tesisini bünyesinde toplayan Hazır Beton Birliği'nin ''TS 11222 Hazır Beton Standardı''nın çıkarılmasını sağladığını, ayrıca üye firmaların düzenli olarak sistem ve ürün denetimlerinin yapıldığını dile getiren Öztürk, yapılan denetimler sonucu kurallara aykırı üretim yapan 7 firmanın birlikten ihraç edildiğini söyledi. 
     
     HAZIR BETONU DOĞRU KULLANMAK 
     Öztürk, hazır beton kullanmanın kuralları olduğuna değinirken, şunları kaydetti 
     ''Hazır betonun şantiyede kullanım şartları da çok önem taşıyor. Örneğin pek çok inşaatta vibratör kullanılmamakta, daha kolay işlenebilmesi için kalıba dökülen hazır betona fazladan su eklenerek mukavemetin önemli ölçüde düşmesine neden olunmaktadır. Su oranı yüzde 20 artarsa, mukavemet yüzde 50 azalmaktadır. Bu betona ve giderek yapınıza verilebilecek en büyük zarardır. Betonun dökümünden sonra da hava koşullarına göre gerekli bakım kürünün uygulanması ve kalıpların zamanından önce sökülmemesi son dernece önemlidir.'' 
     





</TEXT>
</DOC>
