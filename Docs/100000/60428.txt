<DOC>
<DOCNO> 60428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/03/son/sontur07.html </URL>
<DATE> 2002/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye kar altında, köylerin şehirlerle bağlantısı kesildi 
</HEADLINE>
<TEXT>

     Yurdun büyük bölümünü etkisi altına alan kar yağışı ve tipi, ulaşımı olumsuz etkilemeye devam ediyor. Doğu Anadolu Bölgesi'nde bin 110, Orta Karadeniz'de bin 690, Batı Karadeniz'de bin 502 köy yolu ulaşıma kapandı. 
     Doğu Anadolu Bölgesi'ni etkisi altına alan yoğun kar yağışı nedeniyle Ağrı'da 118, Erzincan'da 213, Erzurum'da 646, Kars'ta 50, Ardahan'da 38, Iğdır'da 35 olmak 
     üzere bölgede bin 110 köy yolu ulaşıma kapandı. 
     Gece boyunca devam eden ve karla mücadele çalışmalarını da olumsuz yönde etkileyen fırtına sonucunda, elektrik direklerinin hasar görmesi nedeniyle, Erzurum'a bağlı 4 ilçeye ve şehir merkezindeki bazı semtlere elektrik verilemiyor. 
     Yetkililer, karla mücadele çalışmalarının 557 personelle sürdürüldüğünü belirterek, çalışmalar için 6.5 trilyon lira harcandığını, bu rakamın geçen yıla göre iki kat daha fazla olduğunu bildirdiler. 
     Meteoroloji Bölge Müdürlüğü'nden alınan bilgilere göre, Doğu Anadolu Bölgesi'ni etkisi altına alan kar yağışının önümüzdeki günlerde de devam etmesi bekleniyor. Kar kalınlıklarının şehir merkezlerinde 17, yüksek kesimlerde 60 santimetreye kadar ulaştığı bölgede, kar yağışının ardından hava sıcaklıklarında 10 ile 15 derece arasından düşüş yaşanacağı belirtildi. 
     Karayolları Bölge Müdürlüğü'nden alınan bilgiye göre, Erzincan- Sivas arasında Sakaltutan ve Kızıldağ mevkilerinde araçların çıkışına izin verilmezken, Erzurum-Karlıova, Ardahan-Şavşat, Erzurum-Bayburt Karayolu Kop Dağı geçidinde ulaşımın sağlanamadığı öğrenildi. 
     
     Orta Karadeniz 
     Samsun, Ordu, Amasya ve Sinop'ta bin 690 köy yolunun ulaşıma kapandığı bildirildi. Samsun Merkez ile Kavak, Asarcık, Havza, Vezirköprü, Ayvacık, Ladik, Salıpazarı, Terme, Tekkeköy, Çarşamba ve Ondokuzmayıs ilçelerinde 616 köy yolu ulaşıma kapalı bulunuyor. Yoğun kar yağışı nedeniyle Samsun merkez ve ilçelerindeki ilköğretim okulları ve liseler daha önce alınan kararla çeşitli sürelerle tatil edilmişti. 
     Bu arada, Samsun-Ankara, Samsun-Ordu ve Samsun-Sinop karayollarının bazı kesimlerinde ulaşım kontrollü olarak sağlanıyor. 
     Kar yağışının aralıklara devam ettiği Sinop'ta ise 398 köy yolu ulaşıma kapandı. Yetkililer, öncelikle taşımalı sisteme dahil köylerde yol açma çalışmalarına ağırlık verildiğini söylediler. 
     Amasya'da ise halen 202 köy yolunun ulaşıma kapalı bulunması nedeniyle Amasya Merkez ile Taşova Merkez haricindeki tüm okullar 7 Ocak Pazartesi gününe kadar tatil edildi. 
     Halen 474 köy yolunun ulaşıma kapalı olduğu Ordu'da, enerji nakil hatlarında meydana gelen arıza nedeniyle gece saat 01.00'den bu yana kent merkezi ile bağlı köy ve ilçelere elektrik verilemiyor. 
     Yetkililer, arızanın öğle saatlerine kadar giderilememesi durumunda, daha önce tatil edilen Akkuş, Aybastı, Korgan, Çaybaşı, İkizce ve Kumru'daki okulların yanı sıra merkez ilçe ile diğer ilçelerdeki okulların da 7 Ocak'a kadar tatil edilebileceğini söylediler. 
     Bu arada, elverişsiz hava koşullarının yol açtığı arızalar nedeniyle Samsun, Amasya ve Sinop'taki çok sayıda köye de elektrik verilemezken, bazı köylerle de telefon görüşmesi yapılamıyor. 
     
     Yalan ihbarlar 
     Doğu Karadeniz'de kar yağışı nedeniyle bin 502 köy yolunun ulaşıma kapandığı bildirildi. Köy Hizmetleri Trabzon Bölge Müdürlüğü'nden alınan bilgiye göre Artvin'de 49, Bayburt'ta 20, Giresun'da 519, Gümüşhane'de 302, Rize'de 150 ve Trabzon'da 462 köy ile yoğun kar yağışı nedeniyle ulaşım sağlanamıyor. 
     Köy Hizmetleri yetkilileri, köylerden ''Doğum yapacak olan var'', ''Cinayet işlendi'', ''Yangın çıktı'' gibi yalan ihbarlar aldıklarını belirterek, bu ihbarların çalışmaları aksattığını söylediler. 
     Yetkililer, ihbarları jandarma onayı olmadığı sürece değerlendirmeyeceklerini duyurarak, çalışmaların aksamaması için yalan ihbar yapılmaması uyarısında bulundular. 
     Bu arada, Bartın'ın Kurucaşile İlçesi'ndeki köy ilköğretim okulları 2 gün tatil edildi. 
     






</TEXT>
</DOC>
