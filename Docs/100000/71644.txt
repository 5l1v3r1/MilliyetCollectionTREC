<DOC>
<DOCNO> 71644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/09/son/sondun09.html </URL>
<DATE> 2002/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'daki ABD operasyonunda siviller ölüyor iddiası 
</HEADLINE>
<TEXT>

     Afganistan'ın doğusundaki bir Amerikan bombardımanında 15 Afgan sivilin öldüğü öne sürüldü. 
     Pakistan'da İngilizce yayımlanan Dawn gazetesi, Haroti aşiretine mensup sivillerin, iki araçla Paktika eyaletindeki Landai Doag ve Şakiin bölgeleri arasında seyahat ederken Amerikan savaş uçaklarının saldırısına uğradığını yazdı. 
     Bombardıman sırasında sivillerin, aşiret liderlerinin serbest bırakılması için bir evliyanın türbesini ziyarete gittiklerini belirten gazete, olayda araçlardan birinin imha edildiğini bildirdi. 
     Reuters'ın temas kurduğu, Paktika eyaletine komşu, Pakistan'ın Güney Veziristan bölgesinde Dawn gazetesi için çalışan Saylab Mesud adlı muhabir, dün görüştüğü Afgan görgü tanıklarından olay hakkında bilgi aldığını ifade etti. 
     Görüştüğü kaynakların, bombardıman sırasında bölgede 15 helikopter ve üç Amerikan uçağı gördüklerini söylediğini belirten Mesud, bölgenin El Kaide ve Taliban üyelerine barınak sağladığının bilindiğini kaydetti. 
     Haroti aşireti lideri Makçi Dad'ın geçen hafta Amerikan güçlerinin yaptığı bir baskında 7 kişiyle birlikte tutuklandığını belirten Mesud, Taliban lideri Molla Ömer'in de, geçen aralık ayında Taliban'ın elinden düşen Kandahar'dan kaçtıktan sonra bölgede bir hafta sığındığını söyledi. 
     Paktika eyaleti, ABD komutasında Anakonda Harekatı'nın sürdürüldüğü Paktia eyaletine komşu durumda bulunuyor. 
     






</TEXT>
</DOC>
