<DOC>
<DOCNO> 68578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/20/siyaset/siy05.html </URL>
<DATE> 2002/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban İmamlara baskın 
</HEADLINE>
<TEXT>

Afganistan’da Taliban saflarında savaştıktan sonra İsrail’i bombalamaya giden üç bombacı Van’da ele geçirildi. İran üzerinden gelen teröristlere yardım eden iki kişi de tutuklandı... 
     Afganistan’da Taliban saflarında savaştıktan sonra intihar eylemleri gerçekleştirmek üzere İsrail’e gitmek isteyen uluslararası 3 terörist Van’da yakalandı. Polisi görünce kaçan ve otomobillerine ateş açılarak yakalanabilen 2’si Filistinli, 1’i Ürdünlü 3 teröristin, Ortadoğu kökenli Beyyiat El İmam Örgütü İmamlar Birliği üyesi olduğu ve Taliban kamplarında eğitim gördüğü ortaya çıktı. Militanların Van Emniyet Müdürlüğü’nde yapılan sorgusuna ABD’li bazı görevliler de katılırken, teröristlere yardımcı oldukları belirlenen 2 Türk de tutuklandı. Van Emniyet Müdürlüğü ekipleri, 15 Şubat’ta, Başkale’den Van’a giden Cumhur Aybar yönetimindeki özel otomobili, şüphe üzerine durdurmak istedi. Sürücü "Dur" ihtarına uymayınca kovalamaca başladı. Şüpheli araç, Gürpınar’a 20 kilometre uzaklıktaki Edremit’te havaya ateş açılıp önü kesilerek durdurdu. 
     
     Nefes kesen operasyon 
     Aybar’la, araçta bulunan İmamlar Birliği militanı Firas Süleyman 24 , Mustafa Hasan 25 ve Ahmet Mahmud 25 kıskıvrak yakalandı. Araçta, sahte kimlik ve pasaportlar, pasaport hazırlamada kullanılan çeşitli kaşeler, bomba yapımı formülleri olduğu değerlendirilen Arapça bazı dokümanlar bulundu. İran - Türkiye üzerinden İsrail’e geçerek intihar eylemi düzenlemeyi planlayan 3 teröristin, İstanbul’da temasa geçtikleri kişilerin yakalanması için operasyon başlatılırken, İnterpol’den de yardım istendi. Sanıkların sorgularında sürekli değişik kimlik verdikleri öğrenilirken, Firas Süleyman, liderleri Abu Musab’ın talimatıyla İsrail’de bombalı intihar eylemleri düzenleme talimatı aldığını itiraf etti. DGM’ye çıkarılan 3 teröristin duruşması sürerken, "teröristlere yardım ve yataklık yapmak" suçundan hakim önüne çıkan iki kişi tutuklandı. 
     



 SİYASET 












</TEXT>
</DOC>
