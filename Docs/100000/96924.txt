<DOC>
<DOCNO> 96924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/20/spor/bbas.html </URL>
<DATE> 2002/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerin guru 
</HEADLINE>
<TEXT>

Basketbol Milli Takım’ın iki yıldızı Arda ile Kaya, Dünya Şampiyonası için hazırlanan aday kadroda olmaktan bile şeref duyduklarını söylediler. İkili, "İnşallah ABD’ye gideriz" dediler 
     GÖKHAN GERMAN 

     İZMİR’DE birlikte başladıkları basketbol yaşamlarını şimdi İstanbul’da sürdürüyorlar. Sporda adeta kader birliği eden Kaya ile Arda’nın hedefleri ABD’ye giden kadroda yer almak. İşte düşünceleri 
     
     - Milli Takım ne yapar 
     KAYA Hedef belli, İlk dörde girmek istiyoruz. Bunu gerçekleştirirsek, başarılı olmuş sayılırız. 
     ARDA Avrupa’dan unvanla gitmek bizi favoriler arasına sokuyor. Ama Dünya Şampiyonası, daha zorlu ve değişik bir turnuva. Hazır gidersek, ilk dört hedefini yakalarız. O kapasitedeyiz. 
     
     - Kampı anlatabilir misiniz 
     ARDA Daha kötülerini gördük. Çünkü kampın belli bölümünde İstanbul’da olacağız. Geçen yıl İstanbul’dan daha uzun süre ayrı kalmıştık. 
     KAYA Tabii ki, insan sevdiklerini, bulunduğu ortamı özlüyor. Ama işimiz bu, katlanmak zorundayız. 
     
     - Indianapolis’e giden kadroya girebilecek misiniz 
     ARDA Sonuçta kim olursa olsun, bu Milli Takım’ın içinde bulunmak onur verici. 12’ye girmek daha da büyük bir şeref. Ülkemizi temsil eden sayılı birkaç insandan biri oluyorsunuz. 
     KAYA Ben geçen yıl Avrupa Şampiyonası’nda 12 kişinin içindeydim. O turnuvanın hayatımda ayrı bir yeri var. İnşallah ABD’ye giderim. 
     
Üst düzey ziyaret      CHIESA’DAKİ kampı önceki gece Milano Başkonsolosu Hüseyin Avni Aksoy ziyaret etti. Roma Büyükelçisi Necati Utkan da, Menajer Doğan Hakyemez’e bir faks geçerek, "İtalya’ya hoş geldiniz. Yoğun programım ve mesafenin uzaklığı nedeniyle çok istediğim halde, sizleri ziyaret edemedim. Şahsım ve mesai arkadaşlarım adına Milano Başkonsolosu sizlerle birlikte olacak" dedi. 
     
Ne yaptın Hidayet      AY - Yıldızlı ekibin yıldızı, önceki günkü idmanda salona girer girmez bulduğu futbol topuyla, hentbol kalesine şut atmayı denedi. Ancak futbola yatkın olmayan Hido’nun şutu, salonun üst kısmındaki camı kırdı. 
     
Kerem sakat      GENÇ oyun kurucu Kerem Tunçeri, yoğun geçen antrenmanların ardından yaptığı halter çalışması sırasında belini incitti. Kerem’in tedavisinin sürdüğü, ancak önemli bir sakatlığının olmadığı açıklandı. 
     
Mirsad geldi      ANNESİNİN rahatsızlığı nedeniyle uzun süredir Yugoslavya’da bulunan Mirsad Türkcan, dün Chiesa kampına katıldı. Yıldız oyuncu, takım izinli olduğu için akşam üzeri de tek başına ter idmanı yaptı. 
     
CNN Türk’ten "Ay-Yıldız’la Kupaya"      TÜRK Milli Basketbol Takımını’nın tarihinde ilk kez Dünya Erkekler Basketbol Şampiyonası’na katılması öncesi CNN Türk, 12 bölüm halinde "Ay - Yıldız’la Kupaya" isimli 12 bölümlük belgesel yayınlayacak. Bahar Tunalı’nın yapımcısı olduğu programda Türk Milli Basketbol Takımı’nın oyuncularının ve teknik kadronun bilinmeyen yönleri tanıtılacak. 
     



 SPOR 
























</TEXT>
</DOC>
