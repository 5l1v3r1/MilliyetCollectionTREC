<DOC>
<DOCNO> 82246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/05/son/soneko04.html </URL>
<DATE> 2002/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye kredi derecelendirme şirketlerine para ödüyor 
</HEADLINE>
<TEXT>

     Türkiye, kredi notu veren uluslararası kuruluşlara bir yılda 268 bin dolar ödedi. 
     AK Parti Aksaray Milletvekili Ramazan Toprak'ın, Başbakan Bülent Ecevit'in yanıtlaması istemiyle verdiği soru önergesini, Orman Bakanı Nami Çağan yanıtladı. 
     Çağan, Türkiye'de kamu kurum ve kuruluşlarına kredi notu veren uluslararası kuruluşların Standard and Poor's Ratings Group, Mood's İnvestor Service, Fitch Ratings Limited, Japan Credit Rating Agency Limited olduğunu söyledi. 
     Kredi değerlendirme kuruluşları ile ilişkilerin sözleşmeler şeklinde düzenlendiğini kaydeden Çağan, bu ilişkilerin S P ve Mood's kredi derecelendirme kuruluşu ile Mayıs 1992'de, JCR kredi derecelendirme kuruluşu ile Ocak 1994'te tesis edildiğini, Fitch ile herhangi bir sözleşme yapılmadığını, ancak firmanın Ağustos 1994 yılından beri Türkiye'de kendi hizmetinden yararlanan yatırımcıların talebi nedeniyle kredi notu verdiğini hatırlattı. 
     Çağan, derecelendirme kuruluşlarına yapılacak ödemelerin yıllık olarak değiştiğine işaret ederek, en son JCR firmasına 3 milyon 500 bin Japon Yeni 28 bin Dolar , S P firmasına 130 bin Dolar, Mood's firmasına 110 bin Dolar ödeme yapıldığını bildirdi. 
     -''KURULUŞLAR ZARAR ETMİYOR''- Kredi derecelendirme kuruluşlarının, ülkelerin kredi değerliliğini kendi ilan ettikleri kriterler çerçevesinde tespit ederek, özellikle ülke ve kurumların tahvillerini satın alan yerli ve yabancı yatırımcılara hizmet sunan kuruluşlar olduğuna işaret eden Çağan, şunları kaydetti 
     ''Kredi notu ile tahvil araçlarına ödenen risk primi arasında bir ilişkisi olmakla birlikte kredi notu yükseldikçe ödenen risk primi azalmaktadır bu kuruluşların ilan ettikleri kredi notları nedeniyle kamu kurumlarının doğrudan herhangi bir zarara uğraması söz konusu değildir. Aksine bu hizmetten yararlanılmadığı takdirde, ihraç edilen tahviller NR Not rated yani derecelendirilmemiş olarak kayıtlara geçmekte ve bu durumda, yatırımcılar kredi değerliliği yapılmamış kağıtları satın alma konusunda isteksiz olduklarından, tahvillere olan talep önemli ölçüde azalmaktadır. Kredi değerlendirme kuruluşunun isabetsiz bir karar almasından yatırımcıların maddi bir zarara uğraması mümkün olmakla birlikte, tahvil ihraç eden taraf için böyle bir zarar söz konusu değildir.'' 
     





</TEXT>
</DOC>
