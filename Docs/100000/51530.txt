<DOC>
<DOCNO> 51530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/10/guncel/gun04.html </URL>
<DATE> 2001/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Teröre karşı KARİKATÜR 
</HEADLINE>
<TEXT>

18. Aydın Doğan Uluslararası Karikatür Yarışması’nın ödülleri sahibini buldu. 2002 yılının yarışması "terör" konulu olacak 
     ANKARA Milliyet 

     Aydın Doğan Vakfı’nın düzenlediği 18. Aydın Doğan Uluslararası Karikatür Yarışması ödül töreni önceki akşam Devlet Resim ve Heykel Müzesi’nde yapıldı. 
     Anadoluselen Vokal Topluluğu’nun konseriyle başlayan törende konuşan Aydın Doğan Vakfı Yürütme Kurulu Başkanı Orhan Birgit, karikatür aracılığıyla uluslararası barış ortamı sağlama uğraşında olduklarını kaydederek "Uğraşımızın ne kadar isabetli olduğunu Amerika’daki terör eylemi ortaya koydu" dedi. 
     Birgit, 18. Aydın Doğan Uluslararası Karikatür Yarışması’nı terör konusuna ayırdıklarını açıkladı. 
     Törende, 94 ülkeden 1436 sanatçının katılımıyla düzenlenen yarışmada birinciliği kazanan Alexander Kostenko Ukrayna ve ikinci Sait Munzur Türkiye , ödüllerini TBMM Başkanı Ömer İzgi’den, üçüncü Andrzej Graniak Polonya ise TBMM Başkanvekili Nejat Arseven’den aldı. Gazetemiz Genel Yayın Yönetmeni Mehmet Y. Yılmaz da Munzur’a Milliyet Gazetesi Altın Plaketi’ni sundu. Başarı ödülü alan İranlı sanatçı Rezaei Jafari Paiman’a Ankara Temsilcimiz Fikret Bila Finansal Forum plaketi, Ankara İdari Temsilcimiz Vedat Büyükyılmaz da Kanadalı sanatçı Dusan Petricic’e Ray Sigorta Plaketi verdi. 
     Törenin ardından açılan yarışma sergisindeki eserlere gösterilen ilgi dikkat çekti. 
     



 GÜNCEL 
















</TEXT>
</DOC>
