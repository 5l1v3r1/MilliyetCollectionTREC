<DOC>
<DOCNO> 63606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/22/son/soneko23.html </URL>
<DATE> 2002/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
2002 yılının ekonomik verileri 
</HEADLINE>
<TEXT>

     Hazine'nin 2002 yılında öngördüğü toplam borç servisi, geçen yıla kıyasla yüzde 36.9 artarak 114.3 katrilyon lira olarak tahmin edildi. 
     Hazine geçen yıl, geçici rakamlara göre 83.5 katrilyon lira tutarında toplam borç servisi gerçekleştirmişti. 
     Hazine Müsteşar Yardımcısı Hakan Özyıldız'ın, 18 Ocak'taki İç Borç Danışma Kurulu'nda yaptığı sunuşa göre, Hazine'nin bu yıl yerine getirmeyi planladığı iç borç servisi ise geçen yıla kıyasla yüzde 39.3 artarak 70.5 katrilyon liradan 98.2 katrilyon liraya çıktı. 
     Bu yıl 98.2 katrilyon lira olarak tahmin edilen iç borç servisinin 60.4 katrilyon lirası anapara, 37.8 katrilyon lirası da faiz 
     ödemelerinden oluşuyor. 
     Ayrıca bu yıl yerine getirilmesi öngörülen iç borç servisinin yüzde 75.2'si olan 73.9 katrilyon lira ''piyasalara'', geri kalan 24.3 katrilyon lirası da ''kamu kesimine'' yapılacak ödemeleri içeriyor. 
     
     Dış borç servisi 
     Hazine'nin 2002 yılında gerçekleştireceği dış borç servisinin de, geçen yıla kıyasla yüzde 22.9 artarak, 13.1 katrilyon liradan 16.1 katrilyon liraya yükseleceğ öngörüldü. 
     Bu yıl gerçekleştirileceği tahmin edilen 16.1 katrilyon lira tutarındaki dış borç servisinin 10.5 katrilyon lirası anapara, 5.6 katrilyon lirası da faiz ödemelerini içeriyor. 
     
     Öngörülen iç borçlanma 
     Bu arada Hazine, 2002 yılında 63.6 katrilyon lirası piyasalardan, 10.8 katrilyon lirası da kamu kurumlarından borçlanma olmak üzere, 
     toplam 74.4 katrilyon lira tutarında iç borçlanma öngörüyor. 
     ''Faiz dışı fazla, özelleştirme, uluslararası kuruluşlar, dış borçlanma ve kasa kullanımını'' içeren diğer kalemler bölümünden gelecek para ise toplam 39.9 katrilyon lira olarak tahmin ediliyor. 
     Toplam iç borçlanmanın iç borç servisine oranı, geçen yıl olduğu gibi bu yıl da yüzde 76 olarak öngörülürken, toplam nakit borçlanmanın gayrisafi milli hasılaya GSMH oranı bu yıl, 2001'e göre 2.6 puan azalarak yüzde 26.3'e gerileyecek. Toplam geri ödemelerin GSMH'ye oranı da 3.5 puan azalarak yüzde 34.7 olarak hesaplandı. 
     
     2002 borç stok tahmini 
     Hazine'nin 2001 yılında, geçici verilere göre yüzde 94.7 olarak belirlenen toplam borç stoğunun GSMH'ye oranının, 7.9 puan azalarak 2002 yılı sonunda yüzde 86.9'a ineceği tahmin ediliyor. 
     Aynı dönemde Hazine'nin iç borç stoğunun gsmh'ye oranının da yüzde 66.2'den yüzde 50.5 inmesi öngörülürken, dış borç stoğunun 7.8 puan 
     artarak, yüzde 28.6'dan yüzde 36.4'a çıkması bekleniyor. 
     
     Borç dinamiği 
     Ayrıca Hazine'nin 2001 yılında, geçici rakamlara göre yüzde 5 olan faiz dışı bütçe dengesinin GSMH'ye oranının, 2002, 2003 ve 2004 yıllarında yüzde 5.4 olarak gerçekleşmesi hedefleniyor. 
     Geçen yıl geçici rakamlara göre yüzde 5.7 olarak belirlenen faiz dışı kamu sektörü dengesinin GSMH'ye oranı da, tahminlere göre 2002, 2003 ve 2004 yıllarında yüzde 6.5 olacak. 
     Hazine'nin geçici rakamlarına göre geçen yıl yüzde -3.5 olarak belirlenen operasyonel kamu sektörü dengesinin GSMH'ye oranının, bu yıl yüzde -3.2'ye gerilemesi, 2003 yılında yüzde -3.8, 2004 yılında ise yüzde -3.4 olarak gerçekleşmesi hedefleniyor. 
     Sonuçta, net kamu sektörü borcunun GSMH'ye oranının yıllar itibarıyla azalması hedefleniyor. 
     Buna göre, 2001 yılında geçici rakamlara göre yüzde 92.2 olarak belirlenen net kamu sektörü borcunun GSMH'ye oranı bu yıl yüzde 81.3, 2003'de yüzde 73.3 ve 2004 yıllarında ise yüzde 69.4'e inecek. 
     






</TEXT>
</DOC>
