<DOC>
<DOCNO> 76610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/05/son/sondun30.html </URL>
<DATE> 2002/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Balkan ülkeleri barış için tarih kitaplarını gözden geçirecek 
</HEADLINE>
<TEXT>

     Güneydoğu Avrupa ülkeleri, bölgede barış ve uzlaşı kültürüne hizmet sağlayan bir eğitime ağırlık verilmesi için, okullarda okutulan tarih kitaplarını gözden geçirecek. 
     BM'nin Eğitim, Bilim ve Kültür Örgütü UNESCO tarafından düzenlenen ''Güneydoğu Avrupa'da İşbirliğinin Güçlendirilmesi'' konulu konferans sona erdi. 
     Milli Eğitim Bakanı Metin Bostancıoğlu'nun başkanlığında bir heyetin Türkiye'yi temsil ettiği konferans sonunda bir bildiri yayımlandı. 
     Bildiride, bölgede barış ve uzlaşı kültürüne hizmet sağlayan bir eğitime ağırlık verilmesi için, bölge ülkelerinin okullarda okutulan tarih kitaplarını gözden geçireceği belirtildi. 
     Bölge ülkeleri arasında evrensel değerlerin ön plana çıkarılması ve eğitim kalitesinin artırılması gerektiği vurgulanan bildiride, üniversiteler arası işbirliğinin önemine dikkat çekildi ve bölge ülkelerinin katımıyla ortak bir üniversite kurulması görüşü benimsendi. 
     Kültürel farklılığı korumak, çoğulcu demokrasiyi teşvik etmek, kültürler ve medeniyetler arası diyaloğu geliştirmek için üye ülkelerin çaba göstermesi istenen bildiride, bu amaçla medyaya düşen görevlere de atıfta bulunuldu. Bildiride, yeni iletişim teknolojilerinin, toplumların birbirlerini daha iyi anlamaları konusunda önemli rol oynayabileceği kaydedildi. 
     






</TEXT>
</DOC>
