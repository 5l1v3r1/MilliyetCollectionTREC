<DOC>
<DOCNO> 78557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/guncel/gun09.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
SATIRBAŞI 
</HEADLINE>
<TEXT>

     Polisin evinden cephanelik çıktı 
     Ayrıldığı sevgilisi Handan Ayyıldız’ı ölümle tehdit ettiği gerekçesiyle gözaltına alınan emekli polis Şaban Kurt’un evinde küçük çaplı cephanelik bulundu. Fatih Haseki Caddesi’nde gözaltına alınan Kurt’un Yenibosna Yıldırım Beyazıt Caddesi Osmancık Sokak’taki evindeki aramada 2 uzun namlulu silah, 6 tabanca, 373 adet mermi, 48 adet dinamit lokumu, 90 adet fünye, bir el telsizi ve sahte polis tanıtma belgesi ele geçirildi. Kurt’un bir örgütle bağlantısı bulunduğu belirtildi. 
     
     Etiler’de güzellik merkezini soydular 
     Etiler Nispetiye Caddesi’ndeki Seymenler Sitesi’ndeki Form Estetik Cerrahi Salonu, dün akşam silahlı 2 kişi tarafından soyuldu. Müşterilerin üzerindeki yaklaşık 2 bin 400 dolar ve 600 milyon lira ile yüzük, bilezik gibi ziynet eşyalarını alan soyguncular, yaya olarak kaçtı. Müşterilerin ifadesini alan polis, düzgün giyimli, 30 - 35 yaşları arasında, 1.60 - 1.65 boylarında oldukları belirlenen soyguncuların yakalanması için araştırma başlatıldığını belirtti. 
     
     Tutuklunun zoruna bak 
     Kartal Özel Tip Cezaevi’nde, bir tutuklu, aynı blokta kalan bir kadın tutuklunun koğuşuna girmek isterken yakalandı. Sol C Blok 2. Koğuş’ta kalan 25 yaşındaki bir adli tutuklu, saat 01.00 sırasında mazgallardan koridora çıktı. Koridordaki kamerayı elbisesiyle örten tutuklu, 30 yaşındaki bir kadın tutuklunun koğuşuna girmek istedi. Kameranın örtüldüğünü fark eden görevliler, koğuşa girmek isteyen tutukluyu yakaladı. Söz konusu blokta, Mavi Çarşı katliamı hükümlüleri ile travestilerin kaldığı öğrenildi. 
     



 GÜNCEL 


















</TEXT>
</DOC>
