<DOC>
<DOCNO> 50691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/05/son/sondun02.html </URL>
<DATE> 2001/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Afganistan'dan sonra Somali'ye yoğunlaştı 
</HEADLINE>
<TEXT>

     ABD Başkanı George W. Bush yönetiminin, terörizme karşı Afganistan'da başlattığı kampanyayı, Irak'ın yanı sıra, Somali, Endonezya ve Filipinler'e de taşıma ihtimali üzerinde durduğu ileri sürüldü. 
     Amerikan The Washington Post gazetesi, Afganistan'dan sonra Amerikan kuvvetlerinin Irak'ı hedef alabileceğini ancak Somali, Endonezya ve Filipinler'in de sırada olduğunu yazdı. Bu ülkelerdeki İslamcı gruplara karşı, askeri, istihbari, ekonomik önlemlerin planlandığı da belirtildi. 
     Gazete, Amerikan yönetiminin, Afganistan'da saklanan Suudi terörist Usame bin Ladin'in, Somali'ye kaçması ihtimaline karşı, bu ülkeye yönelik harekat planları geliştirdiğini de savundu. 
     ABD Dışişleri Bakanlığı, Pentagon, Merkezi İstihbarat Teşkilatı CIA ve Ulusal Güvenlik Konseyi yetkililerinin oluşturduğu bir çalışma grubunun, son üç haftadır, Somali'de de faaliyet gösteren terör örgütü El Kaide'yi ele aldığı da gazetenin haberinde belirtildi. 
     The Washington Post'a konuşan Amerikan yönetimi yetkilileri, Amerikan özel kuvvetlerinin, Somali'deki yerel güçlerle birlikte veya Somali'nin komşusu Etiyopya ile, El Kaide'ye karşı operasyon düzenlenmesinin değerlendirildiğini kaydetti. 
     ABD Savunma Bakan Yardımcısı Paul Wolfowitz ise, Far Eastern Economic Review'a verdiği demeçte, Endonezya'daki El Kaide unsurlarının peşine düşüleceğini bildirdi. Wolfowitz, ''Endonezya'daki El Kaide'nin peşinden gitmek için, bu örgütün, Afganistan'da kökünü kazımayı beklememiz gerekmiyor'' dedi. 
     Filipinler'de de, ayrılıkçı İslami gruplar, başta Amerikalılar olmak üzere turist kaçırma gibi eylemlerde bulunuyorlar. 
     The Washington Post'a göre, bazı Pentagon yetkilileri, Afganistan'dan sonraki harekatın, ''İslamcı olmayan'' bir terör örgütüne yönelmesinden yana görüş belirtiyorlar. Gazete, örneğin Colombia'daki ayrılıkçı sol grup FARC'ın hedef alınabileceğini savundu. 
     Somali'deki radikal İslamcı grup El İttihad Eylül sonunda ilk kez, Amerikan Dışişleri Bakanlığı'nın yabancı terör örgütleri listesine alınmıştı. Gazete, bu eylemi, bir sonraki adımın Somali olacağı yönünde bir işaret olarak yorumladı. 
     






</TEXT>
</DOC>
