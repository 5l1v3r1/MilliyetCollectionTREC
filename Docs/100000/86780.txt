<DOC>
<DOCNO> 86780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/son/soneko22.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Fitch "Türk ekonomisindeki gelişmeler pozitif.." 
</HEADLINE>
<TEXT>

     Uluslararası kredi değerlendirme kuruluşu Fitch'in dünya ekonomisiyle ilgili olarak düzenlediği seminerde, başlı başına bir konu olarak ele alınan Türk ekonomisindeki gelişmeler pozitif olarak yorumlandı. 
     Fitch adına Türkiye analizini gerçekleştiren Nich Eisinger, Türkiye'de duruma bakarken ''bardağın yarısının dolu mu, boş mu olduğuna karar vermenin güçlüğüne'' işaret etti ve geçen yıl boyunca bardağın ''yarısı boş'' olarak görüldüğünü, ancak, Uluslararası Para Fonu IMF programının uygulanmasına başlanmasından itibaren bardağın dolmaya başladığını ifade etti. 
     Eisinger, Başbakan Bülent Ecevit'in sağlığının düzelmesi ve hastaneden çıkışıyla başlayan dönemin Türkiye için büyük önem taşıdığını, hükümetin önümüzdeki birkaç hafta içinde son derece dikkatli olması gerektiğini bildirdi. 
     
     ''TÜRKİYE'DE RAKAMLAR DÜZELİYOR'' 
     Nich Eisinger, Türk politikasının ''hassas'' yapısının sürdüğünün altığını çizerken, Türk siyasetindeki eğilimin ''erken seçimden kaçınılması'' yönünde göründüğünü söyledi. 
     Fitch Analizti Eisinger, yeni bir seçimle ilgili senaryoların ''kesin bir felaketle sonuçlanacak'' senaryolar olarak görülmediğini söylerken, ekonomiden sorumlu Devlet Bakanı Kemal Derviş'in siyasette yakın gelecekte oynayacağı rolün de önemini koruduğunu bildirdi. 
     Türkiye'de 2002 yılının başından bu yana bazı rakamların düzelmekte olduğunu belirten Eisinger, önümüzdeki yıl içinde enflasyon oranını yüzde 35, büyüme hızını da yüzde 4 olarak tahmin etti. 
     Eisinger, bir dönem yüzde 35'lere kadar tırmanan faiz oranlarının halen yüzde 14-15'ler seviyesinde bulunduğunu, ancak, bunun da yüksek olduğunu ve bu oranların yüzde 11-12 seviyesine çekilmesi gerektiğini dile getirdi. 
     Nich Eisinger, önümüzdeki dönemde Irak'a muhtemel bir operasyon ya da petrol fiyatlarında beklenmedik bir artış gibi şok bir gelişme yaşanmadıkça Türkiye'nin durumunun olumsuza dönmeyeceğini de vurgularken, böyle bir güçlük yaşanması halinde Türkiye'nin IMF ve benzeri finansal kurumlardan istediği yardımı almakta zorluk çekmeyeceğini sözlerine ekledi 
     





</TEXT>
</DOC>
