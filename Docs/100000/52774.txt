<DOC>
<DOCNO> 52774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/17/son/sondun02.html </URL>
<DATE> 2001/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Türkiye'nin Afganistan'daki rolünü genişletmek istiyor 
</HEADLINE>
<TEXT>

     Türkiye'nin, BM'nin Afganistan'da Taliban'dan sonra oluşturacağı yönetim ve insani yardım mekanizmalarında görev almak üzere üst düzey bir kişiyi görevlendirebileceği bildirildi. 
     Konu, Dışişleri Bakanı İsmail Cem ile BM Genel Sekreteri Kofi Annan arasında bu sabah yapılan görüşmede gündeme geldi. 
     Diplomatik kaynaklardan edinilen bilgiye göre Bakan Cem, ''Türkiye'nin, böyle bir yetkiliyi BM çerçevesinde görevlendirmeye hazır olduğunu'' Ganalı Genel Sekreter Annan'a bildirdi. Cem ayrıca Genel Sekreter'e Türkiye'nin Afganistan'la ilgili hareket tarzı hakkında da bilgi verdi. 
     Öte yandan, ABD Dışişleri Bakanı Yardımcısı Marc Grossman'ın, İsmail Cem'le dün yaptığı görüşmede, ''ABD'nin, Türkiye'nin Afganistan'la ilgili oluşumun siyasi ve askeri boyutu dahil olmak üzere, her boyutunda yer almasından yana olduğu'' görüşünü dile getirdiği öğrenildi. 
     






</TEXT>
</DOC>
