<DOC>
<DOCNO> 72977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/16/son/sonspo18.html </URL>
<DATE> 2002/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Capello "Bana ceza verilmesi haksızlık olur" 
</HEADLINE>
<TEXT>

     Avrupa Şampiyonlar Ligi'nde geçtiğimiz çarşamba akşamı Roma-Galatasaray maçı sonrasında çıkan olayların yankısı İtalya'da devam ediyor. 
     Roma kentinin gazetelerinden Corriere dello Sport, manşetinde ''Totti, çok fazla darbeden duruyor'' ifadesini kullanarak, bu akşam Atalanta maçında kadroda bulunmayan kaptan Totti'nin Galatasaray maçında ve sonrasında çok fazla darbe aldığını, bu yüzden kadroda bulunmadığını iddia etti. 
     Gazetelerdeki haberlerde teknik direktör Capello'nun salı günü oynanacak Liverpool maçını düşünerek Totti'yi oynatmadığı da söyleniyor. 
     Bu arada Roma Teknik Direktörü Fabio Capello, basındaki demeçlerinde ''UEFA'nın size ceza vermesini bekliyormusunuz '' sorusuna, ''Sanırım bu adaletsizlik olur'' cevabını verdi. 
     Capello, Galatasaray'da kaleci antrenörü Eser'in saçını çekmesi olayını ise ''Kendi tarafına göndermek ve bizimkilerden ayırmak için saçını çektim. Sadece kavga edenleri ayırmayı denedim'' diyerek açıkladı. 
     Roma Savcılığı'nın Galatasaray'dan Ümit Karan, Emre Aşık ve Mondragon hakkında soruşturma başlatmasıyla ilgili de haberler yer alırken, savcılığın gerekli görmesi halinde Türkiye'ye adam yollayarak futbolcuların ifadelerini almak isteyebileceği öne sürüldü. 
     Haberlerde ayrıca Roma'da oynayan Brezilyalı Emerson ve Cafu'nun 3 Haziran'da Dünya Kupası finallerinde Türkiye ile oynayacakları maç hatırlatılarak, o maçta da elektriklenme olabileceği iddia edildi. 
     






</TEXT>
</DOC>
