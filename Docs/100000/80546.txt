<DOC>
<DOCNO> 80546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/26/son/sondun20.html </URL>
<DATE> 2002/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Le Pen "Tony Blair'den daha ırkçı değilim" 
</HEADLINE>
<TEXT>

     Fransa'da cumhurbaşkanlığı seçiminin ikinci turuna kalarak bütün Avrupa'yı şoke eden aşırı sağcı lider Jean-Marie Le Pen, ''İngiltere Başbakanı Tony Blair'den daha ırkçı olmadığını'' söyledi. 
     Partisi Ulusal Cephe'nin merkez binasında basın toplantısı yapan Le Pen, ''Blair, kaçak göçmenleri istemiyor'' dedi ve Fransa'nın kuzeyindeki Sangatte mülteci kampındaki göçmenleri ''özel tren''le Blair'e yollamayı önerdi. 
     Pas de Calais bölgesinde 1999'da Kızılhaç tarafından kurulan Sangatte kampında bulunan çoğu Kuzey Iraklı yaklaşık 1500 kaçak göçmen, İngiltere'ye gitmek istiyor. 
     Le Pen, ikinci turdaki rakibi Jacques Chirac'ı da eleştirdi ve ''Chirac, yargıdan kaçmak için halk cephesi kurmaya çalışıyor. Buna karşı gerçek bir ulusal cephe kuralım'' diye konuştu. 
     Le Pen, ''Mafya, lobiciler, her boydan siyasi ve ekonomik sendikalar adaylığıma karşı çıkıyorlar, ama benim biricik müttefikim var, o da Fransız halkı'' dedi. 
     Le Pen, cumhurbaşkanlığı seçiminin ilk turunda oyların yaklaşık yüzde 17'sini alarak rakibi Sosyalist Başbakan Lionel Jospin'i saf dışı etmişti. İkinci tur, 5 Mayıs'ta yapılacak. 
     





</TEXT>
</DOC>
