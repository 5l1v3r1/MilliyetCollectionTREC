<DOC>
<DOCNO> 70390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/02/son/sondun09.html </URL>
<DATE> 2002/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'den Afgan barış gücü için toplantı çağrısı 
</HEADLINE>
<TEXT>

     Afganistan'da görevli uluslararası barış gücünün ISAF komutasını Nisan ayında devralması öngörülen Türkiye'nin, koşulları görüşmek üzere ABD ve İngiltere ile üçlü bir toplantı çağrısı yaptığı bildirildi. 
     Çağrının Ankara'dan geldiğini belirten BM'deki diplomatik kaynaklar, ''toplantının en kısa zamanda yapılmasının planlandığı, ancak yerinin henüz belirlenmediğini'' kaydetti. 
     Üçlü toplantıda, barış gücünde asker bulunduracak ülkeler, görev süresi, nerelerde görev yapacağı ve masrafların nasıl karşılanacağı gibi konuların masaya yatırılması bekleniyor. Ankara, NATO üyesi ülkelerin askerlerinin de komuta kademesini devralması halinde Afganistan'da bulundurulmasını istiyor. 
     Güvenlik Konseyi kararıyla kurulan Afgan barış gücü 4 bin 500 askerden oluşuyor. Barış gücü, Konsey kararı gereğince sadece başkent Kabil ve çevresinde asayişi sağlıyor. 
     Diplomatik kaynaklar, ''Türkiye'nin taleplerin makul ve kabul edilebilir nitelikte olduğunu'' bildirdi. 
     İngiltere'nin Nisan ayında gücün komutasını devretmesinden sonra Fransa ile birlikte barış gücünde bulunan askerlerinin sayısını azaltacağı, Almanya'nın ise artırabileceği daha önce açıklanmıştı. 
     ABD ise barış gücüne katılmayacağını bildirmişti. Washington'ın buna rağmen, Afganistan için bir tür ''hızlı müdahale gücü'' oluşturulması ve görev alanının Mezar-ı Şerif'i de kapsayacak şekilde genişletilmesini planladığı diplomatlar tarafından belirtildi. ABD buna karşılık, Taliban ve El Kaide üyelerine karşı operasyon yaptığı bölgelerde uluslararası birlik konuşlandırılmasına karşı çıkıyor. 
     






</TEXT>
</DOC>
