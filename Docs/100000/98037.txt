<DOC>
<DOCNO> 98037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/26/dunya/dun01.html </URL>
<DATE> 2002/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
17 Kasım’ın Türk’ü infaz kurbanı mı 
</HEADLINE>
<TEXT>

Polis, kalp krizinden öldüğü açıklanan Yavuz Öztürk’ün örgüt tarafından infaz edildiğini düşünüyor. 17 Kasım’ın gizli servisteki köstebekleri de mercek altında 
     YORGO KIRBAKİ Atina 

     Yunan polisi, bir yandan 17 Kasım tarafından öldürülmüş olabileceği şüphesiyle Yavuz Öztürk adlı militanın ölüm nedenlerini araştırırken, bir yandan da devlet sektöründe çalışan ve teröristlere önceden bilgi sızdırdığı iddia edilen "köstebekler"in peşine düştü. 
     Ta Nea gazetesine göre, polis örgütün baştetikçisi Hristodulos Ksiros’un ifadesine dayanarak, 17 Kasım’ın üç üyesinin ölümünü mercek altına aldı. Ksiros ifadesinde, "Apostolis" kod adlı Yavuz Öztürk’ün 1984 yılındaki bir silahlı soygunda yer aldığını ve daha sonraki yıllarda kalp krizinden öldüğünü, "Kont" kod adlı Yiannis Skandalis’in 1994 yılında bir "trafik kazasında" hayatını kaybettiğini, 1990’lı yılların başında ise Kanelos Zambuflos adlı teröristin de akciğer enfeksiyonundan öldüğünü söylemişti. Polis, bu ölümleri şüpheli görüyor ve üç teröristin 17 Kasım tarafından öldürülmüş olabileceği ihtimali üzerinde duruyor. Alter televizyonuna göre, polisin peşine düştüğü "köstebekler" devlet sektöründe çalışıyor, örgüte kurbanları hakkında bilgi veriyordu. Muhalefet yanlısı Elefteros Tipos gazetesi de aynı doğrultuda verdiği haberde, teröristlerin Yunanistan’ın "milli güvenliği ile ilgili işlerde çalışan kişilerle bağlantıları" olabileceğinden söz etti. Gazete, "17 Kasım’ın istihbarat teşkilatı EYP ile bağlantıları bulunması ihtimali hükümeti endişelendiriyor" dedi. 
     
Türkiye’ye bilgi verildi      Yunan Dışişleri Bakanlığına davet edilen müsteşar Atilla Günay’a dün 17 Kasım örgütünün çökertilmesi oprasyonları ve bu örgütün Türk diplomatlarına yönelik saldırıları ile ilgili soruşturma hakkında bilgi verildi. Edinilen bilgilere göre Yunan Dışişleri ve Kamu Düzeni Bakanlığı yetkilileri müsteşar Günay’a, 17 Kasım’a yönelik operasyonların sürdürüleceğini, Yunan hükümetinin bu işe çok ciddi baktığını belirttiler. Türk diplomatlara yönelik saldırılar hakkında verilen bilgiyse, bilinenlerin pek dışında değildi. Güvenilir kaynaklara göre, Dursun Karataş konusu görüşmede gündeme gelmedi. Atina’nın, Türk müsteşarını, Dışişleri Bakanı Yorgo Papandreu’nun AB üye ülkeleri büyükelçilerine aynı konuda brifing verdiği bir sırada Dışişlerine çağırması da dikkat çekti. 
     



 DÜNYA 












</TEXT>
</DOC>
