<DOC>
<DOCNO> 60156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/02/yazar/zbirand.html </URL>
<DATE> 2002/01/02/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
2002 önemli gelişmelere gebe... 
</HEADLINE>
<TEXT>

     2002 çok farklı bir yıl olacak. 
     Şimdiden kendimizi hazırlamamız gerekiyor. 
     Hem ekonomik kriz, hem de siyasi gelişmeler üst üste binecek. Atılacak her adım, verilecek her demeç ülkenin geleceğini etkileyecek. 2000'li yıllarda nasıl bir yaşam süreceğimiz, önümüzdeki 12 ayda belli olacak. 
     En önemli gelişme ekonomik alanda yaşanacak. 
     Çok zor bir 12 ay geçireceğiz. 
     Dünkü yazıda altını çizmeye çalıştığım gibi, 2002'de hükümetin uygulacağı politikalar Türkiye'yi ya düzlüğe çıkaracak veya Arjantin'den de kötü duruma düşürecek. 
     Koalisyon ortakları, IMF'nin bastırmasıyla, son derece cesur ekonomik reformlara imza attılar. Şimdi sıra uygulamaya geldi. Eğer politik baskılara direnebilirler ve hiçbir ödün vermeden bu yılı çıkarabilirlerse, ülke çok kazanacak. 2003 yılında gerçek büyümeye girilecek. Hem iç piyasaların, hem de dış piyasaların güveni artacak. 
     Türkiye'nin önü açılacak. 
     Eğer hükümet dayanamaz ve ödün vermeye başlarsa, en az 10 yıllık bir krize gömüleceğiz. 
     Herkesin dişini sıkması ve direnmesi gerekiyor. 
     Reformlara sahip çıkmamız şart. 
     Bu işin başka yolu yok. 
     
     Kıbrıs, en önemli dönemece girecek 
     2002'nin siyasi menüsünün en başında Kıbrıs sorunu var. 
     Denktaş ile Klerides öyle bir süreç başlattılar ki bundan sonra kolay kolay masadan kalkamazlar. Mutlaka kavgalar çıkacak, boykot kararları alınacak, ancak çözümsüzlük oyunu oynanamayacak. 
     Uluslararası kamuoyu ilk defa, Kıbrıs tünelinin ucunda bir ışık gördü. Tarafların tribünlere oynamalarına ve çözümsüzlüğün arkasına saklanmalarına izin verilmeyecek. 
     Bağıra çağıra bir çözüm bulunacak. 
     Aslında Denktaş'ın istediği çözüm ile Klerides'in istediği çözüm arasında büyük fark yok. Bugüne kadar çeşitli verilerle öyle önemli noktalarda anlaşmalar oldu ki geriye sadece ayrıntıları kaldı. Ayrıntılarda karşılaşılacak anlaşmazsızlıklar nedeniyle masadan kimse kalkamayacağı için, 2002'yi "Kıbrıs yılı" gibi görebiliriz. 
     Türk tarafının kafasındaki çözüm gerçektir. 
     İki bölgeli, iki toplumlu ve her biri kendi kendini yöneten, dışa karşı tek temsil formülünü Rumlar reddedemezler. Adına konfederasyon konmasa dahi, varılacak sonuç, bir nevi iki ayrı egemen devletin tek bir şemsiye altında yaşamaları olacaktır. 
     Böyle bir çözüm de hem KKTC hem de Türkiye'nin uzun vadeli çıkarlarına uygundur. 
     Kıbrıs'ta tarafları tatmin edecek bir çözüm, ülkenin dış ilişkilerini büyük oranda rahatlatacaktır. Buna paralel olarak, ekonomik ilişkiler de bu olumlu havadan yararlanacaktır. 
     Kıbrıs sorununun arkasında bırakmış, Yunanistan ile nitelikli bir işbirliği ve barış ortamına girmiş olan Türkiye'nin kredi notları da yükselecektir. 
     
     AB ile ilişkiler de etkilenecek... 
     Kıbrıs sorununun çözümü, Türkiye'nin Avrupa Birliği ile ilişkilerindeki önemli bir engelin kalkmasına yol açacaktır. 
     2002, bu ilişkiler için, kaçırılmaması gereken bir randevu yılıdır. Türkiye bu yıl içinde tam üyelik müzakerelerinin başlatılmasını sağlar veya ne zaman başlayacağına dair kesin bir tarih elde edebilirse, önünü açabilecektir. 
     Eğer 2002'de tam üyelik müzakereleri süreci saptanamazsa, 2004'teki genişleme treni kaçırılacaktır. Böyle bir olasılıkta da 10-15 yıllık bir erteleme ile karşı karşıya kalınacaktır. 
     Kıbrıs engeli aşıldığı taktirde, Kopenhag Kriterleri'nde ilerleme sürecine girilmesi gerekecektir. 
     Türkiye, halen kriterlerin gerisindedir. 
     önümüzdeki aylarda hem yeni Anayasa değişiklikleri, hem de değişikliklerin uygulanmasına sıra gelecektir. 
     Kıbrıs engelinin yok olması ve Kopenhag Kriterleri'ne uyumunun sağlanması, Türkiye'ye inanılmaz bir hız kazandıracaktır. 
     Ekonomik koşullar bu sayede daha yumuşayacak ve en önemlisi, Türkiye yatırımcılar için ilginç bir konuma girecektir. 
     En büyük arzum, 2002 sonunda "Başardık" diye başlık atarak bu yılın bilançosunu yapabilmek... 
     
     







'Görünen' Alevilik 


Bize kalırsa... 


Derviş açıklamalı 


Arçelik'ten Orhan Pamuk'a Türkiye yazısı 


Eğitimde 2002'de ne olur 


Yanlış varsayım Banka soyanlara sermaye desteği 


Belediye var mı, yok mu 


Yılın ilk savaşı mı 


Çocuk istismarına karşı ne yapıyorsunuz 


Çirkin politikacı ve yandaşları... 


Yeni yılda ilk söz okurlarımın 


Kadınlar dansözleri nasıl izler 


Mac’ın derdi dünyada ideoloji’ bizde ekonomi’ 


</TEXT>
</DOC>
