<DOC>
<DOCNO> 97903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/son/sondun10.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey Kore'den Güney Kore'ye zeytin dalı. 
</HEADLINE>
<TEXT>

     Kuzey Kore, Güney Kore ile geçen ay meydana gelen çatışmadan duyduğu üzüntüyü dile getirerek, bu ülkeye diyalog önerisinde bulundu. 
     Güney Kore hükümetinden yapılan açıklamada, Kuzey Kore'nin, bu tür çatışmaların bir daha olmaması için ortak çaba gösterilmesi yönünde öneride bulunduğu kaydedildi. 
     Güney Kore Birleşme Bakan Yardımcısı Kim Hyong-gi, yaptığı açıklamada, Kuzey Kore hükümet yetkilisi Kim Ryong-sung'un gönderdiği mektupta, iki ülke arasındaki görüşmelere Ağustos ayı başında yeniden başlanması önerisinin de bulunduğunu belirtti. 
     Önerilen görüşmelerde, uzlaşma yönünde adımlar atılması ve iki ülke arasında bir demiryolu hattının kurulması gibi konuların ele alınması planlanıyor. 
     İki Kore'nin savaş gemileri arasında, 29 Haziran'da Sarı Deniz'de çıkan çatışmada 5 Güney Kore askeri ölmüş, 19 askeri yaralanmıştı. 
     Kuzey Kore, daha önce yaptığı açıklamada, deniz çatışmasından Seul ve Washington'ı sorumlu tutmuştu. 
     





</TEXT>
</DOC>
