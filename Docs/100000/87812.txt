<DOC>
<DOCNO> 87812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/04/spor/yurundul.html </URL>
<DATE> 2002/06/04/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Son ders olsun 
</HEADLINE>
<TEXT>

     DÜNYA Kupası’ndaki ilk maçımızda güçlü bir rakip karşısında genelde iyi mücadele ettik. Tempomuz yüksekti. İlk yarının başlarında rakip oyuncuların özelliklerini ve ne yapmak istediklerini anlayana kadar biraz sıkıntılar yaşadık. Sonra oyunu dengeledik. En büyük sıkıntımız, basit pas hatalarıydı. Bu yüzden de devrenin son on dakikasında kolay kaptırdığımız toplarla yerleşme düzeni bozulan savunma kurgumuzda ciddi kale önü tehlikeleri yaşadık. Bu arada Rüştü’nün başarılı kurtarışları gündeme geldi. Devre biterken de çok kritik anda skor avantajı yakaladık. 
     İkinci yarıya bu moralle başladık. Ama basit bir gol yedik. Kısa süreli şoku atlattıktan sonra oyunu tekrar dengeledik. Hasan Şaş’ın kazandığı topları saklayarak ve de driplinglerle adam eksilterek mesafe kat etmesi, karşı alanda bize organizasyon bulma şansı yarattı. Ayrıca rakibin en önemli hücum silahlarından ve bizi ilk yarıda zorlayan Cafu, Hasan tehlikesinden ofansif açıdan pasifize oldu. Bu arada Brezilya Teknik Direktörü’nün, Ronaldo’yu çıkarması defans blokumuzu rahatlattı. Şenol Güneş’in yaptığı değişikliklerde ise Bülent’in çıkıp, Ümit’in girmesi doğru, Yıldıray’ın çıkarılması yanlıştı. 
     Maçın son bölümünde kontrol tamamen bize geçmişti. Brezilya da skora razı hale geldi. Ama top bizdeyken rahatça pas yaparken bir türlü vazgeçemediğimiz kaleciye geri pas verme yanlışımız en sonunda başımıza iş açtı. Ve üç puanı rakibimize hediye ettik. 
     Oyunun geneline baktığımızda, tabii ki çok ciddi kale önü tehlikeleri de yaşadık. Ama Brezilya’nın çok yönlü ve güçlü bir takım olduğunu da unutmamak lazım. En önemli artımız tempomuz ve mücadelemizdi. Bir de Hakan Şükür konusu var. Beklediğimiz Hakan değildi. Ama onun yerinde görev yapacak bir alternatifimiz yok. Kötü de oynasa en azından Brezilya’nın defans blokundaki, başta Lucio olmak üzere, tüm oyuncular onu düşünmekten ofansif desteğe çıkamadılar. Tabii yine alışılmış kart enflasyonu yaşadık. Artık bunun son ders olmasını diliyoruz. 
     Maçın Koreli hakemi çok zayıftı. Brezilyalı oyunculara kart göstermekte cimri davrandı. Alpay’ın pozisyonunda kırmızı kart doğru, ama hareket ceza sahası dışındaydı. Hele bir son dakika var ki, Arif’in kritik frikikinde, Roberto Carlos’un bir metre önüne gelip ayak koymasına seyirci kalması hakemliği bilmediğinin en güzel işaretiydi. 
     



 SPOR 

































</TEXT>
</DOC>
