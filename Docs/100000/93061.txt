<DOC>
<DOCNO> 93061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/01/siyaset/siy01.html </URL>
<DATE> 2002/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli desteğiyle Türkiye Senfonisi... 
</HEADLINE>
<TEXT>

İlk defa Türk tarihini notalarla anlatan bir senfoni yapan Tuluyhan Uğurlu’nun albümü gerçekleştirmesine Devlet Bahçeli destek oldu 
     NURDAN AKINER 

     Harika Çocuklar Yasası ile yıllar önce yurt dışına akademik müzik eğitimine gönderilen müziğin harika çocuğu Tuluyhan Uğurlu, "Senfoni Türk - Büyük Türkiye Senfonisi" isimli albümünde Türk tarihini notalarla anlattı. Kendi müzik kariyerinde bir ilke imza atıp senfoni yazan Uğurlu’ya hayalini gerçekleştirmesi için MHP Genel Başkanı Devlet Bahçeli destek oldu. 
     Bir konserinde sanatçıyı dinleyen Bahçeli’den, "Bu senfonik çalışmayı yapabilmem için bana destek olan ve her zaman ölçülü sıcaklığı içinde güven veren değerli insan" diye bahseden müziğin harika çocuğunun albümü, Türk tarihini notalarla Türki Cumhuriyetler’e anlatacak. 
     Bahçeli, Uğurlu’nun "Senfoni Türk - Büyük Türkiye Senfonisi" albümünden, Türki Cumhuriyetleri’nde ücretsiz dağıtmak üzere tam 2000 tane sipariş etti. Ancak Uğurlu, siparişin kargoyla gönderilmesini istemedi ve 2000 albümü Bahçeli’ye kendi elleriyle teslim etti. DMC - Allaturca etiketiyle piyasaya çıkan albümü, "Senfoni Türk - Büyük Türkiye Senfonisi"ni Orhan Şallıel şefliğindeki Cemal Reşit Rey Senfoni Orkestrası ve Mehter Takımı eşliğinde yorumlayan Tuluyhan Uğurlu, Başbakanlık Tanıtma Fonu Kurulu himayesinde gerçekleştirilen albümüne, ne tarihi ne de duygularını sığdıramamış. En büyük dileği yazacağı ikinci albümünde, bu büyük projeye kaldığı yerden devam edebilmek. Tüm dünyaya dağıtılacak albümünü, Tuluyhan Uğurlu başta kendisini Harika Çocuklar Yasası ile yurt dışında akademik müzik eğitimine gönderen Türkiye Cumhuriyeti olmak üzere, müziğinden etkilendiği İstiklal Marşı’nın bestecisi Zeki Üngör’e ve Wolfgang Amadeus Mozart’a ithaf etti. 
     



 SİYASET 














</TEXT>
</DOC>
