<DOC>
<DOCNO> 55681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/05/son/soneko21.html </URL>
<DATE> 2001/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Oral IMF heyeti ile görüştü 
</HEADLINE>
<TEXT>

     IMF Türkiye masası şefi Juha Kahkonnen'i kabul eden Maliye Bakanı Sümer Oral, Kahkonnen'in 2001 yılı bütçe gerçekleşmelerini başarılı, 2002 hedeflerini de gerçekçi bulduğunu söyledi. 
     Türkiye ile IMF arasında imzalanması öngörülen yeni stand-by anlaşması için temaslarda bulunan Kahkonnen başkanlığındaki IMF heyeti, bugün Devlet Bakanı Tunca Toskay'dan sonra Maliye Bakanı Sümer Oral'ı ziyaret ederek bir görüşme gerçekleştirdi. 
     Bakan Oral, görüşmeden sonra yaptığı açıklamada, Kahkonnen'le 2001 bütçe gerçekleşmelerini ve 2002 hedeflerini değerlendirdiklerini bildirdi. 2001 yılında hedeflenen tutarın da üzerinde bir faiz dışı bütçe fazlası elde ettiklerini söyleyen Oral, "Bütçe ferformansı deyince bakılacak olan nabız, faiz dışı bütçe fazlasıdır. Onda da hedefin üzerinde bir sonuç elde edilmiştir, kim ne derse desin. Bu netice elde edildikten sonra 2001 bütçe hedefi ve mali politikalari son derece başarılıdır" diye konuştu. 
     Oral, Kahkonnen'in 2002 bütçe ve makro ekonomik hedeflerini de gerçekçi bulduğunu vurguladı. 
     Bakan Oral, tasaruf paketi üzerinde değerlendirme olup olmadığına ilişkin soruyu da "Hayır zaten 2002 bütçesi hazırlanırken arkasında bir takım varsayımlar vardı. O varsayımlar gerçekleşecek gayet tabi olarak" yanıtını verdi. 
     Yeni stand-by anlaşmasının büyük olasılıkla 3 yıllık olacağını belirten Oral, Kahkonnen'le görüşmesinde bunun ayrıntılarına girmediklerini söyledi. 
     
     Mali af konusu 

     Oral, bir başka soru üzerine mali af konusunun da görüşülmediğini, bu tür bir çalışma olmadığını belirterek, "Öyle bir çalışmamız olsa açıklarız" dedi. 
     Bu arada Oral, Devlet Bakanı Kemal Derviş'in "devlette eş güdüm eksikliği" olduğu yolundaki sözleriyle ilgili bir soruya ise "Ben duymadım. Kendisiyle birebir görüşürüm. Yani aracıya gerek olmadan. Ama ben kendisinden öyle birşey duymadım" karşılığını verdi. 
     






</TEXT>
</DOC>
