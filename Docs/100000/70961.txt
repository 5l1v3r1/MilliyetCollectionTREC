<DOC>
<DOCNO> 70961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/05/son/sonspo19.html </URL>
<DATE> 2002/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulusoy "Türk futbolunu yerin dibinden aldım, göklere çıkardım" 
</HEADLINE>
<TEXT>

     Futbol Federasyonu Başkanı Haluk Ulusoy, kendisine yönelik eleştirilere sert tepki göstererek, ''Türk futbolunu yerin dibinden aldım, göklere çıkardım'' diye konuştu. 
     Futbol Federasyonu Başkanı Haluk Ulusoy ve yönetim kurulu üyeleriyle MHK Başkanı Bülent Yavuz ve kurul üyeleri, son günlerde ''Şike çetesi'' iddialarıyla sıkıntılı günler geçiren Birinci Süper Lig'de görev yapan hakem ve yardımcı hakemlere moral vermek amacıyla Polat Renaissance Oteli'nde yemek düzenledi. 
     Ulusoy, basına kapalı gerçekleştirilen yemeğin ardından yaptığı konuşmada, görev süresi içinde her zaman hakemlerin yanında olduklarını, bundan sonra da olmaya devam edeceklerini söyledi. 
     Ulusoy, kendisine yönelik eleştirilere de sert tepki göstererek, ''Sanki Türk futbolu tepedeydi de biz geldik yerin dibine soktuk. Türk futbolunu yerin dibinden aldım, göklere çıkardım. Birkaç kişinin isteğiyle istifa etmem. Beni genel kurul seçti. Görevden de ancak genel kurul alır. Görev süremin sonuna kadar işimin başındayım. Ondan sonraki takdir genel kurulun'' diye konuştu. 
     






</TEXT>
</DOC>
