<DOC>
<DOCNO> 58392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/22/guncel/gun04.html </URL>
<DATE> 2001/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Gülay Hanım’a iade kararı 
</HEADLINE>
<TEXT>

     NEVSAL ELEVLİ Londra 

     İade istemiyle Londra'da 2 yıldan beri yargılanan Şişli eski Belediye Başkanı Gülay Çokay'ın Türkiye'ye iadesine karar verildi. 
     Bow Street Sulh Mahkemesi'nde dün yapılan oturumda, Yargıç Geohfrey Wichs, Çokay'ın temyiz hakkı saklı kalmak kaydıyla Türkiye'ye iade edilmesine karar verdiğini açıkladı. Bu kararla, Çokay'ınn Türkiye'ye iade talebiyle ilgili davanın birinci aşaması sonuçlanmış oldu. 
     Yargıç, iade isteminin ardında siyasi görüşlerinin bulunduğu yolundaki savunmaları dikkate aldığını, ancak yine de isnat edilen suçlar çerçevesinde Türkiye'nin sanığı yargılama hakkı bulunduğuna inandığını belirtti. 
     Bow Street Sulh Mahkemesi'ndeki duruşmada 40 sayfa ve 18 maddeden oluşan karar metnini okuyan Yargıç Wicks, gerek iadesi istenen Çokay, gerekse davada tanık olarak dinlenen Türkiye'deki avukatı Yağız Dağlı'nın, davanın ardında siyasi amaçlar bulunduğu yolundaki iddialarını dikkate aldığını söyledi. Yargıç, iade dosyasında yer alan suçlamaların tümünün uluslararası hukuk çerçevesinde "suç" kabul edildiğini de belirtti. 
     İade kararı Ankara'da memnuniyetle karşılandı. Kararı Milliyet'e değerlendiren üst düzey bir emniyet yetkilisi, şunları söyledi "İngiltere ilk kez böyle bir karar veriyor. Bu bizi mutlu etti. Mahkemenin bu kararının, temyizde değişme olasılığı azdır. Süreç uzayabilir ama Çokay Türkiye'ye gelir." 
     
Çok rahat ayrıldı, "Mutluyum" dedi      Yargıcın kararını açıklamasından sonra iadeyi değerlendiren Çokay, "Bu kararı bekliyordum" dedi. "Zaten Türkiye'ye gitmek isteyen de bendim" diye konuşan Çokay, şunları söyledi "Yargıcın kararında, suçlamaların ardında siyasi motif bulunabileceğinin kabul edilmesine çok sevindim. 4 yıldır en mutlu günümü yaşıyorum." 
     Bu arada kızının tutuksuz yargılanabilmesi için kefalet koşullarına garantör olan babası İlyas Çokay'ın, garantörlüğünü yenilemesi gerekiyor. Mahkeme, İlyas Çokay'ın Türkiye'de bulunması nedeniyle, yenileme kararını 2 Ocak 2002'ye erteledi. 
     



 GÜNCEL 




















</TEXT>
</DOC>
