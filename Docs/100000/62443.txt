<DOC>
<DOCNO> 62443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/15/son/sontur22.html </URL>
<DATE> 2002/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık Bakanı Durmuş eczacılar için suç duyurusunda bulundu 
</HEADLINE>
<TEXT>

     Sağlık Bakanı Osman Durmuş, kepenk kapatan eczacıların örgütü olan Türk Eczacıları Birliği hakkında Savcılığa suç duyurusunda bulunduğunu bildirdi. 
     Durmuş, Meclis Genel Kurulu'nda gündem dışı yaptığı konuşmada, yüzde 10'luk iskontonunu kaldırılması ve kepenk kapatma eylemi ile ilgili açıklamada bulundu. Durmuş, yerli ilaçta yüzde 10'luk iskontonun kaldırılmasını protesto etmek için kepenk kapatan eczacıların kanunsuz davrandığını söylerken, kepenk kapatmaya teşvik eden Türk Eczacıları Birliği hakkında yasal işlem başlatacağını bildirdi. Türk Eczacıları Birliği'nin eczacıları kepenk kapatma eylemine baskı ile zorladığını ileri süren Durmuş, bu yönde şikayetler aldığını bildirdi. Durmuş, "Eczacılar Birliği telefonla tehdit ediyor eczacıları, tehditle eczaneni kapatacaksın' diyor, suç işliyor" diye konuştu. 
     Durmuş, TCK'nın 401'inci maddesine göre eczacıların ilaç satmama lüksünün bulunmadığını belirtirken, bunu yapanlara 2- yıldan 10 yıla kadar hapis ve para cezası, suçun örgütlü işlenmesi halinde 3 yıldan az olmamak kaydı ile hapis cezası öngörüldüğünü ifade etti. Durmuş, eczacılara sahip çıkacağını ama kanunsuz yollarla bunu yapamayacağını ifade etti. Durmuş, TCK'nın 401'inci maddesi uyarınca Türk Eczacıları Birliği hakkında savcılığa suç duyurusunda konuşması itibari ile bulunduğunu ayrıca yazılı olarak da başvuracağını bildirdi. 
     Durmuş, eczacıların kamuoyunu yanlış bilgilendirdiğini, kararneme ile ilaçta eczacıların yüzde 25'lik kar payından düşüş yaşanmadığını kaydederken, "Eczacıların yerli üretimdeki yüzde 25'lik karından indirim yapılmamıştır" diye konuştu. Eczacı karına karşı olmadığını vurgulayan Durmuş, "Eczacılar tüccar değildir, esnaf değildir. Eğer böyle davranırlarsa sürsarj etiketi ile depo sayımı yapar, bu fiyatları indiririz" diye konuştu. 
     






</TEXT>
</DOC>
