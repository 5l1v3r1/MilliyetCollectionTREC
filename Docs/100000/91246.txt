<DOC>
<DOCNO> 91246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/son/sonspo03.html </URL>
<DATE> 2002/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş "Çeyrek finaldeki hiçbir takım bizden üstün değil" 
</HEADLINE>
<TEXT>

     17. Dünya Kupası finallerinde çeyrek finale yükselen A Milli Futbol Takımı'nın 
     teknik direktörü Şenol Güneş, çeyrek finaldeki hiçbir takımın Türkiye'den üstün olmadığını söyledi. 
     A Milli Takım'ın kamp yaptığı Osaka kentinde basın toplantısı düzenleyen teknik direktör Şenol Güneş, başarıya giden yolda basamakları birer birer çıktıklarını belirterek, ''Biz hep önümüzdeki basamağı düşünüyoruz. Şimdiki hedefimiz Senegal'' dedi. 
     Senegal'i de geçip yarı finale yükselmek istediklerini belirten Güneş, ''Şu anda çeyrek finaldeyiz. Yarış devam ediyor. Hedefimiz yarı final. Zirve yolunda bir basamak daha çıkmak istiyoruz. Çeyrek finalde, 4 Avrupa, 4 de diğer kıtalardan takım var. Fair-play'in ön plana çıktığı, kazananın kaybedenin sahada belli olduğu bir dünya kupası yaşıyoruz'' diye konuştu. 
     Senegal'in, futbolda son yıllarda çıkış yapan bir ülke olduğunu ve sert futbol oynadıklarını kaydeden Güneş, şunları söyledi 
     ''Senegal, futbolda son yıllarda çıkış yapan bir ülke. Son dönemde Afrika Kupası'nda final oynayan Mısır, Cezayir, Fas gibi takımların önünde grubu tamamlayan ve Dünya Kupası finallerinin ilk turunda da Danimarka, Fransa ve Uruguay'a yenilmeden 2. tura çıkan ve İsveç'i de yenerek çeyrek finale gelen bir takım. Agresif ve sert oynuyorlar. Tekniği ve fiziği iyi, eksiği az olan bir takım. Bizim için en büyük handikap, sertliğin yanı sıra dirseklerini de kullanarak oynuyorlar. Ama Senegal'i yenecek güçteyiz.'' Hiçbir rakibi kendilerinden üstün veya aşağıda görmediklerini kaydeden Güneş, şöyle devam etti ''Hem Senegal, hem de biz Dünya Kupası'nda iyi bir çıkış yaptık. 
     Her iki takımın da kendini göstermek isteyeceği güzel bir maç olmasını bekliyorum. Biz daha önceden, dünya takımları arasında iyi bir yerde olacağımızı, zoru sevdiğimizi ve daha iyi olacağımızı söyledik. 
     İnsanlarımıza ışık olacağımızı söyledik. Halkımızı mutlu ettik. 
     Amacımız Türkiye olarak dünyada vizyon olmaktı. Onu başardık. 
     Oyuncularımdan olağan dışı bir şey istemiyorum. Daha önce yaptıklarından biraz daha fazlasını istiyorum. Moralli bir Türkiye olarak sahaya çıkacağız. Akıllı, inançlı ve sabırlı oynayacağız. Hata oranını en aza düşürmek istiyoruz. Biz hep önümüzdeki basamağı düşünüyoruz. Şimdiki hedefimiz Senegal'i yenerek yarı finale çıkmak. 
     Bugünü yaşamayan yarını hiç yaşayamaz. Bu nedenle öncelikle hedefimiz Senegal.'' Futbolcularının tam kapasite oynamadıklarını, ancak giderek trendlerinin yükseldiğini belirten Şenol Güneş, şöyle dedi 
     ''Futbolcularımız, yüzde 100 kapasite ile oynamıyorlar. 
     Geldiğimizde bazı futbolcularımızda form eksikliği vardı. Ama her geçen maç daha iyi oynuyoruz. Türkiye başarı trendini yükselterek devam ediyor. Bu başarı Türk antrenörünün ve Türk futbolcusundur.'' Japonya'da Türk seyircisinin azınlıkta kaldığını belirten Güneş, ''Japonya'da az seyircimiz vardı. Ancak dünyadaki tüm Türkler bizimle aynı duyguyu yaşıyor. 2002 Dünya Kupası'nda Japonya'da misafiriz. 
     Ancak 2006 yılında Almanya'da ev sahibi olacağız'' diye konuştu. 
     Milli takımda kulüp ayrımı olmadığını belirten Güneş, şunları söyledi 
     ''Galatasaray, Türkiye için önemli bir takım. Tıpkı diğer takımlar gibi. Bizim kadromuzda takım ismi yok. Şu anda Galatasaray'dan A Milli Takım'da 5 oyuncu var. Onların saha içindeki anlaşmaları, felsefe olarak katkılarının olduğu doğrudur. Ama aynı anlayışı diğer takımlardan gelen arkadaşlarımız da yerine getiriyor.'' 
     





</TEXT>
</DOC>
