<DOC>
<DOCNO> 57542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/17/ekonomi/aeko.html </URL>
<DATE> 2001/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yoksullara yasa sözü 
</HEADLINE>
<TEXT>

Bakan Derviş’in talebi üzerine, IMF’ye verilecek niyet mektubuna, sosyal sorunları hafifletecek ve yardımlara çeki düzen verecek bir yasa taahhüdü de konuldu 
     HARUN GÜREK Ankara 

     Uluslararası Para Fonu’na IMF yeni ekonomik program kapsamında verilecek niyet mektubunda sosyal dayanışma ve yardımlaşma yasası’nın çıkarılmasının da yer aldığı öğrenildi. Yasanın, Devlet Bakanı Kemal Derviş’in talebi üzerine niyet mektubuna konulduğu kaydedilirken Dünya Bankası’nın program kapsamında açtığı kredileri artıracağı belirtildi. 
     
     Tasarı Meclis’te 
     Mali piyasalarda başlayan krizin ardından hazırlanan ve 3 Mayıs tarihinde IMF’ye verilen niyet mektubuyla Güçlü Ekonomiye Geçiş Programı’na Sosyal Riskin Azaltılması Projesi’ni koyarak, Dünya Bankası’ndan 500 milyon dolar kredi alınmasını sağlayan Derviş, yeni programda da sosyal sorunları unutmadı. 
     Mevcut program üzerine oturtulan yeni ekonomik programın içerdiği radikal yapısal reformların yaratabileceği başta işsizlik olmak üzere, olası sosyal sorunlar dikkate alındı. Yeni niyet mektubunda Meclis gündeminde bekleyen sosyal yardımlaşma ve dayanışma yasası’nın çıkarılmasına da bir taahhüt olarak yer verildi. Bu yasa ile sosyal desteklerin daha etkin bir biçimde yapılması, aç ve açıkta kalacak insanlara daha hızlı yardım götürülmesi ve yardımların gerçek ihtiyaç sahiplerine ulaşmasının hedeflendiği belirtildi. 
     Sosyal yardımlardan sorumlu Devlet Bakanı Hasan Gemici, niyet mektubuna konulan taahhütten haberinin olmadığını vurgulayarak, TBMM Plan Bütçe Komisyonu gündeminde yer alan bir yasa tasarısının bulunduğunu bildirdi. Komisyon gündemindeki yasanın Sosyal Yardımlaşma ve Dayanışma Genel Müdürlüğü’nün kurulmasını öngördüğü kaydedildi. 
     
Dünya Bankası desteği artabilir      Sosyal desteklerin daha etkin biçimde yapılması ve yardımların hızlandırılarak, gerçek ihtiyaç sahiplerine ulaştırılması için yapılacak düzenleme doğrultusunda, Dünya Bankası’nın program kapsamında açtığı kredileri gerekirse artırabileceği belirtildi. Dünya Bankası’nın ayrıca yeni ekonomik program kapsamında sağlayacağı kaynağı artıracağı da da öğrenildi. Edinilen bilgilere göre kaynak artırımı, yeni proje sunulması ve reformların uygulanması sırasında finansman ihtiyacı çıkması halinde sağlanacak. Böylece Dünya Bankası’nın 2002 yılında sağlamaya söz verdiği 3 milyar doların daha da artması gündemde. 
     
Derviş İsviçre’de      Devlet Bakanı Kemal Derviş, eşi Catherine Derviş ile birlikte THY’ye ait uçakla İsviçre’nin Cenevre kentine gitti. Bakan Derviş, Atatürk Havalimanı VIP Salonu’nda, basın mensuplarının, ziyaretine ilişkin sorularını yanıtsız bıraktı. 
     Derviş, 19 - 21 Aralık’ta da Crans Montana Forumu’nun Monte Carlo’da toplanacak Monaco Dünya Zirvesi’nin açılışına katılacak. Zirvenin önemli katılımcıları arasında yer alan Derviş, 20 Aralık’ta da "Türkiye Akdeniz’de ve Asya’da Anahtar Aktör" başlıklı bir konferans verecek. Zirve’ye Türkiye’den Eczacıbaşı Grubu Başkanı Bülent Eczacıbaşı, Doğuş Grubu Başkanı Ferit Şahenk, Merkez Bankası Başkan Yardımcısı Aydın Esen, Dışişleri Müsteşar Yardımcısı Mithat Balkan da katılacak. Forum, "11 Eylül Saldırısının Etkileri" ana temasıyla toplanıyor. Forum’da 11 Eylül’ün ardından dünya ekonomisinde yaşanan durgunluk ele alınacak. 
     



 EKONOMİ 















</TEXT>
</DOC>
