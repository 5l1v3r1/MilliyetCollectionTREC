<DOC>
<DOCNO> 94912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/10/son/sonspo05.html </URL>
<DATE> 2002/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Şükür ve Hasan Şaş İtalya gündeminde... 
</HEADLINE>
<TEXT>

     İtalya'nın AC Parma kulübünde oynayan Hakan Şükür'ün takım arkadaşları arasında en fazla transfer teklifi alan futbolcu olduğu iddia ediliyor. 
     Dünya Kupası'nda son maçta 11. saniyede tarihe geçtiği golü atana kadar büyük eleştirilere uğrayan Hakan Şükür için Chievo, Beşiktaş ve bazı İngiliz kulüplerinin ciddi tekliflerle Parma'nın kapısını çaldığı söyleniyor. İtalyan basınında yer alan haberlerde Hakan Şükür'ün Chievo ve diğerlerinin tekliflerini geri çevirdiği belirtiliyor. 
     Gazeteler ayrıca, Hasan Şaş ile ilgilendiği söylenen İnter'in Valencia'dan Kily Gonzalez ve Udinese'den Jorgensen ile de konuştuğunu yazdı. 
     İtalyanlar, Hasan Şaş'ın en avantajlı yanının gelecek sezon Galatasaray ile sözleşmesinin sona ermesi olduğunu ve bu yüzden Galatasaray'ın 7-8 milyon Euro'luk bir teklifi geri çevirmeyeceğini iddia ediyorlar. Hasan'ın gerçek bonservisinin Dünya Kupası sonrasında 18 milyon Euro'yu bulduğu öne sürülerek, Galatasaray'ın Okan ve Emre'nin İnter'e transferlerinde yaşadığı çok az bonservis alma korkusunu tekrar yaşamamak için, Şaş'ı iyi bir teklifle elinden çıkartabileceği şeklinde haberler yer alıyor. 
     Öte yandan Corriere dello Sport gazetesi transfer haberlerinde Fenerbahçe'nin Muhammed Gargo için Udinese'ye kiralık veya 2 kulübe bağlı ortak kontrat önerdiği ifade edildi. Udinese kanadından bakıldığında 27 yaşındaki Ganalı defans oyuncusuna Fenerbahçe'den gelen teklifin Torino kulübünden gelen tekife göre daha avantajlı olduğu belirtildi. 
     İtalyan 1. Futbol Ligi'nde sezon öncesinde son transfer çalışmalarını yürüten kulüpler maddi problemlerden dolayı daha çok takas yolunu seçerken, Nesta'nın Lazio'dan İnter'e para artı takas şeklindeki transferinin şimdilik dondurulduğu öğrenildi. 
     





</TEXT>
</DOC>
