<DOC>
<DOCNO> 86270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/27/guncel/gun01.html </URL>
<DATE> 2002/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem için süre doldu 
</HEADLINE>
<TEXT>

Prof. Dr. Barka ölümünden sonra piyasaya çıkan "Depremi Bekleyen Şehir istanbul" adlı kitabıyla uyardı Marmara’da biriken gerilim son noktada... 
     ÖNAY YILMAZ İstanbul 

     Beyin kanaması sonucu ölen Prof. Dr. Aykut Barka’nın gazeteci Ali Er’le birlikte hazırladığı "Depremini Bekleyen Şehir İstanbul" adlı kitabı, Om Yayınları tarafından piyasaya çıktı. 
     Kitap, Marmara Denizi’nde beklenen depremin İstanbul’da yaratacağı felaketin boyutlarını ortaya koyuyor. 
     
     Gerilim son noktada 
     Barka kitabında siyasilerin yaklaşan bu büyük tehlikeye karşı depremi hala gündemlerine almadıkları ve bu konuda bir strateji geliştirmedikleri gerçeğini anlatıyor. 
     Er, kitabın hazırlıkları sırasında Barka’nın vasiyetinin "Deprem riskini düşürmenin öneminin çok iyi anlatılması" olduğunu belirtti. Barka, uydudan yapılan ölçümlere göre fayın Marmara Denizi içindeki hızının 20 milimetre civarında olduğuna dikkat çekerek şunları söyledi "Marmara Denizi’nde son deprem 1766’da oldu. Marmara’da biriken gerilim miktarı 4.7 metre. Bu birikim miktarı Marmara’daki büyük depremlerin neden olduğu yer değiştirme miktarına uygun düşmektedir. Bu gösterge de sürenin dolmakta olduğunu teyit etmektedir." 
     
     Altı misli daha güçlü 
     Kitaptaki bir söyleşide Prof. Dr. Mustafa Erdik, İstanbul’daki yapıların Kocaeli depreminde yediği darbenin altı kat kadar daha güçlü bir darbe yiyeceğini belirterek, "Kocaeli depreminde, küçük çatlaklar alan İstanbul’daki binalar, altı misli daha güçlü depremde yıkılır. Kocaeli depreminde evinde küçük de olsa hasar olanların mutlaka binanın tümüne baktırması gerekir. Duvarda çatlak var ama taşıyıcılarda yok o zaman bina sağlam’ görüşü çok yanlış" dedi. 
     

</TEXT>
</DOC>
