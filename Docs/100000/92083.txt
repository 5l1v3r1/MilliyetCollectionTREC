<DOC>
<DOCNO> 92083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/26/ekonomi/eko01.html </URL>
<DATE> 2002/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
TABA’da seçim için kollar sıvandı 
</HEADLINE>
<TEXT>

Erdem Holding’in patronu Zeynel Abidin Erdem ile ABD’li tekstil firması GAP’in Genel Müdürü Günsan Çetin, TABA başkanlığı için yarışacak 
     EYLEM TÜRK 

1 - Clinton’lı seçim kampanyası      Türk Amerikan İşadamları Derneği’nde TABA ikinci dönem başkanlığa talip olduğunu açıklayan Zeynel Abidin Erdem, cuma günü yapılacak seçim öncesinde ABD eski Başkanı Bill Clinton’ın, önümüzdeki ay TABA’nın davetlisi olarak Türkiye’ye geleceğini açıkladı. 
     TABA’dan yapılan yazılı açıklamada, Clinton’ın temmuz ayında "Avrupa Birliği Yolunda Türkiye - Avrupa - ABD İlişkileri" konulu toplantıya katılacağı belirtildi. 
     ABD’nin 42. Başkanı Clinton’ın, Devlet Bakanı ve Başbakan Yardımcısı Mesut Yılmaz ile birlikte toplantıya konuşmacı olarak katılacağı ifade edilen açıklamada, TABA Başkanı Zeynel Abidin Erdem’in bugün düzenleyeceği basın toplantısında Clinton’ın ziyaret programına ilişkin bilgi vereceği kaydedildi. 
     
     İlkeli bir dernek’ 
     TABA’nın ilkeli bir dernek olduğunu söyleyen Erdem, seçim öncesi yaptığı değerlendirmede, ekibiyle birlikte geleceğin TABA’sını yaratacak stratejileri belirlediklerini söyledi. Stratejilerin başında Türkiye ile ABD arasındaki ticari ilişkileri geliştirmek olduğunu anlatan Erdem, "Bir diğer önemli unsur da ABD yatırımlarını Türkiye’ye çekmek ve iki ülkede etkin bir Amerikan Ticaret odası imajı yaratmak" dedi. 
     İki ülke arasındaki ticaretin orta ve küçük boy işletmeler arasındaki iletişimi sağlamak suretiyle geliştirilebileceğini kaydeden Erdem, şöyle konuştu 
     "Ancak sadece ticaret üzerine yoğunlaşmak iki ülke ilişkilerini en ileri düzeye getirmeye yeterli değil. ABD’li şirketlerin ilgisini çekebilmek ancak yatırımların önündeki engelleri kaldırmakla mümkün." 
     Erdem, yönetim olarak ABD’de iş kurmak isteyen üyelere destek vereceklerini belirtti. 
     
2 - İlk kadın başkan adayı oldu      Erdem’in genel kuruldaki rakibi Günsan Çetin TABA’nın ilk kadın başkan adayı oldu. Çetin, TABA’ya üye ABD’li şirketlerin üst düzey yöneticileriyle, TABA’nın farklı yönlendirilmesi durumunda Türkiye için olumlu olacağını düşünerek yola çıktıklarını ve yönetime talip olduklarını söyledi. 
     Amerika çalışma grubu içinde aktif görev aldığını belirten Çetin, "Önce tekstil ve konfeksiyon sektörlerinde yaşanan sıkıntıları çözmeye yardımcı olmak için bir çalışma grubu kurduk. 11 Eylül’den sonra bu grubu tüm sektörler için çalışan bir gruba dönüştürdük. Bunun için ABD’de lobi faaliyetini organize ettik" dedi. 
     TABA üyelerine ve Türkiye’ye bu sayede daha fazla hizmet edebilme amacıyla yola çıktıklarını söyleyen Çetin, TABA’nın kurumsal kimliğini öne çıkarabilecek bir çalışma planladıklarını belirtti. Çetin, "Ekibimizde yer alan arkadaşlarımın çoğunun, ABD’yle ciddi iş ilişkileri var. Bazıları da büyük ABD şirketlerinin Türkiye’deki yöneticileri. Bu nedenle bu konuda deneyimliyiz. Amacımız TABA’nın misyonunu öne çıkarmak" dedi. 
     Çetin, kendilerine şans verilmesi halinde derneği olması gerektiği yere götürme çabası içinde olacaklarını kaydetti. 
     
     Şair, makine mühendisi 
     ODTÜ Makine Mühendisliği’nden mezun olan Çetin, özgeçmişiyle ilgili olarak şunları söyledi 
     "Okuldan sonra dizayn ve kalıp konusunda eğitim aldım ve kendi işyerimi açtım. 1996 yılında GAP’in Türkiye’deki satın alma ofisini kurdum. Geçen yıl 230 milyon dolarlık alım yaptık. Fas, Tunus, Mısır ofisleri bize bağlandı." 
     En büyük zevkinin şiir yazmak olduğunu söyleyen Çetin evli ve iki çocuk annesi. 
     



 EKONOMİ 





















</TEXT>
</DOC>
