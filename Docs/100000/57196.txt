<DOC>
<DOCNO> 57196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/14/son/soneko11.html </URL>
<DATE> 2001/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Aycell Genel Müdürü ''2002 sonunda 2 milyon aboneyi hedefliyoruz'' 
</HEADLINE>
<TEXT>

     Aycell Genel Müdürü Mehmet Ekinalan, 2002 yılı sonu itibariyle yaklaşık 2 milyon abone hedeflediklerini açıkladı. 
     Ekinalan, Aycell'in ticari faaliyete başlaması dolayısıyla düzenlenen basın toplantısında, soruları yanıtlarken, sadece tarifelerin Aycell'in tercih nedeni olmasına yetmeyeceğini, kaliteli ses, güvenli operatör ve katma değerli hizmetlerle de tüketiciyi cezbedeceklerini bildirdi. 
     Aycell'in hedefleriyle ilgili soru üzerine Ekinalan, ''2002 sonu itibariyle yaklaşık 2 milyon abone hedefliyoruz'' dedi. 
     Ekinalan, bu hedefe ulaşmak için, diğer GSM operatörlerinden geçişlerin yoğun olacağını düşündüklerini, ayrıca, büyüyen pazardan da pay alacaklarını tahmin ettiklerini, hesaplarını bunun üzerine kurduklarını söyledi. 
     Faaliyete başlamaları dolayısıyla bedava telefon verip vermeyeceklerinin sorulması üzerine Ekinalan, ticari olabilecek bütün aktivitelerle ilgilendiklerini, bir takım firmalarla görüştüklerini ancak, bedava telefon dağıtımı konusunda bir kararlarının bulunmadığını anlattı. 
     Bugünden itibaren, özel dağıtım kanallarını da satış için devreye soktuklarını bildiren Ekinalan, ulusal dolaşım konusundaki bir soru üzerine, hem iki operatörle hem de Telekomünikasyon Kurumu nezdinde gerekli girişimlerde bulunduklarını belirtti. 
     Ulusal dolaşımın, rekabetin tüketiciye bir an önce ulaşması açısından önemli olduğuna işaret eden Ekinalan, Telekomünikasyon Kurumu'nun bunu en kısa sürede sağlaması gerektiğini vurguladı. 
     Ekinalan, ''Görev Telekomünikasyon Kurumu'nundur. Biz Aycell olarak Temekomünikasyon Kurumu'nun bu yöndeki hareketlerini destekliyoruz'' diye konuştu. 
     Ekinalan, uluslararası dolaşım konusunda ise başta Avrupa ülkeleri olmak üzere 30 ülke ile anlaşmalarını tamamladıklarını, bugünden itibaren bu dolaşımı da sağlayacaklarını söyledi. 
     
     Genel Müdür Yardımcısı... 

     Aycell Genel Müdür Yardımsıcı Ramazan Tezcan ise sabit ücretin zorunlu olup olmadığının sorulması üzerine, sabit ücret alınma hakkının yasada operatörlere tanındığını ama operatörlerin isterse almayabileceklerini ifade etti. 
     Tezcan, 31 Aralık 2001'e kadar kendilerine başvuracak mevcut veya yeni abonelerden faturalı hatta geçişte hiçbir ücret almayacaklarını, faturasız hat için 7.5 milyon lira gibi sembolik bir ücret alınacağını, bunun aboneleri teşvik edeceğini söyledi. Tezcan, 19 Kasım'da ilan ettikleri tarifelerin, diğer operatörlerin altında olduğuna da işaret etti. 
     Aycell Yönetim Kurulu Başkanı Vedat Karaslan da iletişim kuracakları GSM 1800 sisteminin ses kalitesi nedeniyle önemli bir avantaj sağladığını belirtti. 
     






</TEXT>
</DOC>
