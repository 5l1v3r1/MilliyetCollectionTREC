<DOC>
<DOCNO> 84082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/yazar/myilmaz.html </URL>
<DATE> 2002/05/15/ </DATE>
<TIME>  </TIME>
<AUTHOR> Mehmet Y. YILMAZ  </AUTHOR>
<HEADLINE>
Yalıçapkını yeni fırsatları müjdeliyor 
</HEADLINE>
<TEXT>

     Nüfus kağıdına bakılırsa Latin kökenli bir asilzadeyi çağrıştıran bir adı var Halcyon Smrynensis... Ama biz ona kendi aramızda kısaca "yalıçapkını" diyoruz. 
     Latince adından da kolayca anlaşılabileceği gibi ismini İzmir’den alan bir kuş bu. Ansiklopediler Tayvan’dan Anadolu’ya kadar Asya’nın hemen her yerinde yaşadığını yazıyorlar ama kentleşme ve çevre kirliliği yüzünden giderek daha az görülmeye başladıkları da bir gerçek... 
     Boyu 18 santimetreye kadar ulaşabiliyor. Uzunca kırmızı bir gagası, kızıl kahveden başlayıp kuyruğuna doğru mavi - yeşile dönüşen bir rengi var. Göğsü ise beyaz... 
     Küçük balıklar ve küçük deniz canlıları ile besleniyor. Ona neden yalıçapkını adı verildiğini bilmiyoruz. Rivayet muhtelif. Bir görüşe göre eski İzmir yalılarının camlarına gagasıyla vurup, içeride oturan kadınlarla oynaştığı için böyle deniliyor. Bir başka görüşe göre, ötüşü bir çapkının ıslık çalışına benziyor, onun için "yalıçapkını" deniliyor. Hakkında daha fazla dedikodu yapmayacağım, sonuç olarak yiğit namıyla anılır 
     
Olimpiyat hayal olurken...      Çocukluğu Ege kıyılarında ve Ege’deki akarsu - göl kenarlarında geçenler onu yakından tanıyorlar. Çok yakın bir gelecekte tüm dünya da tanıyacak. Çünkü bizim yalıçapkını, 2005 yılında İzmir’de düzenlenecek olan 23. Yaz Üniversite Oyunları’nın maskotu oldu. 
     "Üniversiade" adı verilen bu oyunlar dünyada olimpiyatlardan sonraki ikinci büyük spor organizasyonu olarak kabul ediliyor. İstanbul, alamayacağı yıllar öncesinden belli olimpiyatlara trilyonlar harcarken, İzmir Büyükşehir Belediyesi, sessiz sedasız bu oyunların İzmir’e alınmasını sağladı. 
     Böylece İzmir, 1971’deki Akdeniz Oyunları’ndan sonra ikinci büyük spor organizasyonuna ev sahipliği yapacak. 
     
Büyük bir fırsat      170 ülkeden 10 binin üzerinde sporcunun katılacağı bu dev organizasyon spor ile yakından ilgili olanların çok önem verdiği bir sportif olay. 
     Sporcu yakınlarının, oyunları izlemek için gelecek gazetecilerin de katkısıyla bu oyunlar, İzmir’in turistik amaçlı tanıtımı için de büyük bir fırsat. 
     Oyunların yapılacağı tesislerin bir bölümü Akdeniz Oyunları zamanında yapılmıştı. Bunların elden geçirilerek yeni oyunlara ev sahipliği yapması amaçlanıyor. Kendisi de bir sporcu olan Devlet Bakanı Fikret Ünlü bu organizasyonun ne anlama geldiğini bizlerden iyi biliyor. Bu nedenle spor tesislerinin hazırlanmasında bir sorunla karşılaşılmayacağını tahmin edebiliriz. 
     
2005’te izmir’de...      Olimpiyat Köyü’nün inşası içinse İzmir Büyükşehir Belediye Başkanı Ahmet Priştina’nın dahiyane bir fikri var. Toplam 200 bin metrekareyi bulan yapılar önce Olimpik Köy olarak kullanılacak daha sonra da İzmir’e yeni bir konut alanı olarak kazandırılacak. Uzundere mevkiindeki 136 hektarlık bir alan bu iş için ayrılmış durumda. 
     Oyunların İzmir’de düzenlenmesi için ana sponsorluğu, İzmir kökenli bir kuruluş olan Tansaş yapacak. Tansaş’ın bu kriz ortamında bile böyle bir işe girişmesi, sporun geniş kitlelere yayılması adına takdir edilecek bir davranış. 
     2005 yılında İzmir, 10 bin gence ev sahipliği yapacak... Nazım, Küba’daki böyle bir gençlik organizasyonunu "Sen mutluluğun resmini yapabilir misin Abidin " diye tarif etmişti.. Ben de "mutluluğun fotoğrafını çekmek için", 2005 yılı ortalarında İzmir’de olacağım. 
     
     







İran örneği 


Doktorlar, "doktorcuk"lar ve İÜ Kardiyoloji Enstitüsü 


Otyam sergisi 


Naylon fatura... 


AB, Türkiye ve yeni nesiller 


Futbol günleri, futbolda yapısal değişim 


Apo’ya çelik kutu 


Hacettepe Üniversitesi kabuk değiştiriyor 2 


Gerginlikler artıyor... ama bu geçici 


Tunceli’de 3 ayaklı bir kedi 


Annan başaracak mı 


Yalıçapkını yeni fırsatları müjdeliyor 


Kim, kimi gözetliyor’ 


Komplo depremi 


Kan, serum, viski, kefen, mezar KDV 18 


Avrupa'dan Asya'ya taşındım 


Kalanlara ve gidenlere... 


Kapkaç gasptır 


TSKB ile SYB birleşti 


</TEXT>
</DOC>
