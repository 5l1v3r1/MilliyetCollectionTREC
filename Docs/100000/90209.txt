<DOC>
<DOCNO> 90209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/16/son/sontur15.html </URL>
<DATE> 2002/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "Partileri AB'yi ele almak için meclise davet ediyorum" 
</HEADLINE>
<TEXT>

     DYP Genel Başkanı Tansu Çiller, hükümetin Avrupa Birliği'ne AB giden yolda en önemli meselenin Kıbrıs olduğunu anlamadığını öne sürerek, ''Bütün partileri Meclis'e davet ediyorum. Gelin, Kıbrıs'tan başlayarak kısa vadeli, bu hükümetin taahhüt ettiği bütün meseleler dahil olmak üzere AB'yi topyekun ele alalım. Meclis, hiçbir şekilde kapanmamalı bu yaz'' dedi. 
     Partisinin Kartal İlçe Teşkilatı'nın, Kartal Hasan Ali Yücel Kültür Merkezi'nde düzenlenen Olağan Kongresi'ne katılan Çiller, konuşmasına, ailenin temeli olduğunu belirttiği bütün babaların ''Babalar Günü''nü kutlayarak başladı. 
     1970'lerde, Bülent Ecevit'in iktidarda olduğu dönemlerde ''AB 
     fırsatının kaçırıldığını'' söyleyen Çiller, ''Bugün de iktidarı boş bıraktığı için, yani hükümet, Başbakan olmadığı için bu fırsat kaçırılıyor'' dedi. Çiller, hükümetin, AB'ye giden yolda Kıbrıs'ın en önemli mesele olduğunu anlamadığını savunarak, sözlerini şöyle sürdürdü ''Bütün partileri Meclis'e davet ediyorum. Gelin, AB mutlaka kaçırılmaması gereken bir trendir. Kazanın olacağı yer Kıbrıs'tır. Kıbrıs eğer giderse, AB önündeki en önemli engel de olacaktır. Gelin, Kıbrıs'tan başlayarak kısa vadeli, bu hükümetin taahhüt ettiği bütün meseleler dahil olmak üzere AB'yi topyekun ele alalım. Meclis, hiçbir şekilde kapanmamalı bu yaz. Hemen ardından Siyasi Partiler ve Seçim yasalarına ilişkin çalışmalar başlatılmalıdır.'' İktidar partilerinin, yüzde 10 barajının inmesinden yana olduklarını ifade eden Çiller, ''Korkunun ecele faydası yok. Yüzde 10 barajından korkanlar bilmelidirler ki, ülkeyi 5-6 partili iktidarlara mecbur kılarlarsa bu, demokrasiye, millete ihanet olur. Buna müsaade etmeyiz'' diye konuştu. Tansu Çiller, ''Hükümet istifa'' diye bağırarak konuşmasını kesen partililere ise ''Sorun zaten burada. Hükümet yok ki istifa etsinler'' dedi. ''Hükümetin gitme zamanının artık geldiğini'' savunan Çiller, şunları söyledi ''AB bu hükümetle olur mu Kıbrıs meselesi bu hükümetle hallolur mu AB müzakerelerini Başbakansız başlatmak mümkün mü Peki ekonomiyi bu hükümetle düzeltmek mümkün mü 5 yıldır bu hükümet ne yaptıysa aynısını yapmaya devam ederse, her yıl 8 milyar gider. Buna razı mısınız Ne yapacağız o zaman Siyasi Partiler Yasası'nı değiştirip sandığa gideceğiz. Ve sandıktan kırat şahlanacak, Türkiye şahlanacak.'' DYP Genel Başkanı Çiller, Öğrenci Seçme Sınavı'nın bugün yapıldığını da hatırlatarak, ''Sınava giren gençlerimize başarılar diliyorum. Ama çocuklarımıza bu yaptığımızın, çağdışı olduğunu artık görmemiz lazım'' dedi. Bu sistemi, ''iktidara geldiklerinde ele alacaklarını'' söyleyen Çiller, üniversite sınavlarının, herkese öğrenme imkanı veren bir anlayışla yeniden yapılanması gerektiğini sözlerine ekledi. 
     





</TEXT>
</DOC>
