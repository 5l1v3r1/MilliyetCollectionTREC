<DOC>
<DOCNO> 70954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/05/son/sonspo12.html </URL>
<DATE> 2002/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını "Terim Parma'ya gidebilir.." 
</HEADLINE>
<TEXT>

     Teknik direktör Fatih Terim, ''İtalya'da halen benden konuşanlara teşekkür ederim'' dedi. 
     Corriere Delo Sport Gazetesi'nde, bugün yer alan ''Terim İtalya, gene de teşekkürler'' başlıklı haberde, Türk teknik adamın Milano derbisini izlemek için geldiği Milano'da basına yaptığı kısa açıklamalara yer verildi. 
     Fatih Terim'in, ön plana çıkan sözleri ise, ''Halen benden konuşulması beni memnun ediyor. Bu, yaptığım işlerin İtalya'da iyi şeyler bıraktığı anlamına gelir. Diğer taraftan, İtalyan basınıyla ve bu ortamdaki diğer insanlarla iyi anlaştım. Bir çok görüşler beni mutlu ediyor'' şeklinde oldu. 
     Atak oynatılan futbolu sevdiğini bir kez daha tekrarlayan Terim, ''Ama siz sadece sonuçlara bakıyorsunuz. Eğer 1-0 öndeyken atak oyuncusunu alıp yerine defans oyuncusu sokarsam. Seyirci beni alkışlıyor ve basın iyi bir iş yaptığımı söylüyor. Bu İtalyan futbolunun mentalitesi'' yorumunda bulundu. 
     Öte yandan, gazete Terim'in İtalya'nın Napoli 2. ligde veya Parma takımlarına gitme olasılığı üzerinde durdu. Haberde, ''Birkaç kişi Terim'e Napoli adresini gösterebilir. Napoli, Terim'in her zaman sevdiği sıcak ortamı olan bir kent. Ama Fiorentina ve Milan'dan sonra bugün Napoli Terim'in programını garanti edebilecek durumda bulunmuyor'' denildi. 
     Milan'dan tanıdığı ve şu anda Parma'nın genel menajeri olan Arrigo Sacchi'nin Türk teknik adamı çağırabileceğini yazan Corriere, ''Terim, ne Milan ne de Fiorentina'da güvenliliği bulamadı. Parma'da son kez kendini göstermek için ideal ortamı bulabilir'' ifadelerini kullandı. 
     Bu arada, Milano'daki Milan-İnter derbisini yardımcı antrenör Antonio Di Gennaro ile birlikte izleyen Fatih Terim'in, 78. dakikadaki Vieri'nin golünden birkaç dakika sonra San Siro Stadı'nı terkettiği ifade edildi. 
     Terim'in, statta Milanlı yöneticilerden Braida ve sakatlıkları devam eden futbolculardan Maldini, İnzaghi ve Ambrosini ile selamlaştığı kaydedildi. 
     Tutto Sport gazetesi de ''Terim, hayal kırıklığında bir imparator'' başlığı altındaki haberinde, Terim'in derbi maçında en çok Gattuso'nun oyununu sevdiğini söylediğini belirtti. 
     Gazete, Terim'in Milano'da, Bodrum'daki evi için eşya satın aldığını da değindi. 
     






</TEXT>
</DOC>
