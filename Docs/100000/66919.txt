<DOC>
<DOCNO> 66919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/10/son/sondun02.html </URL>
<DATE> 2002/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'den Bush'un "şeytan ekseni" tanımına tepki... 
</HEADLINE>
<TEXT>

     AB Komisyonu'nun dış ilişkilerden sorumlu üyesi Chris Patten, ABD Başkanı George Bush'un İran, Irak ve Kuzey Kore'yi ''şeytan ekseni'' olarak tanımlamasını eleştirerek, ABD'nin bu tutumuyla dünyanın geri kalanına karşı ''basit yaklaşımda'' bulunduğunu söyledi. 
     İngiltere'nin eski Hong Kong valisi Patten, İngiliz Guardian gazetesine verdiği mülakatta, Bush'un, Irak, İran ve Kuzey Kore'yi ''şeytan ekseni diye damgalamasının bir faydası olmadığını'' belirtti. 
     Patten, ''Washington yönetiminin, Batı'da terörizmin nedenleri hakkında yapılan tartışmalardan haberi olup olmadığı'' sorusuna ise ''devletlerin terörizm konusunda başarısız olmamaları ve terörle mücadelede ilerleme sağlanması için bu konunun çok önemli olduğunu'' söyledi. Patten, ''Hala, Amerika'nın tek taraflı hızlı hareket etmeyeceğini ümit ediyorum'' dedi. 
     İngiltere'nin Avrupa Bakanı Peter Hain de bugün bir düşünce kuruluşunda yaptığı konuşmada, Bush yönetimi ve Amerikan Kongresi'ni tek taraflı hareket ettiği gerekçesiyle eleştirerek, uluslararası toplumun bu konuda daha fazla şey yapılması için Amerika ile beraber hareket edeceğinin ise açık olmadığını kaydetti. 
     Hain, ''ABD'de halen birlikte hareket etmekten ziyade tek yanlı hareket etmek isteyen unsurlar var, diğer ülkelerle işbirliğinden ziyade onların dışlanması söz konusu'' dedi. 
     Hain, Blair hükümetinin Amerika'nın bu bakış açısını tartışmaya devam edeceğini de ifade etti. 
     






</TEXT>
</DOC>
