<DOC>
<DOCNO> 86268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/27/guncel/agun.html </URL>
<DATE> 2002/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Akciğer kanserine karşı aşı 
</HEADLINE>
<TEXT>

Şimdiye kadar kanser tümörlerini küçülten aşıların, hastalığı önceden önleyici etkisi yoktu. Ancak, yeni geliştirilen Anti-idiotypic aşılarından BEC2, akciğer kanserini engelliyor, var olan tümörleri de küçültüyor 
     Kansere veda - 2 
ŞÜKRAN PAKKAN 

     Akciğer kanserini engelleyen, tümörlerini ise küçülten kanser aşısı, tedavide çığır açacak... Uzmanlar, hastalık ortaya çıkmadan önce önlem alarak, ilk kez kanserin bir adım önüne geçtiler. Orlando’da düzenlenen Amerikan Klinik Onkoloji Birliği ASCO 38. Kanser Kongresi’nde tanıtılan yeni aşıyla, akciğer kanserinin önlenmesi ve tedavisinde ilk kez bu kadar büyük bir adım atıldı. Sigaradan kaynaklanan akciğer tümörlerinin gelişimini engellemeyi hedefleyen yeni aşı, gelecek yıl piyasaya sürülecek. ASCO bünyesinde geliştirilen yeni aşı, iki yıllık bir çalışmanın ürünü... 
     
Koruyucu etkisi büyük      Şimdiye kadar, diğer kanser türlerinde tümörü küçültücü etkisi bilinen aşılar, önceden koruma özelliğine sahip değildi. Yeni ürün, koruyucu ve engelleyici etkisi olan "anti - idiotypic" aşılarından BEC2’nin etkin bir modeli. 
     BEC2 aşısı, tümör oluşumunu engelleyici etkisi nedeniyle tıp dünyasında büyük önem taşıyor. Tümörün var olması durumunda ise gelişimini engelliyor ve vücudun savunma mekanizmasını harekete geçiriyor. 
     Aşıya yönelik araştırmalar önümüzdeki yıl da devam edecek. Sonuçlarının gelecek yıl ASCO toplantısında onay alması üzerine piyasaya sunulması beklenen aşı, tedavisi en zor hastalıklardan biri olan akciğer kanserinde umut oldu. 
     
Savaşçı genler, ileri      Akciğer kanserine karşı sürdürülen çalışmalarda ilgi çeken bir başka sonuç ise genlerle ilgili... Hastalık durumunda tehlikeli hücreleri yok etmekle görevli genler, kanser hastalarında işlevini yitiyor. Oysa, yeniden aktif hale gelmeleri durumunda tümörü yenebilecek kadar güçlüler. Bu nedenle savaşan genleri yeniden canlandırmak için bir ilaç geliştiriliyor. 
     Böylece, akciğer tümörlü bir hastada, WT - p53 adı verilen yeni bileşim sayesinde, "programlanmış hücre ölümlerini" gerçekleştiren genler harekete geçirilecek. Çalışmanın ilaç haline getirilmesi içinse denekler üzerindeki sonuçların kesinleşmesi bekleniyor. 
     
Kanser ve sigara 5 yılda ölüm      Colorado Üniversitesi Tıp Fakültesi’nden Prof. Karen Kelly de sigara içen akciğer kanseri hastalarının yüzde 84’ünün beş yıl içinde hayatlarını kaybettiğini açıkladı. Kelly, şunları söyledi 
     "İki ayrı grup üzerinde yapılan çalışma sonucunda, sigara içmeyenlerin tedaviye cevap verdikleri halde, sigarayı bırakmayanların ilk beş yıl içerisinde hayatlarını kaybettiklerini gördük. Her iki grupta da, yaş, cinsiyet ve vücut direnci açısından eşitlik sağlanmıştı. Beş yılın sonunda, sigara içenlerin sadece yüzde 4’ü hayatta kalabildi. Bu oran sigara içmeyenlerde yüzde 9 oldu. Bu nedenle, sigara içen hastalarımıza, Eğer bırakmayı başarırsanız, hayatta kalmayı da başarırsınız’ diyorum." 
     
Bolca A vitamini tüketin      Anderson Kanser Merkezi’nin araştırması, akciğer kanserinde riski azaltmanın yollarından birinin de A vitamini olduğunu ortaya koydu. Özellikle, akciğer kanserine yakalandığı ilk bir yıl içerisinde sigarayı bırakan hastalar, A vitamini alarak vücuttaki toksini de atmayı başarabiliyor. 
     İçinde A vitamini bulunan başlıca yiyeceklerse şöyle Balık yağı, tereyağı, yumurta, süt, peynir, karaciğer, havuç, yapraklı sebze, domates, taze kayısı ve patates. 
     

</TEXT>
</DOC>
