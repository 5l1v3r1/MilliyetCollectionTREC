<DOC>
<DOCNO> 93475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/03/son/sondun34.html </URL>
<DATE> 2002/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "Ecevit'in istifa etmesi gerektiğini çoktan beri söylüyoruz" 
</HEADLINE>
<TEXT>

     DYP Genel Başkanı Tansu Çiller, Başbakan Bülent Ecevit'in istifa etmesi gerektiğini çok uzun zamandan bu yana söylediklerini belirtti. 
     Çiller, Frankfurt kentinde Türk gazetecilere yaptığı açıklamada, Saadet Partisi Genel Başkanı Recai Kutan'ın, Başbakan Bülent Ecevit'in istifasını istediğinin hatırlatılması üzerine, ''Türkiye artık bu kararı vermiş durumda. Biz bunu çok uzun zamandan beri söylüyoruz. 
     Türkiye'ye döner dönmez gelsinler, bu hükümeti bıraksınlar, kendi aralarındaki kavgayı ve gidiyoruz-gitmiyoruz meselesini. Bu hükümetle artık yürümez'' dedi. 
     Bu arada kaçan çok önemli fırsatlar olduğunu belirten Çiller, bunların en önemlisinin AB olduğunu söyledi. 
     Çiller, meclisin kapanmasını istemediklerini, ama buna rağmen kapandığını ifade etti. 
     DYP Genel Başkanı, AB konusunda, ''AB için ne yapılabilir, bir araya gelip komisyon kuralım. Bunun için ne yapılıyorsa yapmaya hazırız. Meclisi açalım yeniden. Kıbrıs konusunda AB'nin genişlemesinden sorumlu komisyon üyesi Günter Verheugen'in yaptığı açıklama dehşet verici bir açıklama'' diye konuştu. 
     Tüm partilerin katıldığı bir komisyon kurulmasını öneren Çiller, komisyona tüm partilerin katılmasını, birlikte çalışma yapılmasını ve bu konunun belirli bir noktaya getirilmesini istedi. 
     Çiller, Ecevit'in ''Türkiye seçime gitmeyecek'' dediğini hatırlatarak, ''Peki bunu şartsız olarak bırakalım, siyasi partiler ve seçim yasasını ele alalım'' dedi. 
     AB, Kıbrıs ve siyasi partilerin seçimi konusunda 3 komisyon kurulmasını öneren Çiller, şunları söyledi 
     ''Bu 3 komisyon çalışsın. Süre tanıyalım. Bu süre Kıbrıs ve AB için, bir yere gelmek için verilsin. Bir açılım sağlanması için 3 komisyonun kurulması ve çalışıyor olması şart. Bunu şu anda hükümet gitsin mi, gitmesin mi meselesinden ayırarak söylüyorum. Biz gitmelerini istiyoruz, onlar ise gitmek istemiyorlar. Türkiye'nin ne hale geldiğini görüyoruz. Bunu bir kenara bırakalım, el ele verip 3 meseleyi halledelim.'' Çiller, ekonominin belirsizlik içinde olduğunu belirterek, ''Ciddi bir değer kaybı içerisindeyiz. Krizin geleceğini söylemiştik, sonbaharda dalga gelecek demiştik. Bu daha önce çekildi çünkü. 
     Türkiye, bu belirsizliği kaldıramaz. Gelin, bu belirsizliği kaldıralım. Siyasi partiler yasasını değiştirip ondan sonra seçimi tartışalım. Meclis karar verecek bunlara, fakat elimizden geleni yapalım'' diye konuştu. 
     -KOHL İLE GÖRÜŞME- DYP Genel Başkanı Çiller, yarın Berlin'de eski Almanya Başbakanı Helmut Kohl ile yapacağı görüşmede de Türkiye'nin AB üyeliği konusunu gündeme getireceğini söyledi. 
     Çiller, ''AB konusunu konuşacağım ve görüşeceğim. Bu konuda atılabilecek adımların ve Kohl'ün partisinin mutlaka Türkiye'nin AB içindeki yerini desteklemesini istiyorum. Kohl'ün partisinin seçimlerde büyük şansı var. Türkiye adına bir açılım sağlanması için fırsat oluşacaktır'' dedi. 
     Türkiye'nin AB konusundaki sıkıntılarını aşması gerektiğini söyleyen Çiller, sözlerini şöyle sürdürdü 
     ''Artık gelinen noktada Avrupa görmelidir ki, Türkiye büyük devlet olarak yerini almazsa, AB içindeki barış misyonu tamamlanamaz. Dünya, bu kültürlerin artık birleşmesinden yana. Özellikle terör ortamında bu fikir daha da belirgin şekilde ortaya çıkmıştır. Türkiye bu işi yapacak güçtedir. Türkiye çok şeyde geç kaldı, hiç olmazsa bundan sonraki trenleri kaçırmayalım. Kıbrıs'ı önümüze çıkartanlara karşı gerekli tedbirleri alalım, hiç olmazsa tren kaçsa bile engelleri ortadan kaldıralım.'' 
     





</TEXT>
</DOC>
