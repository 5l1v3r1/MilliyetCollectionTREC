<DOC>
<DOCNO> 60766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/05/son/sontur28.html </URL>
<DATE> 2002/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Evsiz vatandaşlar, spor salonuna yerleştirildi 
</HEADLINE>
<TEXT>

     İstanbul Büyükşehir Belediyesi Acil Yardım ve Cankurtarma Müdürlüğü, son 2 günde, sokaklarda yaşayan 65 kişiyi, Alibeyköy'deki bir spor salonuna yerleştirdi. 
     Acil Yardım ve Cankurtarma Müdür Yardımcısı Dr. Mehmet Yıldırım, sokaklarda yaşayanların korunabilmesi için başlattıkları çalışmanın aralıksız sürdüğünü anlattı. 
     Alibeyköy Tevfik Aydeniz Spor Salonu'nun evsizler için geçici barınak olarak tahsis edildiğini söyleyen Yıldırım, son 2 günde 65 evsiz kişiyi buraya getirdiklerini belirtti. 
     Bu kişilere yemek ve sağlık hizmeti de verildiğini anlatan Dr. Yıldırım, önemli sağlık sorunu bulunanları ise hastanelerde tedavi ettirdiklerini kaydetti. 
     Dr. Yıldırım, vatandaşlardan, sokaklarda yaşayanları "0212 528 10 10" numaralı telefona bildirmelerini, ambulans gelinceye kadar da bu kişileri, mümkün olduğunca bulundukları yerde tutmalarını istedi. 
     






</TEXT>
</DOC>
