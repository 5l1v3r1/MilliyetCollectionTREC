<DOC>
<DOCNO> 60166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/02/son/sondun10.html </URL>
<DATE> 2002/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Gülay Aslıtürk'ün babası kefalete garantör oldu... 
</HEADLINE>
<TEXT>

     Şişli Belediyesi'nin eski Başkanı Gülay Çokay'ın babası İlyas Çokay, kızı ile ilgili olarak yaklaşık bir yıl önce verdiği kefalet garantörlüğünü yeniledi. 
     Gülay Çokay'ın Türkiye'ye iadesine karar veren Bow Street Sulh mahkemesinde bugün yapılan duruşmada kefalet koşullarını ele alan yargıç David Geoffrey Wicks, baba Çokay'ın, kızı için, Londra'daki evinin 90 bin sterlinlik bölümünü mahkemeye garanti olarak sunduğunu hatırlattı ve bu koşulların hala geçerli olup olmadığını sordu. 
     Baba Çokay, yaklaşık bir yıl önce Gülay Çokay'ın eski eşinden devraldığı kefalet koşullarını hala yerine getirebilecek durumda olduğunu belirtti ve mahkemenin konuyla ilgili sunduğu kağıtları imzaladı. 
     Buna göre, önümüzdeki 15 gün içinde Yüksek Mahkeme nezdinde temyiz davası açması beklenen Gülay Çokay İngiltere'yi terk edemeyecek. Terk etmesi halinde babası İlyas Çokay 90 bin sterlin tutarındaki kefalet ücretini ödemek zorunda kalacak. 
     Gülay Çokay'ın halen İngiltere İçişleri Bakanlığı'nın elinde bulunan pasaportunu da Bakanlık alıkoymaya devam edecek. Gülay Çokay ayrıca, İçişleri Bakanlığı'na başvurarak herhangi bir başka seyahat belgesi tanzim edilmesini de isteyemeyecek. Davanın ardından Bow Street Sulh Hakimliği önünde Türk gazetecilere açıklamada bulunan Gülay Çokay, Türk halkının, hakkında açılmış davaların ardında siyasi gerekçeler bulunduğunu bilmesini istediğini söyledi. 
     Çokay, ''Başım dik, alnım açık'' derken, hakkında açılan davaların benzerlerinin diğer pek çok belediye başkanı için de açıldığını, ama bu kişilerin işlerinde ve ailelerinin yanlarında olduklarını belirtti. 
     Çokay, ''Sadece benim hapse atılmam için uğraşılıyor ve bunu yapan da birkaç politikacı'' derken, bu kişilere karşı mücadelesini sürdüreceğini, sırf onlar istiyor diye hapse girmeyeceğini ve masumiyetini ispat edeceğini vurguladı. 
     Gülay Çokay ayrıca hakimin hakkında verdiği iade kararı sırasında da iadeye konu olan davaların ardında siyasi gerekçeler bulunduğunu kabul ettiğini hatırlatırken, ''Bu benim için çok önemli bir gösterge. 
     Milletime, halkıma ve evlatlarıma karşı durumumu anlatmaya yetiyor'' diye konuştu. 
     






</TEXT>
</DOC>
