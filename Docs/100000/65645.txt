<DOC>
<DOCNO> 65645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/03/spor/spo01.html </URL>
<DATE> 2002/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
"Şansımız yoktu" 
</HEADLINE>
<TEXT>

Teknik Direktör Christoph Daum, Samsunspor karşısında birçok pozisyon yakalamalarına rağmen, üç puanı alamadıklarını söyledi 
     SAMSUNSPOR karşısında beklenmedik puanlar kaybeden Beşiktaş’ta, Teknik Direktör Daum, "Birçok pozisyon yakaladık ancak yararlanamadık. Çünkü ihtiyacımız olan şans yanımızda değildi" dedi. Alman hoca, rakibin çok iyi savaştığını vurguladı ve "Defansta iyi kapandılar. Pozisyonlarda sakin davranıp, boşlukları görmemiz gerekirdi. Bunu başaramadık. Artık önümüzdeki maçlara bakacağız. Çalışmaya devam etmek zorundayız. Morinho’nun uyum sağlaması için süre lazım. Baya da bizim için önemli bir futbolcu" ifadelerini kullandı. 
     
Tamer ilk kez      ALMANYA’DA sezon başında hazırlık kampında sakatlanan ve uzun süredir sahalardan uzak kalan Beşiktaş’ın orta saha oyuncularından Tamer, ilk kez on birde sahaya çıktı. Teknik Direktör Christoph Daum’un, formuyla dikkatleri üzerine çeken Khlestov’u yedeğe çekmesi ve Tamer’e forma vermesi sürpriz olarak değerlendirildi. Tamer’in maç süresince çok heyecanlı olduğu gözlendi. 
     
Bütçe 45 milyon dolar      BEŞİKTAŞ’TA 24 Şubat’ta yapılacak olağan mali kongre çalışmaları sürüyor. Siyah - Beyazlı kulübün yeni bütçesi 45 milyon dolar olarak saptandı. Bu paranın 30 milyon doları futbol şubesine ayrılacak. 
     
Büyük destek      KARTAL, 40 günlük aradan sonra İnönü Stadı’na çıkarken, taraftarlar tribünleri tıklım tıklım doldurdu. Siyah-Beyazlılar maç öncesinde oyunculara moral desteği verirken, 90 dakika müthiş tezahürat yaptılar. 
     
Baya maçta      AFRİKA Kupası’nda Tunus formasıyla mücadele eden Baya dün İstanbul’a geldi ve İnönü Stadı’nda oynanan karşılaşmayı 15. dakikadan itibaren oğluyla birlikte izledi. Siyah - Beyazlı taraftarlar saha içinden tribüne çıkan Baya’yı uzun süre alkışladılar. 
     
Konfeti rötarı      1903 Beşiktaş Taraftar Derneği, maçtan önce 5 bin konfeti dağıttı. Beşiktaş sahaya çıkınca, konfetiler hep beraber tribünlerden atılınca, karşılaşma 5 dakika geç başladı. 
     
Güneş izledi      MİLLİ Takımlar Teknik Direktörü Şenol Güneş de karşılaşmayı izledi. Menajer Can Çobanoğlu ve yardımcısı Ünal Karaman ile birlikte maça gelen Teknik Direktör Güneş, 12 Şubat’taki Ekvator maçı için aday kadro kurma çalışmalarını sürdürdüğünü söyledi. 
     
Daum’dan saygı      ALMAN hoca sahaya çıktığında İstiklal Marşı başladı. Daum da bunun üzerine sahanın ortasında durup, marşa eşlik etti. Beşiktaş’ın hocası daha sonra kızkardeşini kaybeden Samsunspor Teknik Direktörü Yücel Uyar’a başsağlığı diledi. 
     



 SPOR 




























</TEXT>
</DOC>
