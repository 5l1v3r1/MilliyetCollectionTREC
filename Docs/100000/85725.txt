<DOC>
<DOCNO> 85725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/23/son/sonspo07.html </URL>
<DATE> 2002/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, Brezilya Milli Takımı'nın "maestro"su ile anlaştı... 
</HEADLINE>
<TEXT>

     Gelecek sezon kutlayacağı 100. kuruluş yıldönümünde Birinci Süper Futbol Ligi'nde mutlak şampiyonluğu hedefleyen Beşiktaş, transfere doymuyor. 
     Dış transferde şimdiye dek Sergen Yalçın, Serdar Topraktepe, Zafer Demiray, Tolga Doğantez ve Kaan Dobra ile ön anlaşma imzalayan, geçen sezon Galatasaray forması giyen Kolombiyalı kaleci Aly Faryd Camilo Mondragon'un bonservisini Fransız kulübü FC Metz'ten alan ve eski futbolcuları Fransız Pascal Nouma ile de yeniden anlaşan siyah-beyazlıların, son olarak Brezilyalı bir yıldız oyuncuyla anlaşmaya vardığı açıklandı. 
     Beşiktaş Futbol Takımı Menajeri Sinan Engin, Brezilya Milli Takımı'nda orta sahada görev yapan bir yıldız futbolcuyla büyük ölçüde anlaştıklarını bildirdi. 
     Engin, Kaan Dobra'nın imza töreni sonrası yaptığı açıklamada, 100. yılda şampiyon olacak bir kadro kurmak için çalıştıklarını vurgulayarak, şöyle dedi 
     ''Kaan Dobra'nın imzasıyla yurtiçi transferini büyük ölçüde tamamladık. Artık ağırlığımızı yabancı oyuncu transferine vereceğiz. Teknik direktörümüz Mircea Lucescu ile yapacağımız görüşmenin ardından, zannedersem 1 veya 2 yabancı oyuncu daha kadromuza katacağız. Nouma ile hemen hemen tüm pürüzleri giderdik. Mondragon'un da bonservisini aldık. Şimdi de Brezilya Milli Takımı orta alanında görev yapan yıldız bir futbolcuyu kadromuza katmaya çalışıyoruz. 
     Kendisiyle büyük ölçüde anlaştık. Bu transferin önümüzdeki hafta içinde netleşeceğini sanıyorum.'' Engin ayrıca, yeni sezonda seyri güzel bir takım oluşturacaklarını savundu. 
     Öte yandan, Nouma ve Mondragon'un transferi için Fransa'da bulunan transfer komitesi üyelerinin bu akşam İstanbul'a dönecekleri açıklandı. 
     





</TEXT>
</DOC>
