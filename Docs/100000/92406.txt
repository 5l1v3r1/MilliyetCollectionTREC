<DOC>
<DOCNO> 92406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/son/sondun23.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Nargile içmek sigaradan daha zararlı 
</HEADLINE>
<TEXT>

     Ortadoğu ülkelerinde nargile içmeye ilgide önemli artış gözlenirken, çok az insan nargilenin sigaradan daha zararlı olduğunun farkında. 
     İRNA tarafından yayınlanan Iran Daily gazetesinin bugünkü haberine göre, Sigarayla Mücadele Derneği Başkanı Dr. Muhammed Rıza Mescidi, nargilede kanser yapıcı maddeler ve karbondioksitin sigaraya göre 2.5 kat daha fazla olduğunu söyledi. 
     Mescidi, nargilenin otel, kahvehane ve bazı kültür evlerinde içilmesine izin verilmesinin doğru olmadığını ve Sağlık Bakanlığı'nın bu tür yerlerde nargile içilmesinin önüne geçmesi için adım atması gerektiğini belirtti. 
     İran'da çok yaygın olan meyve aromalı tütünlerin, en kötü tütünlere meyve aroması eklenerek yapıldığını ve bunun da insanlara satıldığını söyleyen Mescidi, sigaranın yol açtığı hastalıkların tedavisi için yılda 100 milyonlarca dolar harcandığını kaydetti. 
     Mescidi, Sanayi Bakanlığı'nın Marlboro sigarasının üretimine izin vermesini eleştirerek, bunun yerli ve yabancı sektör arasındaki rekabeti artırdığını ve fiyat rekabeti nedeniyle talebi yükselttiğini söyledi. 
     İranlıların yılda 54 milyar sigara tükettiğini söyleyen Mescidi, ''Sigara üretimi için kullanılan yılda yaklaşık 5.4 milyar metrekare kağıt ders kitabı basımı için kullanılabilir'' dedi. 
     Uzmanlara göre, sigaranın zararlarına ilişkin kamuoyunun bilgilendirilmesine yönelik geniş çaplı çalışmalara bağlı olarak Avrupa ve Amerikalı sigara içicilerin oranı yüzde 85'den yüzde 20'lere düşerken, geçen yıllarda gelişmekte olan ülkelerde tam tersine bu oran yüzde 25'ten yüzde 80'e tırmandı. 
     





</TEXT>
</DOC>
