<DOC>
<DOCNO> 89829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/14/son/sondun22.html </URL>
<DATE> 2002/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
McCartneylerden peri masalı gibi balayı 
</HEADLINE>
<TEXT>

     İngiliz efsane müzik grubu Beatles'ın beste beyni Paul McCartney 59 , 3 gün önce evlendiği ikinci eşi Heather Mills 34 ile balayını Madagaskar'ın kuzeyinde Hint Okyanusu'ndaki Seyşel Adaları'nda geçiriyor. 
     Devlet radyosunun haberine göre, düğünü basına kapalı yapılan McCartney çifti, olasılıkla özel mülkiyeti olan adalardan birinde. 
     Bilhassa çok zengin evleriyle bilinen Fregate adası, ''tam münzevi tropik rüya alemi gibi bir yer''. 
     Fregate, nadide kuşları ve dev ''tenebroid'' kara böceğiyle de zoolojinin konularından biri. 
     Fregate adası, doğal olarak da ''münzevi''. Adaya çıkışı çok zor kılan mercan kayalıkları, tehlikeli diğer kayalıklar ve okyanustan zaman zaman gelen dev dalgalar, ''gözlerden uzaklığı'' rahatça sağlıyor. 
     Fregate adasında tur operatörleri ve otellerin personeli, ''ünlülerden sır vermemekte'' tam eğitimli. 
     Geçen yıl Kasım sonunda ölen, Beatles'ın önemli 3 bestesinde imzası bulunan grubun gitaristi George Harrison ile hayatta olmayan ünlü İngiliz sinema oyuncusu Peter Sellers'ın Seyşel-Mahe adasında toprağı vardı. Harrison ile Sellers'ın taşınmazları 1970'lerdeki hükümet tarafından devletleştirilmişti. 
     Beatles'ın diğer beste beyni John Lennon 22 yıl önce New York'ta bankacı meczup hayranı tarafından kurşunlanarak öldürüldü. Grubun bateristi Ringo Starr McCartney'le hayatta. 
     İngiltere Başbakanı Tony Blair de son yıllarda ailesiyle Seyşel La Digue adasında kaldı. 
     Paul McCartney, Beatles'dan sonra kurduğu Wings grubunun daimi klavye sanatçısı ve 30 yıllık ilk eşi Linda'yı 4 yıl önce meme kanserinden kaybetmişti. 
     
     OKYANUS TEKNESİ 
     1999'da polis motosikletiyle çarpışınca diz altından bir bacağını 
     kaybeden eski manken, hayır kurumu çalışanı Heather ile Paul'ün, haftalığı 125 bin sterline 280 milyar lira yat kiralayarak balayına çıktığı bildirilmişti. İnternetteki ''peoplenews'' sitesinin haberine göre, İrlanda'da evlenen McCartney ve Mills, 17 milyon sterlinlik ''Salperton'' isimli yatı kiraladı. Seyahatin McCartney'nin ABD-New York'a yakın Long Island'daki ''saray yavrusu'' evinde noktalanacağı haber verildi. Paul McCartney'nin sözcüsü, sanatçının eşi Heather Mills ile bir evlilik anlaşması yapmaya gerek görmediğini açıkladı. Basında bu yönde çıkan haberleri doğrulayan sözcü, McCartney'nin eşine çok güvendiğini ve 713 milyon sterlinlik servetini ''korumak için bile olsa'' böyle bir anlaşmayı asla tasvip etmediğini söyledi. 
     





</TEXT>
</DOC>
