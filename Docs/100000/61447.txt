<DOC>
<DOCNO> 61447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/09/son/sontur07.html </URL>
<DATE> 2002/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Koray Aydın'dan Çiller'e 20 milyar liralık tazminat davası 
</HEADLINE>
<TEXT>

     MHP Grup Başkanvekili Koray Aydın, DYP Genel Başkanı Tansu Çiller'in, partisinin grup toplantısında yaptığı konuşmada "Suçüstü yakalanan Bakan'ın istifası..." sözleri nedeniyle 20 milyar lira manevi tazminat istemiyle dava açtı. 
     Aydın'ın avukatı Özber Duvarcı'nın sunduğu dava dilekçesinde, DYP liderinin, Koray Aydın'ın Bayındırlık ve İskan Bakanlığı görevinden istifa etmesine de değinerek, "... Suçüstü yakalanan Bakan'ın istifasını onur örneği olarak gösteren Başbakan..." şeklinde sözler sarfettiği ifade edildi. Bu sözlerin, eleştiri sınırlarını aştığı, iyi niyetle söylenmediği, Koray Aydın'ı kamuoyu önünde küçük düşürücü, onur ve şerefini zedeleyici nitelikte olduğu savunulan dilekçede, Çiller'in, Aydın'ın kişilik haklarına ağır saldırıda bulunduğu ileri sürüldü. 
     Çiller'in, muhalefet partisi lideri olarak eleştiri yapma hakkı bulunduğuna da yer verilen dilekçede, "Ortada işlenmekte olan ya da işlenmiş suç olmamasına rağmen, davalının 'suçüstü yakalanan Bakan' sözü, hukuka ve siyasi ahlaka aykırıdır" denildi. 
     






</TEXT>
</DOC>
