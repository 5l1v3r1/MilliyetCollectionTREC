<DOC>
<DOCNO> 64053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/25/guncel/gun01.html </URL>
<DATE> 2002/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
10’luk indirim Bakan’ı bekliyor 
</HEADLINE>
<TEXT>
Bu kafayla ilaç karaborsaya düşer 
Eczaneler ilaç sıkıntısının kapıda olduğunu açıklarken, ilaç üreticileri dağıtım yapamıyor. Depocular ise üreticiden ilaç alamamaktan yakındı 
     AYŞEGÜL AYDOĞAN İstanbul 

     Sağlık Bakanlığı’nın yerli ilaçta yüzde 10 indirim yapmasının ardından başlayan belirsizlik sürüyor. Eczacılar yerli ilaç sıkıntısı başladığını, üreticiler, talep gelmediği için ilaç dağıtımı yapamadıklarını savunurken, depocular ise üreticiden ilaç alamamaktan yakındı. Sorunun çözülebilmesi için sektörde yapılan anlaşma, Sağlık Bakanlığı’nın onayını bekliyor. 
     Yüzde 10’luk indirimin, ilaç sanayicileri için yüzde 7, eczacılar için yüzde 2, depocular için de yüzde 1’lik payla bölüştürülmesi konusunda varılan anlaşma, Sağlık Bakanı Osman Durmuş’un onayını bekliyor. Eczacılar ilaçları eski fiyatla mı, yoksa yüzde 10 indirimle mi satmaları gerektiği konusunda karmaşa yaşıyor. 
     
     Bakanlığı uyardık 
     Yaşanan belirsizlik nedeniyle piyasadan üretici kuruluşlara talep gelmediğini savunan İlaç Endüstrisi İşverenler Sendikası İEİS , "İlaç yokluğunun baş göstermesi tehlikesine karşı Sağlık Bakanlığı’nı uyarma gereğini duyuyoruz" açıklamasını yaptı. İlaç sanayinin satış yapmasında hiçbir sorun bulunmadığını savunan İEİS, görüşlerini şöyle dile getirdi 
     "Yüzde 10’luk iskontonun kaldırılması kararına rağmen bunun yarattığı belirsizlik devam ediyor. Halkımız ilaç bulamama tehlikesiyle karşı karşıya bırakılmıştır. Birçok eczanenin kapanmasına neden olabilecek bu karardan sonra piyasadan üretici kuruluşlara talep gelmediğini gözlüyoruz. Sorunların kısa sürede çözümlenmemesi halinde, piyasada bazı ilaçların bulunamaması kaçınılmaz olacak." 
     İstanbul Eczacı Odası Genel Sekreteri Semih Güngör ise, eczacılardan talep gelmemesinin mümkün olmayacağını belirterek, şunları söyledi 
     "Şu anda bir belirsizlik var. Yürütmeyi durdurma kararı var. Meslektaşlarımız doğal olarak bu mahkeme sonuçlanana kadar en az mal alarak işlerini yürütüyor. Depolardan alımda düşüş oldu. Ekonomik olarak çok sıkıntılı olduğumuz dönemde fazla alım yapmamış olmak normal. Ama sanayinin bu yaklaşımı çok yanlış. Sanayi depolara sevkiyatı durdurdu. Bunu uzatırsa bazı ilaçlarda yokluk olur. Bir an önce buna son verilmeli." 
     
     Suç işliyor’ 
     İlaç Eczacılık Genel Müdürlüğü de, halen yüzde 10’luk indirimin geçerli olduğunu hatırlatarak, "Eczacı ilacı yüzde 10 eksik vermeli. Eğer indirim yapmıyorlarsa suç işliyorlar" görüşünü savundu. 
     
Depolar Stok eriyor      Özdil Ecza Deposu Firmalar, oran ve fiyatlar netleşmediği için mal vermek istemiyor. Mal alamayınca stoklar bitiyor, eczacılar da sıkıntı çekiyor. 
     Melis Ecza Deposu Bazı firmalar satışı durdurdu. Bir haftadır eczanelere doğru düzgün ilaç verilemiyor. 
     Yusufpaşa Ecza Deposu Hemen hemen firmaların hepsi, 2 haftadır hiçbir yerli ilacı vermedi. 
     



 GÜNCEL 

























</TEXT>
</DOC>
