<DOC>
<DOCNO> 66601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/08/son/soneko08.html </URL>
<DATE> 2002/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi borçlularının gözü kara... 
</HEADLINE>
<TEXT>

     Türkiye'de bazı mükellefler için vergi borcunu ödememe alışkanlığı, 2001 yılında da devam etti. Ekonomik krizin de bütün kesimleri etkilediği geride bıraktığımız yıl, kaçırılanlar bir yana beyan edildiği halde 4 katrilyon 254 trilyon liralık vergi devlete ödenmedi. 
     Kamu Hesapları Bülteni verilerine göre, 2001 yılında vergide toplam tahakkuk 44 katrilyon 22 trilyon lira olarak gerçekleşti. 
     Mükelleflerin beyanları sonucu ortaya çıkan bu vergiye karşılık, yıl içinde ödenen vergi miktarı 39 katrilyon 768 trilyon lira oldu. 
     Böylece ortaya çıkan her 100 liralık verginin 9.7 lirası yatırılmadı. 
     Devlete en fazla vergi borcu takan kesimi ise işadamları ve serbest meslek erbabından oluşan beyannameli gelir vergisi mükellefleri oluşturdu. 
     Söz konusu gruba, beyan ettikleri gelire karşılık 735 trilyon lira gelir vergisi çıkarıldı, bunun ancak 484 trilyon liralık kısmı yıl içinde ödendi. 251 trilyon lirası ise bu kişilerin borç hanesine yazıldı. 
     Gelir vergisinde toplam tahakkuk 13 katrilyon 12 trilyon lira, tahsil edilen vergi ise 11 katrilyon 579 trilyon lira oldu. Böylece gelir vergisinde toplanamayan vergi miktarı 1 katrilyon 433 trilyon lira gibi bir düzeye ulaştı. 
     
     Vatandaştan alının KDV bile yatırılmadı 
     Kurumlar vergisinde de 466 trilyon liralık vergi devlete ödenmedi. 
     Taşıt sahipleri, 167 trilyon liralık motorlu taşıt vergisini, mirasçılar 34 trilyon liralık veraset ve intikal vergisini vermeme yoluna giterken, işletmeler vatandaştan tahsil ettikleri 1 katrilyon 899 trilyon liralık katma değer vergisini bile, yıl içinde Maliye'ye 
     yatırmadı. 
     Banka ve sigorta muamelelerinde tahsil edilemeyen vergi miktarı 22 trilyon, damga vergisinde 93 trilyon, harçlarda 46 trilyon, özel işlem vergisinde de 28 trilyon lira olarak gerçekleşti. 
     Geçtiğimiz yıllarda içki ve sigara satışları sırasında vatandaştan aldığı ek vergiyi Hazineye intikal ettirmeyen Tekel ise bu yıl çok farklı bir performans sergiledi. Tekel, 2001 yılı içinde tahakkuk eden 826 trilyon liralık ek verginin 820 trilyonunu devlete intikal 
     ettirdi. 
     
     Cezayı takan yok 
     Bu arada, devletin kestiği cezaların önemli bölümü de kağıt üstünde kaldı. 
     Geride bıraktığımız yıl, vatandaşa 1 katrilyon 757 trilyon lira ceza kesildi. Bunun 117 trilyon lirasını para cezaları, 1 katrilyon 596 trilyon lirasını vergi zam ve cezaları oluşturdu. 2001'de trafik 
     kurallarına uymayan vatandaşlara da, 44 trilyon liralık ceza yazıldı. 
     Vatandaşlar vergi zam ve cezalarının 865 trilyon lirasını, para cezalarının da 63 trilyon lirasını öderken, bütçeye girmediği için trafik cezalarındaki tahsilat Maliye hesaplarında yer almadı. 
     






</TEXT>
</DOC>
