<DOC>
<DOCNO> 97871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/yasam/yas02.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Flörtçü Teraziler Ateşli Akrepler 
</HEADLINE>
<TEXT>

Aşk oyunlarını seven Terazi kadını, her zaman bakımlıdır. Kur yapmakta sınır tanımayan Terazi erkeğini elde tutmak zordur. Gözleriyle büyüleyen Akrep kadını, tutkuludur. Erkek Akrep içinse cinsellik her zaman ön plandadır 
     Burçlara göre aşk ve evlilik - 4 
Pınar Aktaş 

     TERAZİ 24 Eylül - 23 Ekim 
     Terazi Kadını 
Düzenli, bakımlı, heyecan verici 
     Her zaman bakımlıdır. Kıyafetleri her zaman düzgün, makyajı yerindedir. Düzen kurmayı çok sever. Onun hayatında her şey yerli yerinde olmalıdır. Ama bu düzeni sağlarken konforundan ödün vermez. Mutlaka bir yardımcıya ihtiyacı vardır. 
     Güçlü bir çekim alanına sahiptir etrafında sürekli hayranları bulunur. Onların ilgisi, Terazi kadınını yaşatır. Flörtü sever. Yolda yürürken karşıdan gelen bir erkekle kurduğu göz teması bile onun ruhunu okşar. Dikkat çekici olmaktan büyük zevk alır. Ama ilgisi çabuk sönebilir. Karşısındaki erkeğin tüm ilgisini çektiğini anladığında hemen kendisine hayran olacak başka kurbanlar arar. Oyun, erkek için yeni başlamıştır ama o çoktan oyunu bitirmiş ve başka arayışlar içine girmiştir. 
     Evlilik onun için öncelikle arkadaşlıktır. Ama evliliğe karar vermekte zorluk çeker. Onu seven, kısıtlamayan, değişen hallerine sabır gösteren bir erkek mutlu edebilir. Maddiyat onun için önemlidir. Kendisini güvende hissetmesi ve genelde çok pahalı olan zevklerine ulaşabilmesi için para gerektiğine inanır. 
     
     Terazi Erkeği 
Kadın ruhundan anlar, kur yapar 
     Kendisiyle çok uğraşır. Giyimine, konuşmasına çok dikkat eder. Her hareketinin, her kelimesinin mutlaka bir amacı vardır. O da Terazi kadını gibi flörte bayılır. Kur yapmakta üstüne yoktur. Kadın ruhundan iyi anlar. 
     Başta onu elde ettiğinizi düşünürsünüz. Ama bu erkeği elde tutmak biraz zordur. Bir anlık bile ilgisini kaybederse başka ufuklara yelken açabilir. Beraber olduğu kadının, bakımlı, güzel, akıllı, kısacası yanında taşımaktan zevk alacağı biri olmasını ister. Hayatla ilgili kötü ayrıntıları dinlemekten hoşlanmaz. Ona sürekli kötü haber veren, olumsuz bir kadın, ne kadar güzel olursa da ilgisini çekmez. 
     Başkalarını incitmemeye özen gösterir. "Hayır" demekten nefret eder. Dengesiz olabilir. Kimi zaman sıcak, kimi zaman uzak olarak şüphe uyandırabilir. Sizi kırdığında ve siz her şeyin bittiğini sandığınız anda, bir anda güzelleşip sizi allak bullak edebilir. 
     Dikkatlidir Saçınızın yeni rengini fark eder ve güzel bulduğunda iltifat eder. Hep mükemmel kadını arar. Aradığı özellikler o kadar fazladır ki bunu tek kadında bulamayabilir. Yalnızlığı sevmediği ve bu yüzden evliliği önemsediği için birkaç kez evlenebilir. 
     
Aşk ve evlilik      İlişki hakkında ciddi düşünmeye başladıklarında, birlikte oldukları insanı tamamen sahiplenirler. Hayat onlar için işte o zaman anlam kazanır. Kalplerini kazanmak o kadar zor değildir. Mum ışığında romantik bir yemek, aynı zamanda kalplerine giden bir yol olabilir. 
     Bazen ilişkiye karşı güvensiz bir tutum içine girebilirler. Bu durumda aslında içten içe sizden sevginizi kanıtlamanız için ispat istiyorlardır. Siz yine de oralı olmazsanız, bu kez sudan sebeplerden kavga çıkararak aşkınızı test etmek isteyebilirler. Ancak kendilerini güvende hissettikleri anda evlilik üzerinde düşünebilirler. Evlilikte destekleyicidirler. Seksüel açıdan emin görünseler de mahremiyetleri şaşırtıcı olabilir. 
     
     AKREP 24 Ekim - 22 Kasım 
     Akrep Kadını 
Kinci ve esrarengiz 
     Çok tutkulu ve duygusaldır. Bu tutkusu giyimine yansır. Her kıyafetinde muhakkak dikkat çekici bir unsur vardır. Duygularını ve iç dünyasını gizlemeyi iyi başarır. Kendisine zaman zaman rahatsız bile edebilecek derecede güvenir. İçinde fırtınalar kopuyor olsa bile renk vermez. Çünkü esrarengiz olmayı sever. 
     Birinin dikkatini çekmek istediğinde hedefe kilitlenir ve muhakkak amacına ulaşır. Çok kalabalık bir ortamda bile bir kişinin dikkatini çekmek istediğinde, başkaları fark etmeden ufak bir hareketle mesajını yerine ulaştırabilir. 
     Kendisini asla ezdirmez. Karşısındaki erkeğin muhakkak kendisinden üstün olması gerekir. Erkeğe ancak üstün ve güçlü olması karşılığında saygı gösterebilir. Birlikte olduğu erkeğin cinsel ve duygusal arzularını tam anlamıyla tatmin etmesini ister. Flörtü, macerayı sevse bile, erkeğe sadık kalmayı tercih eder. Aldatıldığını öğrenirse, elinden gelen kötülüğü yapacak kadar da kinci ve öfkelidir. 
     
     Akrep Erkeği 
Seks çok önemli 
     Kendisine zaman zaman ukalalık boyutuna ulaşabilecek kadar güvenir. Dediğim dedik’tir. Aksini düşünseniz bile en sonunda onun istediği olur. Genç yaşlarda çapkınlığa başlar. Yanında sürekli bir kadının olmasını ister. Kendisini tek tecrübeyle sınırlamaktan hoşlanmadığı için, çok sayıda ve farklı ilişkiler yaşayabilir. İlk gördüğü kadına şık olup, ömür boyu birlikte olması hemen hemen imkansızdır. 
     Birinden hoşlandığında, bir anda ateşli bir erkeğe dönüşebilir. Cinsellik onun için oldukça önemlidir. İlişkiyi yöneten tarafın kendisi olmasını ister. Çok kıskançtır ama eşinin, her şeyiyle dikkat çekici olmasını ister. Herkesin ilgisini çeken bir kadının onun olduğunu düşünmesi gururunu okşar. Kıskançlığıyla eşini bunaltabilir. Daldan dala konsa da aradığı kadını bulduğunda onu mutlu etmek için elinden geleni yapar. Aile yaşamında titiz sayılır. 
     
Aşk ve evlilik      Akrep insanının gözleri çok belirgindir. Bakışlarıyla yakar. Aşklarını dolu dolu ve sınırsız yaşamak isterler. Seksüel açıdan kendilerini çok yüksek seviyede görürler. Onlar için sekste güçlü olmak hayati bir meseledir. Sevinçlerini de, üzüntülerini de yoğun yaşarlar bu nedenle bir Akrep’le beraberseniz mutlaka sabırlı olmalısınız. Evliliğe karar verdiklerinde seksüel uyumu şart koşarlar. Dikkatli, sevgi dolu ve eşinin başarısı için destekleyen bir eş olurlar. Kıskanç olabilirler. Evliliklerini korumak için ellerinden geleni yaparlar. 
     
     YARIN 

</TEXT>
</DOC>
