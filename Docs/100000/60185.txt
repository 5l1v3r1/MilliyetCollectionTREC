<DOC>
<DOCNO> 60185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/02/son/soneko08.html </URL>
<DATE> 2002/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankalar 2001'de dış kredi almakta zorlandı... 
</HEADLINE>
<TEXT>

     Türk bankaları, ekonomik krizin yaşandığı 2001 yılında uluslararası piyasalardan kredi temininde zorlandı. 
     Yurtdışındaki kreditörlerin daha seçici davrandığı geçen yıl, 11 bankanın sağladığı kredi tutarı 3 milyar 390 milyon dolar oldu. En çok kredi finansmanı sağlayan ilk üç banka arasında Akbank, Garanti Bankası ve Yapı Kredi yer aldı. 
     Osmanlı Bankası ile birleşerek Türkiye'nin en büyük özel bankası haline gelen Garanti Bankası'nın Genel Müdürü Ergun Özen, Türk bankalarının 2000'de toplam 6.3 milyar dolar sendikasyon kredisi almışken, bu rakamı 2001 sonunda 3.5 milyar dolar seviyesinde gerçekleşeceğini bildirdi. 
     Garanti Bankası, Mart ayında 350 milyon Euro, Ağustos ayında 350 milyon dolar olmak üzere yaklaşık 665 milyon dolar sendikasyon kredisi sağladı. 
     Özen, her iki sendikasyon kredisini başarıyla sonuçlandırmalarının arkasındaki en önemli nedenlerden birinin Garanti'nin uluslararası derecelendirme kuruluşları tarafından verilen Türkiye'deki en yüksek değerlendirme notuna sahip olması olduğunu vurguladı. 
     Sendikasyon kredisi piyasasında ve diğer sermaye piyasası işlemlerinde uzun yıllardır adını başarıyla duyuran bir marka olmalarının da bu yılkı işlemlerini olumlu yönde etkilediğini belirten Özen, şunları söyledi 
     ''Tüm bankacılık sektörü 2001'de yaşanan sıkıntılardan etkilenmekle birlikte, özellikle büyük ticari bankalar yabancı muhabir bankalarla kurdukları uzun vadeli ilişkilerden ve yurtiçinde yaşanan değişimlerden pozitif yönde etkilendi. Bu sayede söz konusu bankalar 2000 yılındaki borçlanmalarını büyük oranda yenileyebildi. Orta 
     ölçekli bankalar ise ancak yılın sonuna doğru borçlanma imkanı bulabildi. Türk bankaları 2000'de toplam 6.3 milyar dolar sendikasyon kredisi almışken, bu rakam 2001 sonunda 3.5 milyar dolar seviyesinde gerçekleşecek. '' 
     AKBANK 
     Akbank geçen yıl 880 milyon dolar tutarında dış kredi sağladı. 
     Kredinin 580 milyon doları sendikasyon kredisi ve 300 milyon dolarının varlığa dayalı menkul kıymet ihracı şeklinde gerçekleşti. 
     Akbank Genel Müdür Yardımcısı Eyüp Engin, geniş bir muhabir ağına sahip olan Akbank'ın bankacılık sektöründe güçlü finansal yapısı, banka reytinginin ülke notunun üzerinde olması, dış ticaret hacminde yüksek bir payları bulunmasının sendikasyon kredisi almalarında etkili olduğunu vurguladı. 
     İŞ BANKASI 
     Türkiye İş Bankası da, ihracatın finansmanında kullanılmak üzere yıl içinde uluslararası piyasalardan 350 milyon dolar tutarında sendikasyon kredisi sağladı. 
     250 milyon dolar ile başlanan sendikasyonun uluslararası 
     bankaların yoğun talebi nedeniyle 350 milyon dolar olarak tamamlandığına işaret eden banka yetkilileri, ''11 Eylül saldırıları sonrasında yaşanan zorlu piyasa koşullarına rağmen kredinin hedeflenenin üzerinde bir tutarla ve kolaylıkla temini, uluslararası piyasaların, sadece İş Bankası'na değil, Türkiye'ye de duydukları güvenin bir göstergesi olmuştur'' dediler. 
     TÜRK EXİMBANK 
     Türk Eximbank Genel Müdürü Ahmet Kılıçoğlu, Temmuz ve Kasım aylarında toplam 270 milyon dolar tutarında iki sendikasyon kredisi aldıklarını bildirdi. 
     Uluslararası borçlanma piyasasından kaynak temin edebilmek için en önemli koşullardan birinin, uluslararası bankalar nezdinde uzun süreli ve karşılıklı güvene dayanan ilişkilerin tesis edilmesi olduğunu vurgulayan Kılıçoğlu, Eximbank'ın da kredi sağlamasındaki en önemli faktörün bu olduğunu kaydetti. 
     Türk bankalarının uluslarası piyasalardan kredi sağlayabilmelerinin önemli ölçüde yabancı bankaların ülke ekonomisine ve potansiyeline duydukları güvenle ilgili olduğuna işaret eden Kılıçoğlu, şunları kaydetti 
     ''2001 yılının ekonomik konjonktüründe Türk bankaları aldıkları sendikasyon kredilerini vadelerinde yenilemekte zorlanmışlardır. Türk bankacılık sektörü 2000 yılında sağlamış olduğu sendikasyon portföyünün yaklaşık yüzde 60'ını yenileyebilmiş, küçük ve orta ölçekli bazı ticari bankalar ise söz konusu kredilerini geri ödemek durumunda kalmışlardır. 2001 yılında bankamızın sendikasyon kredilerini yenileme oranı ise yüzde 70'dir.'' 
     DIŞBANK 
     Dışbank Genel Müdürü Faik Açıkalın da, bu yıl 70 milyon dolar tutarında sendikasyon kredisi sağladıklarını belirterek, ''Türk finans sektöründe ağır bir krizin ardından köklü bir yeniden yapılanma sürecinin yaşandığı koşullarda bu düzeyde bir kredi sağlamamız, Dışbank'ın yüksek kredibilitesini gösteriyor'' dedi. 
     KOÇBANK 
     Koçbank Genel Müdür Yardımcısı Semih Bilgin, Koçbank'ın Ekim ayında 160 milyon dolarlık sendikasyon kredisi sağladığını hatırlattı. 
     Sendikasyon kredileri açısından çok başarılı bir 2000 yılı, sonrası çok zor bir 2001 yılı yaşandığını belirten Bilgin, '' Bu yıl yabancı bankalar borç verirken daha seçici davrandılar. Ancak yine de 2001'de sendikasyon kredisi sağlanması, ülkenin geçirmekte olduğu 
     büyük kriz göz önüne alındığında çok büyük bir başarı olarak değerlendirilmeli'' dedi. 
     FİNANSBANK 
     Finansbank da Ekim ayında 110 milyon dolarlık kredi temin etti. 
     Türk bankalarının sunduğu işbirliği fırsatlarının ekonomik konjektürel değerlendirmelerden daha önemli olduğunu belirten banka yetkilileri, Finansbank'ın sendikasyonlarına giren yabancı bankalar ile uzun süreli ve kalıcı yakın ilişkiler kurmaya önem verdiğini ifade ettiler. 
     TEB 
     Türk Ekonomi Bankası TEB Dış İlişkilerden Sorumlu Genel Müdür Yardımcısı Funda Hanoğlu da, uluslararası saygınlığı, kriz ortamındaki başarılı yönetimi ve kuvvetli bilançosunun TEB'i yurtdışındaki kreditörler tarafından her zaman desteklenen bir kurum yaptığını vurgularken, bu yıl 100 milyon dolarlık kredi sağladıklarını bildirdi. 
     YAPI VE KREDİ BANKASI 
     Yapı ve Kredi Bankası yetkilileri, toplamı 575 milyon dolarlık iki kredi aldıklarını açıkladılar. 
     Ülkenin yurtdışı piyasalardan borçlanmasında sıkıntılar yaşanırken, Türk bankalarının borçlanabilmesine ilişkin görüşlerini ''yabancı bankaların bugüne kadar güçlü ilişkiler kurduğu bankaları zor zamanlarında da destekleme yönünde olumlu tavırları ve ülkenin geleceğine duyulan güven'' olarak açıklayan yetkililer, Yapı ve Kredi'nin de güçlü bilanço yapısına, yabancı bankalarla uzun vadeli güçlü ilişkilerine dikkat çektiler. 
     HSBC VE VAKIFBANK 
     HSBC Bank Finansal Kurumlar ve Muhabir Bankacılığı Grup Başkanı Selim Kervancı'nın verdiği bilgiye göre, HSBC 11 bankanın katımıyla 100 milyon dolarlık kredi sağladı. 
     Vakıfbank da, Ağustos ayında uluslararası piyasalardan 110 milyon dolarlık sendikasyon kredisi aldı. 
     Bu arada Türkiye'nin en büyük özel şirketlerinden Koç Holding de Aralık ayında 200 milyon dolarlık sendikasyon kredisi alan kuruluş oldu. 
     






</TEXT>
</DOC>
