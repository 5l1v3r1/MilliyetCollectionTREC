<DOC>
<DOCNO> 54880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/30/son/sondun10.html </URL>
<DATE> 2001/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
AB liderler zirvesinde terörizm konusunda fiyasko bekleniyor 
</HEADLINE>
<TEXT>

     Avrupa Birliği üyesi ülkelerin devlet ve hükümet başkanlarını, 14-15 Aralık tarihlerinde bir araya getirecek olan Laeken zirvesi yaklaşırken, AB'nin geleceğinin ve reformlarının tartışılacağı, ''Konvansiyon'' olarak adlandırılacak platformda Türkiye'nin yer alıp almayacağı netleşmedi. 
     Brüksel'in bir belediyesi olan Laeken'de düzenlenecek zirvede yapısı belirlenecek olan Konvansiyon'a, AB üyesi ve adayı ülkelerden bir hükümet ve iki parlamento temsilcisi katılması öngörülüyor. 
     Çalışmalarına, 2002 yılı başında başlaması beklenen Konvansiyon, 2003 yılının Haziran ayında yapılacak AB zirvesi öncesinde bu çalışmalarını tamamlayacak. 
     AB devlet ve hükümet başkanları ile dönem başkanı Belçika, geçen ay yapılan Gand zirvesinde, ''tam üyelik müzakerelerine başlamamış tek aday olan'' Türkiye'nin Konvansiyon'a katılımı konusunda ''tereddütlü'' olduklarını belirtmişlerdi. Bazı ülkelerin Türkiye'nin katılımına karşı tavır koydukları, bazılarının, diğer adaylardan farklı, ''kısmi ve sınırlı katılımdan'' söz ettikleri, bir kısmının ise tam katılımdan yana görüş bildirerek ''ayırımcılık yapılmaması'' gereği üzerinde durdukları biliniyor. 
     
     
     Avrupa Parlamentosu Genel Kurulu, dün Brüksel'de yaptığı oturumda, Konvansiyon'da bütün aday ülkelerin temsil edilmesini istedi. 
     Avrupa Parlamentosu'nun tavsiye nitelikli kararında, AB'ye aday ülkelerin Konvansiyon'a, her hükümetten bir ve her parlamentodan iki temsilciyle, oy hakkı olmadan, ''sürekli gözlemci'' olarak katılmalarının ''şart'' olarak görüldüğü belirtildi. 
     Konvansiyon'un yapısının oluşturulmasına ilişkin tartışmalara katılan Avrupa Parlamentosu'nda da, siyasi gruplar, Türkiye konusunu yakından izliyor ve çeşitli görüşler belirtiyorlar. Brüksel'de yapılan toplantılarda, bu tartışmalar sırasında, Avrupa Parlamentosu Liberal Grubu adına söz alan İrlandalı Patrick Cox, ''Konvansiyon'a tüm aday ülkelerin katılacağını umuyoruz ve 13 aday bulunduğunu hatırlatıyoruz'' diye konuştu. 
     Tartışmaya katılan ve bu sözleri dinleyen dönem başkanı Belçika'nın Dışişleri Bakanı Louis Michel'in, Türkiye'nin katılımı konusunda değerlendirme ve açıklamada bulunmaktan kaçındığı gözlemlendi. 
     Yürütme organı olan AB Komisyonu'nun, Türkiye'ye ayırımcılık yapılmamasından yana tavır koyduğu, aksi takdirde ortaya çıkacak sıkıntılar konusunda uyarıcı mesajlar verdiği dikkat çekiyor. 
     Türk diplomatik kaynakları, AB'nin bu konuda alacağı kararın büyük önem taşıdığını, Türkiye'ye yönelik ayırımcı bir yaklaşımın ilişkileri olumsuz etkileyeceğini ve bunun kamuoyuna anlatılmasının zor olacağını ifade ediyorlar. Aynı kaynaklar, Konvansiyon'a Türkiye'nin katılımının, gündemdeki diğer konularla bağlı görülmediğini ve bir ''pazarlık'' unsuru olamayacağını belirtiyorlar. 
     Laeken zirvesinde Konvansiyon oluşumuna ilişkin kararda Türkiye'nin dışlanması veya diğer adaylardan farklı bir konuma getirilmesi halinde, Ankara-Brüksel ilişkilerinde ''yeni ve ciddi bir rahatsızlık yaşanacağı'' ifade ediliyor. 
     
     Terörizm konusunda fiyasko 
     AB üyesi ülkelerin devlet ve hükümet başkanlarını 14-15 Aralık'ta biraraya getirecek Laeken zirvesi yaklaşırken, zirvenin en önemli gündem maddelerinden birini oluşturacak ''terörizmle mücadele'' konusunda uzlaşma umudu olmadığı, ''fiyasko'' havasının ''şimdiden hissedildiği'' ifade ediliyor. 
     ABD'deki 11 Eylül saldırılarından sonra ''teorik bir yaklaşım'' sergileyen AB, terörizme karşı ''ortak mücadeleden'' söz ederken, terörizmin tanımının yapılması ve terör örgütleri listesi belirlenmesi konusunda uzlaşma sağlayamadı. 
     ABD'den gelen ve özellikle Usame Bin Ladin bağlantılı terör şebekesini kapsayan listeyi onaylayan AB, daha kapsamlı bir liste çıkarılmasına ilişkin tartışmaları, gelecek hafta, Brüksel'de yapılacak Adalet ve İçişleri Bakanları Konseyi JAİ toplantısında sürdürecek. Ancak, ''çok farklı yaklaşımlar'' nedeniyle konunun zirveye aktarılacağı belirtiliyor. 
     Laeken zirvesinde terörizm konusunda ciddi bir uzlaşma olmayacağı varsayımıyla hareket eden Dönem Başkanı Belçika'nın Dışişleri Bakanı Louis Michel, bir ''sentez raporu''nun inceleneceğini, ancak gündemde ''daha önemli konular bulunduğunu'' söyledi. 
     Diplomatik kaynaklardan elde edilen bilgilere göre, Dönem Başkanı Belçika ve İskandinav ülkeleri, ''yasaların uyumsuzluğu'' ve ''özgürlüklerin kısıtlanmaması koşulu'' gibi gerekçelerle kapsamlı bir tanım ve liste belirlenmesine karşı çıkıyorlar. Bu ülkeler, terör örgütleri listesine bazı isimleri almanın sonuçlarının ''ağır olabileceğini'', böyle bir kararın, ''karşı mücadelede çeşitli işbirliği yükümlülüklerini de beraberinde getireceğini'', oysa bazı ülkelerin ulusal yasalarının buna uygun olmadığını ileri sürüyorlar. 
     İngiltere, İtalya, Fransa ve İspanya gibi ülkeler ise kendilerini doğrudan ilgilendiren terör örgütlerinin ve yan kuruluşlarının isimlerini içeren bazı liste projeleri üzerinde çalışıyorlar. 
     Ankara, son haftalarda tüm AB başkentlerinde girişimlerde bulunarak, oluşturulacak olası bir listede, terör örgütleri PKK ve DHKP-C'nin isimlerini görmek istediğini belirtti ve bu örgütler hakkında ayrıntılı bilgiler yansıttı. 
     Türk diplomatik kaynaklar, Laeken zirvesinde en önemli unsurun, terör örgütleri listesi konusu olduğunu, oluşturulacak olası bir listeye, terör örgütleri PKK ve DHKP-C'nin isimlerinin alınmamasının, Türk kamuoyunda büyük tepki yaratacağını ve bunun, ''savunulması mümkün olmayan bir tavır'' olarak görüleceğini ifade ediyorlar. 
     AB kaynakları ise zirvede terörizmin tanımının yapılması ve ortak bir liste belirlenmesi olasılığının ''son derece zayıf'' olduğunu ifade ederek, konunun yüzeysel olarak ele alınarak erteleme yoluna gidileceği tahmininde bulunuyorlar. 
     Küresel alanda yaşanan son gelişmelere ve ''Brüksel'de atılan nutuklara'' rağmen, Laeken zirvesinde, öngörüldüğü gibi, terörizmin tanımının yapılamaması ve liste çıkartılamaması halinde, AB'nin bu alandaki uyumsuzluğunun da gözler önüne serilmesinin, topluluk için ''yeni bir itibar kaybı'' olacağı ifade ediliyor. 
     






</TEXT>
</DOC>
