<DOC>
<DOCNO> 52645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/16/son/sonspo02.html </URL>
<DATE> 2001/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk futbolunun zaferi Japon basınında... 
</HEADLINE>
<TEXT>

     A Milli Futbol Takımı'nın Avusturya'yı farklı skorla yenerek, 47 yıl aradan sonra Dünya Kupası finallarine katılmaya hak kazanması, 2002'de şampiyonaya ev sahipliği yapacak ülkelerden Japonya'nın basınında da yer buldu. 
     Ülkenin önde gelen gazetelerinden, 8 milyon 315 bin günlük tirajlı Asahi Shimbun, Türkiye'nin Avusturya'yı 5-0 yendiği karşılaşmaya ilişkin haberi, bugün okuyucularına, ''Türkiye, 47 yıl sonra Dünya Kupası'na katılıyor'' başlığıyla duyurdu. 
     Haberde, ''Avusturya'da galip gelerek İstanbul'a dönen Türk takımı. Statta adeta iğne atılsa yere düşmeyecek bir kalabalık vardı ve 47 yıl aradan sonraki Dünya Kupası için dilekler kabul olundu'' denildi. 
     Teknik direktör Şenol Güneş'in, ''Çok büyük bir baskı altındaydık'' sözlerine yer veren gazete, ''Ama, bu gereksiz bir endişeydi'' yorumunu yaptı. 
     Okan başta olmak üzere, Türk futbolcuların iyi paslarıyla art arda gelen gollerin Avusturya kalesini bulduğu belirtilen haberde, ilk yarının 21. dakikasında Yıldıray'ın attığı golün diğerlerini izlediği ve maçın 5-0 sona erdiği kaydedildi. 
     Haberde, ''Stat gollerle inliyordu. Türk takımındaki futbolcuların yarısından çoğunun Almanya ve İtalya'da oynadığı düşünülürse, şaşırılacak bir sonuç değil. Fakat böyle bir sonuç için uzun süre beklemek gerekti'' denildi. 
     






</TEXT>
</DOC>
