<DOC>
<DOCNO> 70746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/04/son/sonspo06.html </URL>
<DATE> 2002/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'un başarısızlığı, bütün kentin psikolojisini bozuyor... 
</HEADLINE>
<TEXT>

     Karadeniz Teknik Üniversitesi KTÜ 
     Tıp Fakültesi Psikiyatri Anabilim Dalı Başkanı Doç. Dr. İsmail Ak, Trabzonluların, Trabzonspor'u kendilerinin bir parçası gibi gördüğünü belirtti. 
     Ak, bir takımın taraftarının tuttuğu takımının yenilmesi veya istediği sonucu alamamasının, o taraftar üzerinde olumsuz etkiler yaratabileceğini belirtti. Ak, maç sonuçlarından sonra geliştirilen tepkinin mantıklı ve gerçekçi olması gerektiğini de vurgulayarak, şunları söyledi 
     ''Yenilgi sonrası, hakemleri veya başkalarını suçlamak yerine neden yeniliyoruz sorusunu çözüme kavuşturmak lazım. Sağlıklı bir taraftar bunu sorar. Fanatik düzeydeki taraftar olanlar ise yenilgiyi gerçekci olmayan tarzda birilerine yükleme, uygunsuz olmayan çözümler üretir.'' Trabzon'da halkın takım ile bütünleştiğini de ifade eden Ak, '' Vatandaşlar Trabzonspor'u kendisinin bir parçası gibi görüyor. 
     Yenilgiyi kendisine yapılmış bir haksızlık olarak değerlendiriyor. 
     Onun için takımla halkın barışması lazım. Yenilgi olduğu zaman takıma küsmemek gerekir'' 
     
     Kaleci Metin Aktaş... 
     Doç. Dr. Ak, eski Beşiktaşlı Fevzi'nin de daha önceden başına bu tür olayların geldiğini anımsatarak,''Herkes hata yapabilir. Bunun için Metin'i cesaretlendirmek lazım. Özellikle arkadaşlarının ona destek çıkması gerekir'' dedi. 
     
     Psikolojik danışmanlık 
     Ak, Trabzonspor'un bir talebi olursa göreve hazır olduklarını da kaydederek, ''İnsanlar, başkaları ile konuşamayacağı şeyleri bizlere rahatlıkla anlatabilir. Bu da takımın içinde eğer psikolojik olarak yaşanan bir sorun varsa, onu ortaya çıkartır. Futbolcular yaşanan yenilgilerden sonra olumsuz olarak etkilenmişlerdir. Çünkü, onlar ekmeğini bu meslekten kazanıyorlar. Onun için, bu futbolcuların sorunlarının temeline inmek gerekir'' diye konuştu. 
     Trabzon Gençlik ve Spor İl Müdürü Halit Suiçmez de, Trabzonspor'un, Trabzon için çok önemli bir kurum olduğunu vurgulayarak, şunları söyledi 
     ''Trabzonspor, sanayisi ve endüstrisi olmayan bir şehir için bacası tütmeyen bir büyük fabrikadır. Trabzonspor'un başarılı olduğu anlarda takım, Trabzon insanı için bir kimlik oluşturma durumuna gelmiştir. Trabzonspor, insanların özel yaşantılarından, iş hayatlarına, toplumun sağlıklı işleyişine kadar etkili olmuştur. 
     Trabzonspor, Trabzon için sosyal, kültürel ve ekonomik yararları hiçkimsenin tartışamayacağı kadar faydalıdır.'' 
     






</TEXT>
</DOC>
