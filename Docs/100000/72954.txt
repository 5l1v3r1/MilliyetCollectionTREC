<DOC>
<DOCNO> 72954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/16/son/soneko02.html </URL>
<DATE> 2002/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Para arzı iki ayda yüzde 4 genişledi 
</HEADLINE>
<TEXT>

     Gelecek aylara yönelik enflasyon beklentisi açısından önemli bir gösterge olarak kabul edilen para arzı M3 , yılın ilk iki ayında yüzde 4.3 büyüdü. 
     ANKA'nın Merkez Bankası verilerinden yaptığı belirlemeye göre, ocak-şubat döneminde para arzında 2 katrilyon 192.1 trilyon liralık büyüme meydana geldi. Bu artışla birlikte para arzı, yılbaşındaki 50 katrilyon 587.7 trilyon liralık düzeyinden 1 Mart itibariyle 52 katrilyon 779.8 trilyon liraya çıktı. Para arzı, krizin etkili olduğu 
     2001 yılının tümünde yüzde 45 genişlemişti. 
     BÜYÜK BÖLÜMÜ MEVDUATTAN KAYNAKLANDI Para arzında iki aylık dönemde yaşanan büyüme, büyük ölçüde Merkez Bankası'ndaki mevduattan kaynaklandı. 
     Sözkonusu iki ayda 1 katrilyon 395 trilyon lira artan Banka'daki mevduat 2 katrilyon 259.8 trilyon lira düzeyine yükseldi. 
     Dolaşımdaki para da 402.2 trilyon liralık artış kaydederek 5 katrilyon 203.4 trilyon liraya çıktı. 
     Arzın en büyük kalemi olan yurtiçi yerleşiklerin TL mevduatındaki artış ise 394.9 trilyon lirada kaldı. Bu artışla birlikte TL mevduatlar 45 katrilyon 316.6 trilyon lira oldu. Mevduat kalemlerinden tasarruf mevduatları 1 katrilyon 991.1 trilyon lira artarken, ticari mevduatlar 879.4 trilyon, resmi mevduatlar 716.7 trilyon lira azaldı. 
     M1, M2 VE M2Y Ocak-şubat döneminde, dolaşımdaki para ile vadesiz mevduatların oluşturduğu M1 yüzde 0.5 azalarak 11 katrilyon 19.5 trilyon liraya gerilerken, vadeli mevduatların 
     oluşturduğu M2 yüzde 3.2 büyüyerek 48 katrilyon 501.6 trilyon liraya çıktı. M2'ye yurtiçi kaynaklı döviz tevdiat hesaplarının eklenmesiyle bulunan M2Y ise yüzde 0.6 azalarak 103 katrilyon 470.4 trilyon liraya indi. Yurtiçi kaynaklı DTH yüzde 3.8 azalarak 54 katrilyon 968.9 trilyon liraya geriledi. Bu gerilemede, dövizin TL karşısındaki değer kaybı etkili oldu. Sözkonusu dönemde, M2 ile resmi mevduatın oluşturduğu M3A ise yüzde 1.6 artarak 50 katrilyon 522.2 trilyon lira olarak gerçekleşti. 
     






</TEXT>
</DOC>
