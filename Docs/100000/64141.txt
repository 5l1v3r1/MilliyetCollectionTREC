<DOC>
<DOCNO> 64141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/25/son/sondun15.html </URL>
<DATE> 2002/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sonsuz gençliğe doğru... 
</HEADLINE>
<TEXT>

     Nature adlı dergide çıkan bir araştırma raporunda, yaşlılıkla ilgili bir proteinin saptandığı belirtildi. 
     Dokularda esnekliği artıran fibulin-5 adlı proteinin amfizem hastalığına neden olduğu ve yaşlanmayı hızlandırdığı belirlendi. 
     Fibulin-5 proteininin, hücre cidarlarındaki esnek fiberi sağlamlaştırdığı biliniyor. 
     Texas ve California üniversitelerinde yapılan iki ayrı araştırmada, farelerde fibulin-5 proteini yok edildi. 
     Her iki araştırmada da fibulin-5 proteini eksikliği yaratılan farelerin, yetişkinlik çağına kadar yaşayabildiği gözlendi. Farelerde derinin inceldiği, düzensiz dokular meydana geldiği, aort ve kan damarlarında bükülmeler başladığı saptandı. 
     Ayrıca farelerin amfizem hastalığına yakalandığı kaydedildi. 
     Amfizem hastalığında, akciğer dokularının esnekliğini kaybettiği, açılıp büzülemediği ve kan dolaşımına giden oksijeni azalttığı biliniyor. 
     2 milyon Amerikalıda bulunan amfizem hastalığının sigaradan 
     kaynaklandığına işaret eden uzmanlar, sigaranın bazı enzimlerin serbest kalmasına yol açtığını ve enzimlerin akciğerdeki esnek fiberlere saldırarak, hava keseciklerini tahrip ettiğini kaydediyor. Bilim adamları, esnek fiberlerin tahribini tedavi edecek ve hastalığı önleyecek bir yol bulmak için araştırmaları sürdürüyor. Bu şekilde derideki rengin düzeltilebileceği ve yaşlılık belirtilerinin geciktirilebileceği düşünülüyor. Bazı uzmanlar, konuyla ilgili araştırmanın daha geniş çapta yapılması gerektiğini belirterek, fibulin-5'in yanı sıra başka proteinlerin de konuyla ilgisi olabileceğine dikkati çekiyor. Ulusal Yaşlılık Enstitüsü uzmanlarından Edward Lakatta, insanlarda fibulin-5 proteininin amfizem ile yaşlılık üzerinde ve damarlardaki sertleşmede rol oynadığının kanıtı bulunmadığını ileri sürdü. Önceki araştırmalar, bazı başka proteinlerin kan damarları cidarlarında ve diğer dokularda esneklik ve yumuşaklık sağladığını, bu proteinlerin eksikliğinin, damarlardaki sertleşmenin yol açtığı hastalıklarla ilgisi olabileceğini ortaya koymuştu. 
     






</TEXT>
</DOC>
