<DOC>
<DOCNO> 52964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/19/ekonomi/aeko.html </URL>
<DATE> 2001/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hibe değil kredi aldık 
</HEADLINE>
<TEXT>

Bakan Kemal Derviş, IMF’den gelmesi beklenen 10 milyar dolarlık ek kaynağın hibe değil borç olarak alındığını belirterek, Türkiye altı ayda bir ek kaynak alarak yoluna devam edemez’ dedi 
     Devlet Bakanı Kemal Derviş, Uluslararası Para Fonu İcra Kurulu’nun 10 milyar dolarlık ek kaynağı prensipte onayladığını, bu kaynağın hibe olmadığını, çok iyi değerlendirilmesi gerektiğini söyledi. 
     
     Çözüm gücümüzde’ 
     IMF ve Dünya Bankası’nın Kanada’nın Ottawa kentinde düzenlenen toplantılarına katılan Derviş, IMF’nin Türkiye’nin 10 milyar dolarlık ek kaynak talebine destek verdiğini belirterek şöyle devam etti "Prensipte 2002 yılı için mevcut programlara ek olarak 10 milyar dolar kaynak sağlanması, bunun da vadesi ve maliyetinin uygun olmasını istiyoruz, bu konuda da bizi destekliyorlar. Orta vadeli, maliyeti yüksek olmayan kredi cinsinden istiyoruz." 
     Bunun borç şeklinde gelen bir kaynak olduğunu vurgulayan Derviş sözlerini şöyle sürdürdü "Çözüm kendi kaynaklarımız, kendi gücümüz. Ek kaynak, şüphesiz yararlı, ancak Türkiye her 6 ayda ya da her 8 ayda bir ek kaynakla yürümesi gereken bir ülke değil. Bu, geçici bunalımı atlatmak ve özellikle Şubat ayındaki çöküntüyü gidermek açısından yararlı." 
     
     İhale yasası bu hafta 
     G20 toplantısıyla ilgili genel bir değerlendirme de yapan Devlet Bakanı Derviş, dünya milli gelirinin yaklaşık yüzde 85’inin üzerinde bir orana sahip G20 ülkelerinin dünyadaki ekonomik gelişmeler ve politikalar açısından önemli bir grup olduğunu ifade etti. Derviş, G7’lerle birlikte önemli gelişmekte olan ülkelerin de bu gruba girmesiyle daha global, sadece zengin değil gelişmekte olan ülkelerin de ağırlığı olduğu bir grupta Türkiye’nin de yer almasının sevindirici olduğunu ifade etti. 
     Devlet Bakanı Derviş, toplantı çerçevesinde ikili görüşmeler yaptıklarını, Fransa, İtalya, Japonya, Hindistan, Çin ve Alman yetkililerle ve merkez bankaları başkanları ile görüşme fırsatı bulduklarını söyledi. 
     İhale yasasına da değinen Devlet Bakanı Derviş, yasa tasarısının bu hafta içinde meclise sunulacağını, yıl sonundan önce yasalaşacağını ümit ettiğini söyledi. Bu arada, Merkez Bankası Başkanı Süreyya Serdengeçti de aynı basın toplantısında, 2002 yılına ilişkin para politikasına değinerek, gelecek yıl içinde enflasyonu durdurma rejimine geçilmesinin mümkün göründüğünü ifade etti. 
     
Terörizmin para kaynakları kurutulmalı      G20 toplantısında terörizmin mali kaynaklarının yokedilmesi için tüm ülkelerden destek istendi 
     Sanayileşmiş ülkeler grubu G7 üyeleri ve Türkiye’nin de yer aldığı bazı önemli yükselen pazarların dahil olduğu G20 oluşumunun bakanlar düzeyinde Kanada’nın başkenti Ottawa’da düzenlenen üçüncü toplantısı sona erdi. Toplantı sonunda yayınlanan bildiride, terörizmin mali kaynakları kesilerek bununla mücadele yoluna gitmek istendiği ifade edildi. 
     
     Tüm ülkelerden destek 
     Bildiride, terörist faaliyetlere finans sağlayan kişi ve grupların sığınabilecekleri hiçbir yer kalmaması gerektiği, bu bağlamda bir eylem planı onaylandığı kaydedildi. Söz konusu eylem planının teröristlerin ve onları destekleyen grupların para sistemlerine giriş yapmasını önlemeyi amaçladığı belirtildi. Bildiride, kredi sağlayan ve borç alan ülkelerin, uluslararası para piyasalarının etkinliği ve iyi işlemesi yönünden ortak çıkarları bulunduğu hatırlatıldı. Bu arada, G20’nin terörizmin mali olarak desteklenmesiyle mücadele kapsamında hazırladığı eylem planında, konuyla ilgili uluslararası çabalara bütün ülkelerin katılması için çağrıda da bulunuldu. 
     
Yeni standby için görüşmeler yarın başlıyor      Ekonomiden sorumlu Devlet Bakanı Kemal Derviş, Ottawa’da bugün sona erecek toplantıların ardından ABD’ye geçerek, Washington ve New York’ta da görüşmeler yapacak. 
     Washington’a, geçecek olan Derviş’in, aynı gün IMF ve Dünya Bankası’nın üst düzey yöneticileriyle biraraya gelmesi bekleniyor. 
     IMF ile yapılacak görüşmelerde Fon ile gelecek ay imzalanması öngörülen yeni standby anlaşmasına yönelik ön çalışmalar yapılacağı belirtildi. Dünya Bankası’nın Türkiye’ye destek çabaları da, Banka yöneticileriyle ele alınacak. 
     
     Ekonomiyi anlatacak 
     Derviş, Salı günü New York’a geçerek, uluslararası finans ve yatırım çevrelerine Türk ekonomisinde meydana gelen son gelişmeleri anlatacak. 
     Çarşamba günü yine Washington’da bir toplantıda konuşacak olan Derviş’in, daha sonra Türkiye’ye dönmesi bekleniyor. 
     IMF Başkanı Horst Köhler, geçtiğimiz günlerde yaptığı açıklamada, Türk hükümetiyle gelecek ay imzalanması beklenen yeni standby anlaşması çerçevesinde, Türkiye’nin gelecek yılki 10 milyar dolarlık finansman açığının, IMF desteğiyle kapatılmasının planlandığını söylemişti. 
     



 EKONOMİ 

















</TEXT>
</DOC>
