<DOC>
<DOCNO> 70512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/03/spor/ytan.html </URL>
<DATE> 2002/03/03/ </DATE>
<TIME>  </TIME>
<AUTHOR> MEHMET TAN  </AUTHOR>
<HEADLINE>
Hüsran yine hüsran 
</HEADLINE>
<TEXT>

     Hans Peter Briegel düşünce zenginliği, futbol felsefesi, iş bilgisi ve iş yeterliliği olduğu için Trabzonspor Teknik Direktörlüğü’ne getirildi. Alman hoca, takımın müsabakasını tribündeki seyirci gibi izliyor, onlar gibi düşünüyor ve futbolu onlar kadar algılıyorsa, bu makamı işgal edemez... Ediyorsa, ortaya konulan futbolun ve sonuçlarının kahrediciliği kaçınılmaz olur. 
     Kabul etmek gerekir ki, Briegel’in Trabzonspor’a katkısının olmadığı artık gün gibi aşikar. Dahası, Alman hoca çözüm üretecek yerde Trabzonspor’daki iç çatışmaları körükleyen ve sorun üstüne sorun yaratan bir teknik adam konumunda... Risk almayan, statükocu, ayıptır söylemesi, gününü gün eden bir teknik adamla bu kadar olur. El, ayağın hareketlerinden hoşnut değilse sorumlu baştır. 
     Trabzonspor’da bir bütünlük, bir yardımlaşma, bir estetik yok. Hepsinden önemlisi özgüvenlerini yitirmiş oldukları için kimlikleriyle kazanma duyguları da yok... Bir penaltı ile Kocaeli karşısında dirilecek gibi olmuşlarsa da iki dakika içinde beyaz bayrağı çektiler... Metin Aktaş, dün Trabzonspor’u yedi bitirdi. 
     Kocaeli karşısındaki takımın herhangi bir oyun felsefesi, oyun kurgusu olmadığı için sistem tartışması yapmaya gerek yok. Ancak, Metin’in yediği goller kadar, saha içindeki oyuncuların rolleridir Trabzonspor’u çökerten. 
     Önemli bir örnek Hami yaklaşık 11 haftadır böyle oynuyor. Serbest adam ve Trabzonspor’un "playmaker"ı... Kademede Hami, liberoda Hami, akın karşılayan Hami, akın başlatan Hami... Golcü Hami hani... Kim gol atacak yani... Aklımı sen koru yarabbi 
     Özellikle dünkü maçta 23 serbest atışın 23’ünü de kullanmak, ya da bu atışları ona kullandırmanın akılla bağdaşır bir tarafı yok. Var diyenin bırakın futbol bilgisini, aklından şüphe ederim. 
     SONUÇ... Trabzonspor kendi yetersizliğinden bir kez daha kaybetti. Daha fazla kayıp ve tahribata yol açmadan yapılacak olan tek şey, idari ve teknik anlamda yeni bir sayfa açmaktır. İstifa etmek onurlu insanlara mahsus bir haslettir. 
     



 SPOR 




























</TEXT>
</DOC>
