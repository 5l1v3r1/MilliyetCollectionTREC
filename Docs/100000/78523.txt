<DOC>
<DOCNO> 78523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/15/son/sontur10.html </URL>
<DATE> 2002/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirel'den İsrail modeli ''Başbakanı halk seçsin'' 
</HEADLINE>
<TEXT>

     Ankara kulisleri, siyaset dünyası Süleyman Demirel'in "Başbakanı halk seçsin" önerisini tartışıyor. Demirel bugün de katıldığı bir toplantının çıkışında, İsrail modelini savundu. 
     9'uncu Cumhurbaşkanı Süleyman Demirel, Türkiye'de İsrail'de olduğu gibi seçmenlerin hem milletvekillerini, hem de Başbakan'ı tayin ettikleri bir modelin uygulanmasının yararlı olacağını söyledi. 
     Demirel, "2'nci Enerji Arenası"nın çıkışında, gündeme getirdiği yeni seçim modeline ilişkin soruları yanıtladı. 
     Demirel, önerdiği yeni seçim modelinde parlamenter sistemin varlığını sürdüreceğini, ancak seçimlerde seçmenlerin hem milletvekillerini, hem de Başbakan'ı belirleyebileceğini söyledi. Demirel, böyle bir sistemin halen İsrail'de uygulandığını kaydetti. 
     Süleyman Demirel, niçin böyle bir sistemi önerdiği yönündeki soruya ise, Meclis'in "çok parçalı" olduğunu, böyle bir ortamda hükümetlerin güven oyu alabilmek için bir çok kombinasyona girmek zorunda kaldıkları yanıtını verdi. 
     Demirel, bunun da hükümetlerin ayakta durmasını zorlaştırıcı bir unsur olarak kendini gösterdiğini belirterek, Türkiye'de istikrar ve güven aradığını vurguladı. 
     DTP'nin başına geçmesi beklenen Mehmet Ali Bayar'la ilgili bir soru üzerine Demirel, "Ben partilerüstüyüm" karşılığını verdi. 
     





</TEXT>
</DOC>
