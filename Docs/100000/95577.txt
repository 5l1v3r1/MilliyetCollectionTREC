<DOC>
<DOCNO> 95577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/14/ekonomi/eko05.html </URL>
<DATE> 2002/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Reklamla satışını patlattı şimdi 250 market açacak 
</HEADLINE>
<TEXT>

Sibel Can’lı Polaris terlik reklamı ile satışlarını yüzde 50 artıran Ziylan Ayakkabı, Türkiye genelinde 250 ayakkabı süpermaketi açacak 
     RIFAT DEMİR 

     Sibel Can’lı reklam ile satışlarını yüzde 50 artıran ve iç pazar paylarını da yüzde 5’lerden yüzde 50’lerin üzerine çıkaran Polaris terliklerinin üreticisi Ziylan Ayakkabı, Türkiye’de 250 ayakkabı süpermarketi açacak. 
     Spor ayakkabıda Kinetix, gençlere yönelik timberlant tipi ayakkabıda Flogart, terlikte ise Polaris markası ile tanınan Ziylan Ayakkabı’nın sahibi Mehmet Ziylan, kriz şartlarına rağmen Sibel can ile büyük bir reklam kampanyasına giriştiklerini ve satışları yüzde 50 artırarak kampanyadan iyi bir sonuç aldıklarını söyledi. 
     
     Üç ülkede showroom 
     40 yıldır ayakkabı sektöründe olduklarını anlatan Mehmet Ziylan, hem yurtiçi, hem de yurtdışına yönelik yeni projeler başlattıklarını belirtti. Ziylan bu konuda şunları söyledi 
     "Polaris’i dünyanın 10 ülkesinde tanınır bir marka haline getireceğiz. Hollanda, Almanya ve ABD’de showroomlar açıyoruz. Hollanda’yı açtık. Diğer iki ülkede çalışmalar devam ediyor. Yurtiçinde marka bilinirliğimizi artırmak amacıyla yıl sonuna kadar Sibel Can’la reklam anlaşmamız sürecek. Fakat en büyük projemiz, dünyanın her tarafından belki yüzlerce çeşit ayakkabı markasının yer alacağı süpermarketler açmak" dedi. 
     
     10 market açtı 
     Ayakkabı süpermarketleri projesini de başlattıklarını anlatan Ziylan, şimdiye kadar İstanbul’da 9, Bursa’da 1 olmak üzere 10 market açtıklarını ve market sayısını mali olanaklar ve satış gelişmelerine göre önümüzdeki yıllarda 250’ye çıkaracaklarını söyledi. 
     Geçen yıl 3 milyon çift Polaris terlik ihracatı gerçekleştirdiklerini belirten Mehmet Ziylan, bu yıl ki hedeflerinin toplam üretimin yüzde 30’unu ihraç etmek olduğunu kaydetti. 
     



 EKONOMİ 





















</TEXT>
</DOC>
