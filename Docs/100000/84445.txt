<DOC>
<DOCNO> 84445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/guncel/gun07.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İşadamı Garih’i öldürmekten idamla yargılanan Yener Yermez, "Meral, bana cinayet günü hem cep telefonu hem de 1000 dolar verdi. Pantolonuma kan lekesini de o bulaştırdı" dedi 
</HEADLINE>
<TEXT>
Meral planladı’ 
İşadamı Garih’i öldürmekten idamla yargılanan Yener Yermez, "Meral, bana cinayet günü hem cep telefonu hem de 1000 dolar verdi. Pantolonuma kan lekesini de o bulaştırdı" dedi 
     SEMRA PELEK İstanbul 

     İşadamı Üzeyir Garih’i öldürdüğü iddiasıyla idam istemiyle yargılanan Yener Yermez, karar aşamasına gelen duruşma öncesinde avukatına mahkemeye sunulmak üzere verdiği mektupta, olayın kilit isminin "Meral" isimli bir kadın olduğunu, cinayeti de kendisinin işlemediğini iddia etti. 
     Yermez, yeni tuttuğu avukatı Mustafa Yalçınkaya’ya iki ayrı mektup verdi. Esmer, uzun boylu olan Meral’in "direktifle hareket" ettiğini savunan Yermez, şöyle yazdı 
     "Askerden izne çıktığımda birlikte geziyorduk. Bu ilişkiler sırasında birkaç sefer birlikte olduk Olaydan sonra birlikte birçok yerden alışveriş yaptık. Hatta otelde tıraşımı yaptı. Bu şekilde kimse seni tanımaz’ diye. Ben firar etmeden önce 25.08.2001’de birlikte gittiğimiz bir otelde pantolondaki kanı kendisinin bulaştırdığını bana söyledi. Kendisinin de kullanıldığını bu nedenle seni kurtarmak için elimden geleni yaparım’ dedi." 
     
     1000 dolar verdi 
     İşlemediği bir cinayetin içine çekildiğini savunan Yermez, olay günü öğlen saatlerinde Meral’le birlikte Piyer Loti’ye çay içmeye gittiklerini söyledi. Bir bir süre sonra çalan telefonla Meral’in 15 dakika süreyle masadan kalkıp gittiğini, geri döndüğünde ise yanında Ericsson T28 marka bir telefon bulunduğunu öne süren Yermez, taksiyle gittikleri Karaköy’de de telefonun kapağını değiştirip hat aldıklarını, Meral’in kendisine de bin dolar verdiğini savundu. 
     Meral’in ne soyadını ne de adresini verebilen Yermez, buluştukları sırada Kayseri Develi’den bir arkadaşının Meral’i görmüş olabileceğini savundu. 
     



 GÜNCEL 
















</TEXT>
</DOC>
