<DOC>
<DOCNO> 60091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/02/guncel/gun01.html </URL>
<DATE> 2002/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Balkanlar’dan gelen soğuk hava, hafta sonu Türkiye’ye beyazlar giydirecek 
</HEADLINE>
<TEXT>
Cumaya dikkat 
Balkanlar’dan gelen soğuk ve yağışlı hava, 2002’nin ilk gününde Tekirdağ, Çanakkale, İzmir’i mağdur etti. Cuma günü ise tüm Türkiye’yi buz gibi bir hava ve kar bekliyor 
     DOĞAN HABER AJANSI 

     Meteoroloji İşleri Genel Müdürlüğü’nün yaptığı soğuk ve yağışlı hava tahmini, aynen gerçekleşti ve zorlu bir yılbaşı yaşattı. Tekirdağ’ın Çerkezköy ilçesinde, Ergene Nehri’nin taşması sonucu evleri su altında kalan vatandaşlar, yeni yıla buruk girdi. 
     İstanbul'un yüksek kesimlerinde yılın ilk günü kar yağışı etkili olurken, şehir içinde herhangi bir aksamaya yol açmadı. Trakya bölgesinde de hava sıcaklığının eksi 5 dereceye kadar düşmesinin beklendiği kaydedildi. 
     Evleri harabeye dönen pek çok vatandaş, çocuklarını da alıp çaresiz yakınlarının evine sığındı. Şiddetli fırtına ve kar yağışı, Çanakkale Boğazı’nda da etkisini gösterdi. Hızı saatte 70 kilometreye ulaşan poyraz ve kar yağışı nedeniyle Çanakkale - Gökçeada feribot ve Gelibolu - Lapseki araba vapuru seferleri iptal edildi. 
     
     Vapur seferleri iptal 
     Çanakkale Boğazı’nda ulaşım, Çanakkale - Eceabat araba vapurlarıyla sağlandı. Yeni yıla sağanak yağışla giren İzmir’de ise bu kez sel felaketi yaşanmadı. İzmir Emniyet Müdürlüğü’ne bağlı karakol ekipleri, dere yataklarını sık sık kontrol ederek, Valilik bünyesinde kurulan kriz merkezine bilgi verdi. 
     
     Sıcaklık düşecek 
     Meteoroloji’den yapılan açıklamaya göre soğuk ve yağışlı hava, bugün ve yarın yurdun büyük bölümünde etkili olacak. 
     Cuma günü ise Türkiye’nin tamamında kar yağışı görülecek. Hava sıcaklıklarında da önemli düşüş yaşanacak. Yeni yılla birlikte Balkanlar’dan gelen soğuk ve yağışlı hava bugün Trakya’nın batısı, Ege ve Batı Akdeniz hariç, tüm yurdu etkisi altına alacak. 
     



 GÜNCEL 
























</TEXT>
</DOC>
