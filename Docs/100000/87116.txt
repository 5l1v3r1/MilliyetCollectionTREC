<DOC>
<DOCNO> 87116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/spor/spo11.html </URL>
<DATE> 2002/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Turu 
</HEADLINE>
<TEXT>

     YASİR KAYA 

Senegalli Vieiralar      DÜNYA Kupası’nda bugünkü açılış maçı, Arsenalli Patrick Vieira için ayrı önem taşıyor. Senegal’in başkenti Dakar’da doğan, ama 8 yaşında ailesiyle Fransa’ya yerleşerek, vatandaşlığa geçen Vieira anavatanına karşı sahaya çıkacak. Karmaşık duygular içinde olduğunu söyleyen 25 yaşındaki yıldız, Fransa-Senegal maçının kendisine Tanrı’nın lütfu olduğunu belirtti. Yarın sahada olacak bir başka Vieira ise Senegal forması taşıyacak. Fransa’da "Sedan’ın Vieira’sı" olarak anılan Salif Diao, gerçek Vieira’yla karşı karşıya gelecek. 
     
Lineker’den uyarı      DÜNYA Kupası başlıyor, ama finallerdeki taraftar portresi bu yıl geçmişe göre farklı olacak. Japon Ligi takımlarından Nagoya’da oynayan İngilizler’in unutulmaz golcüsü Lineker, bu ülkedeki taraftarları anlatıyor "Maçlara bayanların ilgisi çok fazla. Futbolcuların sahaya çıkarken kulaklarını tıkamaları gerekecek, çünkü taraftarlardan toplu halde çıkan tiz ses dayanılmaz oluyor. Ayrıca hep bir ağızdan yaptıkları tezahüratlar bana hep küçüklüğümdeki okul maçlarını hatırlatır." 
     
Basketbolcu Wanchope      DÜNYA Kupası’ndaki rakiplerimizden Kosta Rika’nın en önemli gol silahı, şüphesiz Paulo Wanchope. Futbol kariyerini 1994’ten beri İngiltere’de sürdüren golcü, Derby County ve West Ham United’ın ardından halen Manchester City’de forma giyiyor. Bu sezon sakatlığı nedeniyle istikrarlı grafik çizemeyen Wanchope’un en önemli özelliği hava hakimiyeti. 1.90 boyundaki Paulo eski bir basketbolcu. California Lisesi basketbol takımının yıldızı olan Wanchope, mezun olduktan sonra futbola başladı. 
     

</TEXT>
</DOC>
