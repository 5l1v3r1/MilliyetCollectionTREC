<DOC>
<DOCNO> 53831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/24/guncel/gun08.html </URL>
<DATE> 2001/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Hatırlı müşterilere güvenlik karışmaz mı 
</HEADLINE>
<TEXT>

ÇAPRAZ ATEŞ 
     YAŞAR ÇAKMAK 

     İstanbul Etiler’in gözde restoranı Paper Moon’da manken Eylem Şenkal’ın tokatlanmasına korumaların sessiz kalması tepkilere yol açtı. Bu olay, korumaların, bahşişi bol hatırlı kişilere ayrıcalıklı davrandığını bir kez daha ortaya çıkardı. Paper Moon’daki olay, sosyetik mekanların güvenlik konusundaki açıklarını da gösterdi. Lüks bir yere bir akşam yemeğine gidebilirsiniz ama gecenin sonunda bir tokat da yiyebilirsiz. Korumalar da buna seyirci kalabilir. Tanınmış eğlence mekanlarının işletmecileri müşterilerini nasıl koruduklarını ya da koruyamadıklarını anlatıyor. 
     
     Volkan Şan Paper Moon’un restoran şefi 
Müşteri şikayetçi olmadı      Hiçbir müşteri zengin ve hatırlı diye bir mekanda istediğini yapma hakkına sahip olamaz. Biz de buna mahal verecek bir şeye göz yummadık. O olay yaşanmadan önce, kadın müşterilerimizin yerini değiştirmedik ve olaya kimse seyirci kalmadı. Kavga bir anda yaşandı. Olayın ardından dayak yiyen kadın müşterimiz şikayetçi olmadı. Sonrasında iki taraf da mekanı terk etti. Bizim bu konuda güvenlik eksikliğimiz olduğunu kesinlikle düşünmüyorum. Çünkü böyle bir olay Paper Moon’da ilk kez yaşandı. Mekanımızın girişinde sıkı güvenlik koruması var. 
     
     Şefik Öztek Laila ve Circus’un sahibi 
Mek n sahibi suçlu değil      Eğlence sektöründe mekanların güvenliği, mekanın kalitesini artıran unsurların başında gelir. Bunun için, eğitimli kadrolardan oluşan şirketlerle çalışarak güvenliğimizi sağlıyoruz. Müşteriler arasında yaşanacak tartışmalar sırasında ise mekan çalışanlarının soğukkanlı davranarak hızla tartışmaya müdahale edip, tarafları sakinleştirmesi gerekiyor. Yaşanan son olay hiç hoş değil elbette. Özellikle bir kadına bu şekilde davranılması çok yanlış. Anlaşılan olay hızla gelişmiş, bu durumda mekan sahibini suçlayamayız. Olayın ayıbı, eylemin failinde. 
     
     İzzet Çapa İşletmeci 
Polise haber veririz      Özel müşteriye değil, özel olmasını bilen müşteriye hizmet etmek lazım. İçkiyle gerginlikler yaşanabilir. Ancak her müşterinin başına da koruma koyamayacağımıza göre, müşteri seçmenin ne kadar önemli ve gerekli olduğu da ortaya çıkıyor. Kavga çıkmasın diye müşteri seçiminde oldukça titiz davranıyoruz. İç ve dış güvenliğimiz var. En ufak tartışmada polise haber veriyoruz. Polis bu işin en doğru adresi. 
     
     Kemal Koç Le Select’in sahibi 
Müşteri ayrımı olmamalı      Müşterinin zengin ve hatırı sayılır olması ona o mekanda istediğini yapma özgürlüğü vermez. Orada yaşanan olayın bir seferlik olmadığı, geçmişe dayalı bir husumetin yaşandığı görülüyor. Bu yüzden kavganın çıkma olasılığı varsa, bunun ortadan kaldırılması gerekirdi. Ama yine de böyle bir şey yaşansa, ayırmaya çalışır, diğer müşterilerin huzuru kaçmasın diye kavgayı dışarda çözmeyi tercih ederiz. 
     
     Rıza Büyükuğur Havana Gece Klb. sahibi 
Kavga çıkaran giremez      Müşteri kim olursa olsun istediğini yapma hakkı yoktur. Böyle bir şey bizde olsa, bir daha kavga çıkaran kişiyi restoranıma almam. Zaten restorana müşteri alırken kapıdaki güvenlik görevlisi, çevreyi rahatsız edebilecek tipleri içeri almamaya büyük özen gösteriyor. 
     



 GÜNCEL 



















</TEXT>
</DOC>
