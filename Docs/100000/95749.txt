<DOC>
<DOCNO> 95749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/15/spor/spo03.html </URL>
<DATE> 2002/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıra Hasan Şaş'ta 
</HEADLINE>
<TEXT>

Doping cezası aldığı dönemde, iki yıllık ücret karşılığında üç senelik sözleşme yapan yıldız futbolcu, Galatasaray Yönetimi’ni terletmeye hazırlanıyor. Tarafların bugün masaya oturması bekleniyor 
     ERHAN TELLİ 

     Unutulmayan imza 
     GALATASARAY’DA günlerdir tartışılan Hasan Şaş’ın transferinde ilk sıcak temas bugün gerçekleşiyor. Galatasaray Yönetimi, bir sene sonra sözleşmesi bitecek olan yıldız futbolcu ile bugün görüşüp, transferiyle ilgili son kararını verecek. Ancak iki taraf da görüşmeler öncesinde taviz vermeme kararı aldı. Doping cezası aldığı dönemde iki senelik ücret karşılığında, üç yıllık sözleşme imzalayan Hasan Şaş’ın, eski haklarını da düşünerek, fiyat belirlediği öğrenildi. 
     
     Fiyatı ateş pahası 
     HASAN Şaş’ın üç yıllık sözleşme imzalamak için 4.5 ile 6 milyon dolar arasında rekor bir ücret talep etmeye hazırlandığı iddia edildi. Yıldız futbolcunun menajeri Mehmet Soykök, "Hasan Şaş’ın kulübü ile sözleşmesi devam ediyor. Bir yıllık daha anlaşmamız var. Kendi başımıza hareket edemeyiz. Hasan’ın transfer olabilmesi için önce kulüplerin anlaşması gerekiyor. Bu yüzden bu transferde herşey Galatasaray’ın elinde" dedi. 
     
Duro için rapor      GALATASARAY Teknik Direktörü Fatih Terim, geçen sezon Samsunspor’da kiralık olarak oynayan Duro için Teknik Direktör Yücel Uyar’dan rapor aldı. Uyar’ın, Terim’e, "Takıma çok yararlı olabilecek bir oyuncu. Ancak motive olması için kafasının rahat olması şart. Bizde parasal sorun olduğu için sıkıntı yaşamıştı. Büyük takım futbolcusu ve çok iş yapar" dediği öğrenildi. 
     
Ergün izin istediGalatasaray Teknik Direktörü Fatih Terim’i arayan yıldız futbolcunun, "Gitmeyi düşünüyorum" dediği iddia edildi 
     AVRUPA’NIN birçok kulübünden teklif alan Ergün Penbe’nin yeni sezonda yurtdışında top koşturmaya sıcak baktığı öğrenildi. Yıldız futbolcunun dün Teknik Direktörü Fatih Terim ile bir telefon görüşmesi yapıp, "İzin verirseniz, gitmek istiyorum" dediği iddia edildi. Başarılı hocanın, gizli kahramanı olarak nitelendirdiği Ergün’e olumlu bir cevap vermediği öğrenildi. 
     ERGÜN bir yılı opsiyonlu olmak üzere iki yıllık anlaşmasının olduğunu hatırlatıp, "2 milyon 500 bin dolar teklif getiren kulüp olursa, ayrılacağımı söylemiştim. Benim satılmamı istiyorlarsa, futbol yaşantımı Avrupa’da sürdürmek istiyorum. Birçok kulüpten teklifler var. Son bir kez daha kulübümle görüşeceğim. Teklifleri, kulübümle bağları koparırsam açıklayacağım" dedi. 
     İLK görüşmelerde Galatasaray ile anlaşma noktası bulamayan Ergün, "Şu anda, kulübümle rakamsal olarak bazı problemlerimiz var. Fakat bunlar giderilebilecek nitelikte" diye konuştu. Öte yandan Ergün’e Fenerbahçe’ye gidip gitmeyeceği yolunda sorulan soruyu yanında bulunan Kilimli Belediye Başkanı Ali Aslankılıç yanıtladı. Aslankılıç, "O zaman Zonguldak’a giremez" dedi. 
     
Zorunlu revizyon      AVRUPA Futbol Kulüpleri Birliği yönetiminde yer alan Galatasaray, öncüsü olduğu 25 kişilik kadro projesi’ni gerçekleştirmek için kolları sıvadı. Teknik Direktör Fatih Terim’in İsviçre kampı sonrasında, 31 Ağustos’a kadar 30 kişilik kadroyu 25 kişiye düşüreceği bildirildi. 
     TERİM’İN Avusturya’daki ilk etap kamp çalışmaları sırasında 5 ismi kafasında oluşturmaya başladığı da iddia edildi. Başarılı hocanın, Serkan’ın gidişine sıcak baktığı vurgulandı. Diğer üç adayın ise İlhan, Sabri ve Sedat olduğu belirtildi. İsviçre kampında son adayın netleşeceği açıklandı. 
     
Tatil bitti      AVUSTURYA’DA yapılan 12 günlük kamp sonrası Fatih Terim’in verdiği iki günlük izin sona erdi. Sarı - Kırmızılılar, bugünden itibaren Florya’da hazırlıklarına yeniden başlayacak. Dünya Kupası Finalleri dönüşünde izinli olan Milli futbolcular Ümit Davala, Arif, Hasan, Ergün, Bülent, Emre ve Cihan da bugün çalışmaya katılacak. 
     



 SPOR 




















</TEXT>
</DOC>
