<DOC>
<DOCNO> 89011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/10/son/soneko09.html </URL>
<DATE> 2002/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Kupası forma modası başlattı 
</HEADLINE>
<TEXT>

     Güney Kore ve Japonya'da bu yıl 17'ncisi düzenlenen Dünya Kupası Finalleri, giyim sektöründe forma modası başlattı. 
     Değişik ülkelerde 4 yılda bir yapılan bu büyük organizasyonda en son 1954 yılında yer alan ve 48 yıl aradan sonra bu özlemine son veren A Milli Futbol Takımı'nın formaları ve forma şeklinde hazırlanan tişörtler vatandaşların büyük ilgisini çekiyor. 
     Ayrıca, futbol tutkusu ve insanların Dünya Kupası maçlarına gösterdiği ilgi nedeniyle, bu tip giyim eşyalarının sadece spor mağazalarında değil, diğer giyim mağazalarında da satılır hale gelmesi dikkat çekiyor. 
     Birçok mağazada forma tişörtlerin satışları yoğun ilgi görürken, işportada da seyyar satıcılar, yaşanan ilgi nedeniyle satışlardan gelir elde ediyor. 
     ''Ay yıldızlı'' forma ve tişörtün yanı sıra kupada mücadele eden, futbolda gelişmiş ve büyük başarılar elde eden birçok ülkenin renklerinden oluşan tişört ve formalar da sporseverler tarafından satın alınıyor. 
     Özellikle, kadrolarında dünyanın en iyi futbolcuları arasında gösterilen Rivaldo, Ronaldo, Roberto Carlos, Batistuta, Veron, Ortega, Beckham, Totti, Vieri ve İnzaghi gibi ünlü futbolcuları bulunduran Brezilya, Arjantin, İngiltere ve İtalya gibi ülkelerin formaları rağbet görüyor. 
     
     ORTEGA, PİYASAYA DA KAZANDIRIYOR 
     Fenerbahçe'nin sözleşme imzaladığı Arjantinli Ortega'nın forması da piyasalarda adeta yok satıyor. 
     Taksim'deki Collins mağazasının yetkilisi, 11 milyon liradan sattıkları milli takım tişörtlerinin yanı sıra Ortega'nın Arjantin Milli Takımı'ndaki 10 numaralı forması şeklinde tasarlanan tişörtlerin de yoğun ilgi gördüğünü söyledi. 
     





</TEXT>
</DOC>
