<DOC>
<DOCNO> 65898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/04/son/sontur12.html </URL>
<DATE> 2002/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Sultandağı Belediye Başkanı "En çok biz zarar gördük" 
</HEADLINE>
<TEXT>

     Afyon'un Sultandağı İlçesi Yeşilçiftlik Beldesi Belediye Başkanı Zekeriya Ölmez, depremin merkez üssünün Bolvadin olarak açıklanmasının, yetkilileri yanlış yönlendirdiğini belirterek, ''Sultandağı İlçesi'nde yaklaşık 60 ev oturulamaz durumda, Yeşilçiftlik'te ise 200 ev yıkıldı'' dedi. 
     Yeşilçiftlik Belde Belediye Başkanı Zekeriya Ölmez, ilk açıklamalarda, depremin merkez üssünün Bolvadin olarak belirtilmesinin yetkilileri de yanılttığını, gelen bakan ve bürokratların Yeşilçiflik'teki hasarı görmeden gittiklerini öne sürdü. 
     Beldelerindeki evlerin tamamında hasar meydana geldiğini Sultandağı İlçesi ile iç içe konumdaki Yeşilçiftlik Beldesinin unutulduğunu savunan Ölmez, en çok hasar gören bölge olmalarına rağmen, çok yetersiz sayıda çadır gönderildiğini, şu ana kadar gelen 100 çadırın yeterli olmadığını, bin kadar çadıra ihtiyaç duyduklarını 
     dile getirdi. 
     Çadırların getirilip bırakıldığını, ancak kurma konusunda bilgilendirilmediklerini öne süren Ölmez, çadırları kuracak bir ekip beklediklerini söyledi. 
     Ölmez, 4 kişinin yaşamını yitirdiği beldelerinde çok sayıda büyük ve küçükbaş hayvanın da telef olduğunu sözlerine ekledi. 
     Boğaziçi Üniversitesi Kandilli Rasathanesi ve Deprem Araştırma Enstitüsü Müdürü Prof. Dr. Ahmet Mete Işıkara, depremin Sultandağı fayına çok yakın bir yerde olduğunu belirterek, ''Sultandağı Depremi'' olarak adlandırılacağını açıklamıştı. 
     






</TEXT>
</DOC>
