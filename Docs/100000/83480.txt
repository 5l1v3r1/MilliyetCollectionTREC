<DOC>
<DOCNO> 83480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/11/son/sontur18.html </URL>
<DATE> 2002/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Nimesulid içeren ağrı kesiciler ölümcül yan etki yapıyor 
</HEADLINE>
<TEXT>

     Sağlık Bakanlığı, ağrı kesici ve ateş düşürücü olarak kullanılan ''nimesulid'' etken maddeli 9 ilacı, ''ölümcül yan etki'' nedeniyle toplatıyor. 
     Sağlık Bakanlığı İlaç Eczacılık Genel Müdürü Orhan Canbolat, yaptığı açıklamada, ''nimesulid' etken maddesi içeren preparatlarla ilgili kendilerine, Finlandiya İlaç Ajansı'nın ''ölümcül yan etki'' bildirildiğini söyledi. 
     Canbolat, İspanya İlaç Ajansı'nın da aynı kararı aldığını belirterek, konunun 1 haftadır Avrupa İlaç Ajansı'ca takip edildiğini bildirdi. 
     Konunun değerlendirilmesi sonucunda, ilgili etken maddeyi içeren preparatların ruhsatlarının askıya alınması ve piyasada bulunan söz konusu ürünler için geri çekme işlemi başlattıklarını ifade eden Canbolat, Türkiye'de bu etken maddeyi içeren 9 çeşit ilaç bulunduğunu belirtti. 
     Öldürücü yan etkileri olan ilaçların 1. sınıf geri çekmeyle 24 saat içinde toplatıldığını belirten Canbolat, bu ilaçların ise 2. 
     sınıf geri çekmeyle 3 gün içerisinde toplanacağını bildirdi. 
     Türkiye'de kullanılan ve geri çekme kararı alınan, ''nimesulid'' etken madde içeren ilaçlar şöyle 
     Mesulid 100 miligram tablet Mesulid 100 miligram granül Mesulid yüzde 1 süspansiyon Motival 100 miligram tablet Nimes 100 miligram tablet Nimes 100 miligram toz Coxilut 100 miligram tablet Sulidin yüzde 1 jel Nimelit 100 miligram tablet. 
     





</TEXT>
</DOC>
