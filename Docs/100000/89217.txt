<DOC>
<DOCNO> 89217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/son/soneko06.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürcistan'da kayıp atom jeneratörü aranıyor... 
</HEADLINE>
<TEXT>

     Aralarında Türk atom uzmanlarının da yer aldığı kalabalık bir ekibin, Uluslararası Atom Enerjisi Kurumu İAEA kapsamında, Gürcistan'da terkedilen ve nerede olduklari bilinmeyen 2 nükleer jeneratörün aranması çalışmalarına katıldıkları bildirildi. Bu konudaki açıklama BM sözcüsü Marie Ogabe tarafından yapıldı. 
     Türklerin yanı sıra İAEA, Hindistan, Fransa ve ABD'den 80 dolayında uzmanın katıldığı arama çalışmaları, Gürcistan'ın batı kesiminde bulunan 550 kilometrekarelik bir alanı kapsıyor. 
     Uzmanların kırsal alanda arabayla, atla veya yaya olarak araştırmalarını sürdürecekleri kaydedildi. 
     Terkedilmiş 2 jeneratörün Strontium-90 yakıtıyla çalıştığı belirtildi. Çok radyoaktif olan strontium-90, kırsal alanlarda bulunan haberleşme istasyonlarına termo-elektrik enerji üretmek amacıyla kullanılıyor. Yetkililer şimdiye kadar bu jeneratörlerden 6 tanesinin bulunduğunu, ikisinin ise kayıp olduğunu ifade ettiler. 
     
     NÜKLEER KAÇAKÇILIK 
     Bu arada yetkililer, radyoaktif madde içeren jeneratörlerin bu tür maddelerin kaçakçılığını yapan kişilerin eline geçmesinden korkuyorlar. Nitekim geçen temmuz ayında Gürcistan polisi, Türkiye'deki bazı alıcılara 1.7 kilo radyoaktif uranyum-235 satmak isteyen 3 kişiyi tutuklamıştı. 
     İAEA Gürcistan'da radyasyon güvenliğini arttırmak amacıyla 1997 yılından beri çalışma yapıyor. O tarihten bu yana toplam 280 radyoaktivite kaynağının ele geçirildiği kaydedildi. 
     Bunların bir kısmının, terk edilmiş Sovyet askeri tesislerinde bulundukları ve güvenlikli bölgelere nakledildikleri açıklandı. Bu yılın şubat ayında da İAEA destekli bir Gürcü grubunun, ormanlık alanda 2 adet strontium-90 maddesiyle çalışan jeneratör ele gecirdigi öğrenildi. Bu jeneratörlere bilmeden yaklaşan 2 kişi yoğun radyasyona maruz kaldıkları için Fransa ve Rusya'da tedavi altına alınmışlardı. 
     10 Haziran'da başlatılan arama çalışmalarının İAEA destekli radyolojik aramalar çerçevesinde yapıldığı bildiriliyor. Aramalarında radyoaktivite detektörleri ve yer belirleme cihazları kullanan uzmanlar daha sonra söz konusu bölgeyi havadan ve karadan da kontrolden geçirecekler. Bu çalışmaların Eylül ayında başlayacağı belirtildi. 
     





</TEXT>
</DOC>
