<DOC>
<DOCNO> 94142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/06/son/sontur03.html </URL>
<DATE> 2002/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Tam 152 bin kız çocuğu okula gönderilmedi... 
</HEADLINE>
<TEXT>

     Milli Eğitim Bakanlığı MEB , 152 bin 703 kız çocuğunun zorunlu eğitim çağında olduğu halde okula 
     gitmediğini belirledi. 
     Milli Eğitim Bakanlığı tarafından, okula gönderilmeyen kız çocuklarının belirlenmesi amacıyla yurt genelinde araştırma yapıldı. 
     Araştırmaya göre, 2001-2002 öğretim yılında, ilköğretim çağındaki 152 bin 703 kız çocuğu okula gönderilmedi. Nüfus yoğunluğu nedeniyle 
     okula devam etmeyen kız öğrenci sayısının İstanbul, Adana ve İzmir'de yüksek olduğu, ancak bölgesel açıdan Doğu ve Güneydoğu illerinin ön plana çıktığı görüldü. Öte yandan, 8 yıllık zorunlu eğitime geçişle birlikte okula gitmeyen kız öğrenci sayısının düştüğü gözlendi. 1997-98 döneminde 397 bin 212 olan devamsız kız öğrenci sayısı, 1998-99 döneminde 317 bin 684'e, 1999-2000 döneminde 272 bin 782'e ve 2000-2001 döneminde 173 bin 208'e geriledi. Bu öğretim yılında okula gitmediği belirlenen 152 bin 703 kız öğrencinin devamsızlık nedenleri irdelendiğinde, ''kültürel yapı içinde din anlayışı'', ''kız çocuklarının küçük yaşta evlendirilmesi'', ''anneye yardımcı görülmesi'' ve ''nüfusa geç kaydettirilmesi'' gibi unsurlar dikkati çekti. 
     
     OKULA NEDEN GİTMİYORLAR 
     Öğrencilerin okula gitmeme nedenlerinden bazıları şöyle 
     -Kültürel yapı içinde din anlayışı kız çocuklarının okumaması gerektiğini anlayışı , -Kız çocuklarının küçük yaşta nişanlanması ve evlendirilmesi, -Öğrencilerin gerçek yaşı ile nüfus kayıtlarındaki yaşının birbirini tutmaması nedeniyle fiziksel olarak büyük öğrencilerin aileleri tarafından okula gönderilmemesi, -Geleneksel anlayış gereği bazı ailelerin kız çocuklarının bedenen gelişmiş olmaları nedeniyle 6, 7 ve 8. sınıflara devamsızlık yapmaları, -Ailede kız çocuklarına, anneye yardımcı gözü ile bakılması, bu çocukların 10-11 yaşlarından sonra okuldan alınması, -Ailede nüfus fazlalığından dolayı çocuklara gerekli ilginin, değerin verilmemiş olması ve özellikle kız çocukların geleceği ile ilgili kaygı duyulmaması, -Ekonomik zorluklar nedeniyle çocukların çalıştırılması, -Taşımalı merkezlere kız öğrencilerin servisle gönderilmek istenmemesi, -Nikahsız yaşayan ailelerin sayısının fazla olması, bu ailelerin doğan çocuklarını nüfusa kaydettirmemeleri, -Okul ulaşımının velilere getirdiği ekonomik yükün fazla olması, -Özürlü çocukların aileleri tarafından saklanması, -6, 7 ve 8. sınıfı bulunmayan ve en yakın ilköğretim okuluna 2.5 kilometreden daha az mesafedeki birimlerde yaşayan öğrencilerin yaya yürümek istememeleri ve hava şartlarının zorluğu. 
     
     DEVAMSIZ ÖĞRENCİLERİN VELİLERİNE PARA CEZASI 
     Hazırlanan raporda, kız öğrencilerin ilköğretime çekilebilmesi amacıyla Bakanlık tarafından yürütülen çalışmalara da yer verildi. 
     Bu çerçevede, öğretim yılı içinde, köy okullarından öğretmenler, okula gelmeyen öğrencilerin velilerine ev ziyaretleri yaparak, devamlılıklarını sağlamaya çalıştı. 
     Sürekli devamsızlık yapan çocukların velileri sözlü ve yazılı olarak uyarıldı ve yasal işlemler başlatıldı. Bu öğrencilerin velileri, 222 Sayılı İlköğretim ve Eğitim Kanunu'nun 56. maddesi gereği para cezasına çarptırıldı. 
     Devamsız öğrencilerin yoğunlaştığı bölgelerdeki yoksul ailelere, gıda, giyim ve nakdi yardım yapılarak, öğrencilerin okula devamları teşvik edildi. 
     Raporda ayrıca, yapılan görüşmelerde, kız öğrencilerin velilerinin ''kız Yatılı İlköğretim Bölge Okulları YİBO -Pansiyonlu İlköğretim Okulları PİO '' kurulması halinde çocuklarını okula gönderebileceklerini belirttikleri vurgulandı. 
     Bu yıl, yurt genelindeki ilköğretim okullarında 4 milyon 821 bin 795 kız öğrenci eğitim gördü. 
     





</TEXT>
</DOC>
