<DOC>
<DOCNO> 57998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/20/dunya/dun02a.html </URL>
<DATE> 2001/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Korsika özerk 
</HEADLINE>
<TEXT>

Fransa'ya bağlı Akdeniz adasına terörün sona ermesi koşuluyla özerklik veren yasa Ulusal Meclis'te kabul edildi 
     MİNE G. KIRIKKANAT Paris 

     Fransa'ya bağlı Korsika adasına sınırlı bir özerklik tanıyan yasa tasarısı, Fransız Senatosu'ndan sonra Ulusal Meclis'te de onaylandı. 228 muhalif oya karşı 249 evet oyuyla kabul edilen yasa, Korsika yerel hükümetine adanın yönetiminde tam yetki veriyor ve okullarda Fransızca'nın yanı sıra Korsika dilinin öğretilmesi zorunluluğunu getiriyor. Ancak yasanın en önemli maddesi, Korsika yerel parlamentosuna, buradan çıkacak yasaların Fransız Parlamentosu tarafından onaylanması koşulu ile verilen yasama yetkisi. Yasanın Fransa Anayasa'sına aykırı olduğunu savunan bir grup milletvekili Anayasa Mahkemesi'ne iptal başvurusu yapacaklarını açıkladı. 
     Adadaki yerel hükümet ve yerel meclise, yepyeni ve merkezi devlet anlayışını sarsan yetkiler veren yasa, Korsika'daki toplumsal gerilimi düşürmek amacını taşıyor. Ancak, yasanın Korsika Parlamentosu'na vermeyi öngördüğü yasama yetkisinin işlerliği için, adadaki terörün bitmesi, yasaya koşul olarak yazıldı. Ve Anayasa Mahkemesi'nin kararını beklerken, adadaki şiddet eylemlerinin hafiflemediği düşünülecek olursa, bu maddenin daha uzun süre geçerli kılınamayacağı açık. 
     Fransa Cumhuriyeti'nin bir ve bölünemez olup, resmi dilin Fransızca olduğunu vurgulayan Anayasa'nın birinci maddesine aykırılığı öne sürülen Korsika Yasası'na muhalefetin başını 5 ay sonraki cumhurbaşkanlığı seçimlerinin sosyalist adayı Jean Pierre Chevenement çekerken, yasa taraftarları Korsika'da terör bittiği takdirde, Anayasa değişikliği yapmayı amaçlıyorlar. 
     Korsika Yasası, Fransa Parlamentosu'nda partilerin bloklaşmasıyla değil, her partiden milletvekillerinin olumlu ve olumsuz oylarıyla kabul edildi. Yasa, Fransa Cumhuriyeti'ni üniter devletten uzaklaştırıp, federasyon sistemine yakınlaştıran bir özellik taşıyor. 
     



 DÜNYA 
















</TEXT>
</DOC>
