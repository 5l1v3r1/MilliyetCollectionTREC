<DOC>
<DOCNO> 63235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/20/spor/spo15.html </URL>
<DATE> 2002/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Çizme’de tarihi maç      İTALYA’DA Parma’ya transfer olan Hakan Şükür, bugün eski takımı Inter’e karşı mücadele edecek. Teknik direktör Carmignani tarafından ilk kez maç kadrosuna alınan Hakan’ın yedek soyunması bekleniyor. Inter’de ise dizindeki sakatlığı nükseden Okan kadroya alınmazken, Emre 18’de yer aldı. San Siro Stadı’ndaki mücadele TSİ 16.00’da başlayacak. Fatih Terim’in iki eski takımı Fiorentina ile Ümit’li Milan da bugün TSİ 21.30’da Floransa’da karşılaşacak. 
     
Kosta Rika galip      6. Kuzey ve Orta Amerika Futbol Şampiyonası dün sabaha karşı ABD’de start aldı. 4 grupta 12 takımın katılımıyla 15 gün sürecek olan Altın Kupa’nın açılış maçında, Dünya Kupası’ndaki rakiplerimizden Kosta Rika, Martinik’i Hernan Medford ve Rolando Fonseca’nın golleriyle 2 - 0 yendi. 
     
Çifte rekor      ÇİNLİ yüzücü Luo Xuejuan, 50 metre kurbağalamada 30.47 ile kısa kulvar Dünya rekoru kırdı. Paris’teki Dünya Kupası’nda Ukraynalı Yana Klochkova da bireysel karışıkta 8 yıldır kırılamayan Dünya rekorunu 4.27.83 ile ele geçirdi. 
     
Mike Tyson’a boşanma davası      DÜNYA Ağır sıklet boks eski şampiyonu Mike Tyson’ın eşi Dr.Monica Tyson, zina iddiasıyla boşanma davası açtı. Ringin sıradışı isminin ikinci eşi, daha önce tecavüz suçuyla hapis yatan ve müslümanlığı seçerek dikkatleri üzerinde toplayan Tyson ile yaşamasının mümkün olmadığını belirtip, Rockville’de mahkemeye başvurdu. 
     
Minderde kavga      ANTALYA’DAKİ Türkiye Büyükler Serbest Güreş Şampiyonası’nda 66 kiloda Dünya Şampiyonu Harun Doğan’ın, Selahattin Şahin’e 5 - 0 yenildiği müsabaka sonrası kavga çıktı. İki sporcu arasındaki gerginlik maç sonrası kavgaya dönüşürken, Şahin’in kulübü Ankara Şekersporlu antrenörler Doğan’ı yumrukladı. Güreşlerde bugün finaller yapılacak. 
     
Hentbolda zafer      18. Erkekler Dünya Hentbol Şampiyonası elemelerinde Türkiye, deplasmanda İtalya’yı 25 - 24 yendi. İlk yarıyı 12 - 12 berabere kapayan milliler, rövanşı da vermedi. Bayanlar EHF Kupası 3. turunda ise Anadolu Üniversitesi, Rus Rostelmash Rostov’u 27 - 25 mağlup etti. Rövanş bugün yine Eskişehir’de 16.00’da oynanacak. 
     
Weah’tan açılış      AFRİKA Kupası dün Mali’de start aldı. Açılış maçında ev sahibi Mali ile Liberya 1 - 1 berabere kaldı. George Weah’ın golüyle öne geçen Liberya, son dakikalarda Seydou Keita’nın sayısına engel olamadı. 
     
Gündoğar’a ameliyat      İSTANBULSPOR Başkanı Tayfun Gündoğar, dün International Hospital’da ameliyat oldu. Doktorlar, midesinden bir operasyon geçiren Gündoğar’ın durumunun iyi olduğunu ve kısa sürede eski sağlığına kavuşacağını açıkladı. 
     



 SPOR 


























</TEXT>
</DOC>
