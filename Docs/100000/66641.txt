<DOC>
<DOCNO> 66641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/08/son/sonspo15.html </URL>
<DATE> 2002/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Barcelona'ya yenilen Ülkerspor gözünü Peristeri maçına çevirdi 
</HEADLINE>
<TEXT>

     Basketbol Erkekler Avrupa Ligi'nde FC Barcelona'ya deplasmanda farklı skorla yenilen Ülkerspor'da, gözler Peristeri ile yapılacak gruptaki son maça çevrildi. 
     Antrenör Murat Didin, FC Barcelona karşısında ilk 3 periyot iyi mücadele ettiklerini ancak son periyotta 14'de 1 gibi düşük bir yüzdeyle oynayınca, maçı kaybettiklerini söyledi. 
     FC Barcelona'nın çok güçlü bir takım olduğunu vurgulayan Didin, ''Avrupa karması gibi bir takımı kendi sahasında yenmek kolay değildi. 30 dakika iyi götürdüğümüz maçı son periyotta düşük şut yüzdesi ve başarısız savunma nedeniyle kaybettik. Harun'un sakatlığı, Goljoviç'in fizik olarak yorulması ve isabetsiz atışları, Lollis ve Haluk'un 4'er faule ulaşması son periyotta yenilgide etken oldu'' diye konuştu. 
     
     Gözler Peristeri maçında 
     Murat Didin, kendileri için hedef maçın FC Barcelona değil, önümüzdeki hafta yapacakları Peristeri karşılaşması olduğunu vurguladı. 
     Peristeri'nin grupta iddiasının kalmadığını anlatan Didin, şöyle konuştu 
     ''Bu maçı kazanırsak, bu zorlu grupta Kinder Bologna ve Barcelona'nın ardından 3. olarak 2. tura çıkarız. Biz Peristeri ile oynarken, gelecek hafta gruptaki rakiplerimizden Opel Skyliners Frankfurt, Kinder Bologna ile deplasmanda, Union Olimpija da Barcelona ile kendi sahasında karşılaşacak. Frankfurt ve Olimpija'nın rakipleri, Peristeri'den daha güçlü. Bu da bizim için avantaj.'' Didin, ayak bileğinde sakatlığı bulunan Harun Erdenay'ın tedavisinin devam ettiğini ve milli oyuncunun Peristeri maçında oynayacağını sözlerine ekledi. 
     Bu arada, Ülkerspor'un Peristeri'ye yenilmesi halinde, Opel Skyliners Frankfurt ve Union Olimpija'nın da son maçlarını kaybetmeleri durumunda da, Türk ekibi 3. olarak 2. tura yükselecek. 
     






</TEXT>
</DOC>
