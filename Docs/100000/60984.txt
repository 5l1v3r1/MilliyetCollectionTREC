<DOC>
<DOCNO> 60984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/07/son/sondun07.html </URL>
<DATE> 2002/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Avustralya'da yangın...Üç sahil kasabası boşaltıldı 
</HEADLINE>
<TEXT>

     Avustralya'da 15 gündür devam eden yangının tehdit ettiği üç sahil kasabasındaki 1500'den fazla kişinin tahliye edildiği bildirildi. 
     Yetkililer, Sydney'in 200 kilometre güneyindeki Shoalhaven bölgesinin yandığını ve alevlerin sahil boyunca ilerlemeye devam ettiğini belirttiler. 
     Yetkililer, aşırı sıcakların ve rüzgarın alevlendirdiği yangının evlerin 1 kilometre yakınına ulaşması üzerine, Cudmirrah, Berrara ve Fisherman's Paradise kasabalarının tahliye edildiğini söylediler. 
     Bu arada, saatte 75 kilometre hızla esen rüzgar nedeniyle yangını havadan söndürme çalışmalarının güçlükle yapıldığı bildirildi. 
     Şiddetli rüzgar yüzünden bir yangın söndürme uçağının düştüğü, ancak can kaybı olmadığı kaydedildi. 
     Çoğu gönüllü 20 bin kadın ve erkeğin yangınla mücadele ettiği belirtildi. 
     Öte yandan, Avustralya polisinin, yangını çıkardıkları şüphesiyle çoğu çocuk ve genç olmak üzere 24 kişiyi tutukladığı bildirildi. 
     Avustralya'da dün yağan yağmur yetkilileri biraz rahatlatmıştı. 
     






</TEXT>
</DOC>
