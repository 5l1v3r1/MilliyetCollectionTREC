<DOC>
<DOCNO> 57489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/16/son/sondun07.html </URL>
<DATE> 2001/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD özel birlikleri El Kaide mağaralarına girdi 
</HEADLINE>
<TEXT>

     Yerel Afgan komutanlardan Hacı Musa, Afganistan'ın doğusundaki dağlık bölgede dünden bu yana 50-60 El Kaide üyesi öldürüldüğünü söyledi. 
     Hacı Musa, gazetecilere yaptığı açıklamada, dünden bu yana Amerikan bombardımanı ya da dağda çıkan çatışmalarda toplam 50-60 kişininin öldürüldüğünü söyledi ve ''Dün akşamdan bu yana öldürülen 50-60 kişinin cesetlerini bulduk'' dedi. 
     Komutan Hacı Hazret Ali ile birlikte savaşan Hacı Musa, dün akşam çıkan çatşımalarda 5 Kuzey İttifakı askerinin de öldüğünü belirtti. 
     Bu arada bugün Afganistan'a gelmesi beklenen ABD Savunma Bakanı Donald Rumsfeld, dün Gürcistan'da yaptığı açıklamada, Amerikan özel birliklerine bağlı askerlerin El Kaide'nin Tora Bora'da saklandığı dağlardaki mağara ve tünellere girdiklerini söyledi. 
     Rumsfeld, dün akşam uçakta yaptığı açıklamada, ''Mağara ve tünellere girildi'' dedi ve buralarda saklanan El Kaide üyelerinin teslim olmasını umduklarını, ancak ''son 24 saatte kayda değer sayıda kişinin teslim olmadığını'' kaydetti. 
     






</TEXT>
</DOC>
