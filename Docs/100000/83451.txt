<DOC>
<DOCNO> 83451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/11/son/sonspo02.html </URL>
<DATE> 2002/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor Baya ve Preko'yu transfer ediyor... 
</HEADLINE>
<TEXT>

     Gaziantepspor Kulübü Başkanı Celal Doğan, en kısa zamanda kadroyu oluşturacaklarını söyledi. 
     Doğan, Gaziantepspor'un, Türkiye'nin en sorunsuz kulübü konumunda olduğunu belirterek, ''Beşiktaş maçı bitince soyunma odasına gittim ve futbolcuları kutladıktan sonra, Kulüpten alacağı olan var mı Var ise Pazartesi günü kulübe uğrasınlar ve paralarını alsınlar dedim, hiç kimse çıkmadı'' dedi. 
     ''Hiçbir futbolcu, kişi ve kuruluşa borcumuz yok ama bazı kulüplerden alacağımız var'' diyen Doğan, bu ekonomik koşullarda borç olmasını da doğal karşıladığını kaydetti. 
     
     ''ÖNLEMİMİZİ ALMIŞTIK'' 
     İdeal kadroyu en kısa zamanda tamamlayacaklarını anlatan Doğan, ''Baya ve Preko'nun yanı sıra, Brezilya'dan iki oyuncu transfer edeceğiz. Kiralık oyuncularımız dönecek, onların da bazılarına talip olan kulüpler var. Mert'i Malatyaspor istiyor, herhalde vereceğiz'' diye konuştu. 
     23 yaş uygulamasının olumlu ve olumsuz yönleri bulunduğunu 
     bildiren Doğan, Gaziantepspor'un geçen sezondan 4-5 yıllık sözleşmeler imzalayarak önlemini aldığı için bu konuda bir sorun yaşamayacağına dikkati çekti. Teknik direktör Samet Aybaba ile sezon bitmeden anlaştıklarını ifade eden Doğan, Aybaba'nın Trabzonspor ile anlaştığı yönündeki haberlere, ''Bu konuda haberler çıkınca öğleden sonra Aybaba'yı aradım. Görüştüğünü, ancak Gaziantepspor'la anlaştığını ilettiğini söyledi. Beraber çalışma konusunda bizim için iş bitmişti, kendisi de hiç bir olumsuzluk iletmemişti. Kaldı ki, Gaziantepspor teknik direktörsüz kalmaz'' değerlendirmesini yaptı. 
     





</TEXT>
</DOC>
