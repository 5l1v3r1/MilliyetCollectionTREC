<DOC>
<DOCNO> 76387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/son/sondun29.html </URL>
<DATE> 2002/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Nativitas kilisesinin rahibi ''Çatışmalar başladı'' 
</HEADLINE>
<TEXT>

     Batı Şeria'daki Beytüllahim kentinde Filistinlilerin sığındığı ''Nativitas'' İsa'nın Doğumu kilisesinin kapılarından birinin İsrail askerlerince havaya uçurulduğu bildirildi. 
     Kilisenin içinde mahsur kalan rahiplerden biri olan İbrahim Faltas, İsrail askerlerinin kapıyı uçurduktan sonra binada bulunan Filistinlilerle çatışmaya başladıklarını söyledi. 
     Faltas, İtalya'nın RAI televizyonuna yaptığı açıklamada, ''durumun çok ciddi olduğunu'' belirterek, ''İki taraf arasında çatışmalar devam ediyor ve biz de ortalarındayız. Tehlikedeyiz. Kendimizi korumaya çalışıyoruz'' dedi. 
     Kilisede bazıları silahlı 200 kadar Filisinli militanın olduğu belirtiliyor. Filistinlilerin binaya sığınmasından sonra kiliseyi kuşatan İsrail askerlerinin bugün kilisenin kapılarından birini havaya uçurduğu yönünde haberler gelmiş, İsrail yetkilileri bu haberi yalanlamıştı. 
     Kilise'de Filistinli militanların yanı sıra 40 kadar rahip ve rahibenin de olduğu kaydediliyor. 
     
</TEXT>
</DOC>
