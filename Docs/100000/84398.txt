<DOC>
<DOCNO> 84398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/16/son/sonspo24.html </URL>
<DATE> 2002/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor'a Slovak stoper... 
</HEADLINE>
<TEXT>

     Denizlispor, Slovakya'nın İnter Bratislava takımından stoper Romankrotochvki ile 3 yıllık sözleşme imzaladı. 13 kez Slovakya Milli Takımı'nın formasına giyen 28 yaşındaki tecrübeli futbolcu, bugün yapılan sağlık kontrollerinin ardından, yönetimle bir kez daha masaya oturdu ve 3 yıllık sözleşmeye imza attı. 
     Sözleşme sonrası basına tanıtılan Slovak futbolcu, iddialı olan bir kulübe geldiğini ve UEFA Kupası'nda Denizlispor'un turu geçmesi için elinden geleni yapacağını söyledi. 
     Kulüp başkanı Mustafa Baysal da Slovak futbolcuyu uzun süredir izlettiklerini ve Denizlispor için aranan isim olduğuna karar verdiklerini belirterek, şöyle konuştu 
     ''Dış transferde değil ama iç transferde sıkıntı yaşıyoruz. Futbolcularımızın artık ayaklarının yere basması gerekiyor. Şunu herkes bilmeli ki, belirlediğimiz ve verebileceğimiz ölçülerdeki rakamların dışına asla çıkmayız. Ancak futbolcularımız çok astronomik rakamlar istiyorlar. Taahhüt ettiğimiz fiyatların üstüne çıkmakta ısrar ederlerse, anlaşma zemini bulmamız olanaksızdır.'' Bu yıl UEFA Kupası'nda mücadele edecekleri için kadro zenginliğine önem vereceklerini, ancak bunu da makul ölçülerde gerçekleştireceklerini vurgulayan Baysal, Türkiye'nin içinde bulunduğu ekonomik şartlarda, futbolculardan daha özverili ve mantıklı davranmalarını istedi. 
     Öte yandan, Denizlispor Mali Olağan Genel Kurulu'nun 29 Mayıs'ta yapılması kararlaştırıldı. 
     





</TEXT>
</DOC>
