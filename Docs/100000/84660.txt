<DOC>
<DOCNO> 84660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/guncel/gun07.html </URL>
<DATE> 2002/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Polisten korktu balkondan atladı 
</HEADLINE>
<TEXT>

Polisler kapıyı çalınca korkuya kapılan Halil Özgür balkondan aşağı atlayarak bacağını kırdı 
     TESLİME TOSUN Antalya 

     ANTALYA’DA yemek fabrikası sahibi, Halil Özgür, geçen yıl ekonomik kriz nedeniyle borçlarını ödeyemedi. Alacaklıların şikayetçi olması üzerine karşılıksız çek yüzünden tutuklandı. Kısa süre önce cezaevinden tahliye oldu. Geçirdiği zor günleri bir türlü unutamayan Özgür’ün kapısı, önceki gün polisler tarafından çalındı. Evde bulunan kızının kapı deliğinden bakıp "Baba, kapıda polisler var" demesi üzerine korkuya kapılan Özgür, birinci katta bulunan evinin balkonundan kendini aşağıya bıraktı. 
     Alt kattaki dükkan sahibinin ev adresini sormak için gelen polisler gürültüyü duyunca aşağı indiklerinde acıyla kıvranan Özgür’ü buldular ve hemen hastaneye kaldırdılar. Burada ifadesi alınan Özgür, "Karşılıksız çek yüzünden cezaevinde yattım ve kısa süre önce tahliye oldum. Kızım polislerin geldiğini söyleyince balkondan atladım. Polis fobimi bir türlü üzerimden atamıyorum. Bütün borçlarımı da ödedim" diye konuştu. Yapılan incelemede polis tarafından aranmadığı öğrenilen Özgür’ün kırılan sol bacağı alçıya alındı. 
     



 GÜNCEL 





















</TEXT>
</DOC>
