<DOC>
<DOCNO> 65184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/31/son/sondun19.html </URL>
<DATE> 2002/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçırılan gazeteci için Muhammed Ali'den teröristlere çağrı 
</HEADLINE>
<TEXT>

     Eski dünya ağır siklet boks şampiyonu Muhammed Ali, Amerikalı gazeteci Daniel Pearl'ü kaçıranlara çağrıda bulunarak, Pearl'ü serbest bırakmalarını istedi. 
     Muhammed Ali, yaptığı yazılı açıklamada, ''Daniel, profesyonel bir gazeteci. Mesleğiyle dünya kamuoyuna sesini duyurmak isteyenlere hizmet ediyor. Daniel Pearl'e merhamet etmenizi istiyorum'' ifadesini kullandı. 
     Kendisi de İslamiyeti seçen Muhammed Ali, çağrısında, ''Ona bütün Müslümanlara davranılmasını istediğiniz gibi davranın. Pearl'ün güven içinde ailesine dönmesi için en içten şekilde dua ediyorum'' dedi. 
     Wall Street Journal gazetesinin Genel Yayın Yönetmeni Paul Steiger de, Pearl'ü 24 saat içinde öldürüleceği yönünde tehdit savuranlara, ''Pearl'ü öldürmekle elinize hiçbir şey geçmeyecek. Tüm dünya onun ölümünü kınayacak ve ciddi siyasi amaçları olmayan sizleri katil durumuna düşürecek'' demiş, ''ona kıymayın'' çağrısında bulunmuştu. 
     38 yaşındaki WSJ muhabiri Pearl, Çarşamba gününden beri kayıp 
     bulunuyor. 
     






</TEXT>
</DOC>
