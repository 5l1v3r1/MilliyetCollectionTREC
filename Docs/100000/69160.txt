<DOC>
<DOCNO> 69160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/23/son/sonspo12.html </URL>
<DATE> 2002/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Parma, Hakan'ı lige sakladı 
</HEADLINE>
<TEXT>

     İtalya 1. Futbol Ligi'nde 24. hafta karşılaşmalarında Piacenza deplasmanına giden A.C Parma'da Hakan Şükür ilk 11'de yer alıyor. 
     A.C Parma'nın hafta içinde deplasmanda İsrail'in Hapoel Tel Aviv takımıyla oynadığı ve 0-0 berabere kaldığı UEFA Kupası maçında kadroya alınmayan Hakan Şükür, ligde takımının gol umudu olmayı sürdürüyor. 
     Ligde 27 puanla 13. sırada bulunan Parma, aynı puan ancak averajla bir üst basmakta yer alan Piacenza karşısına çıkacak. Teknik direktör Carmignani, Hapoel karşısında dinlendirdiği Di Vaio-Hakan Şükür ikilisini yarınki Piacenza maçında sahaya sürecek. 30 yaşındaki Türk futbolcu, sol arka ayağında ve kafasında ortaya çıkan ödemlerden dolayı hafta içinde tedavilerini sürdürmüştü. 
     
     Ümit ilk 11'de 
     Ligde ilk 4'e girme mücadelesi veren A.C Milan bu hafta Venezia deplasmanına gidiyor. Geçen hafta Atalanta maçında gösterdiği performansıyla beğeni toplayan Ümit Davala'ya, teknik direktör Ancelotti tarafından bu kez de ilk 11'de şans verilmesi bekleniyor. 
     Bu arada, Milan'da sakatlığı süren 33 yaşındaki kaptan Paolo Maldini, gazetecilere açıklamasında, ''2 ay içinde iyileşmem gerekiyordu. Ama düz koşulara daha yeni başladım'' dedi. 
     Maldini'nin sakatlığının sürmesi halinde Dünya Kupası finallerinde İtalya Milli Takımı kadrosuna dahil edilmeme olasılığının bulunduğu belirtiliyor. 
     İtalya Başbakanı ve Milan Kulübü'nün sahibi Silvio Berlusconi, dün partisinin kongresindeki konuşmasında, ''Halen Milan Kulübü başkanıyım. Ama daha ne kadar devam eder, bunu bilmiyorum'' dedi. Son zamanlarda buna benzer açıklamaları sık yapan Berlusconi'nin, Milan başkanlığı görevini oğlu Piersilvio Berlusconi'ye bırakacağı tahmin ediliyor. 
     
     Okan ve Emre sakat 
     Şampiyonluk mücadelesi veren 46 puandaki İnter ise sahasında Udinese'yi ağırlıyor. Sakatlıklarından kurtulamayan ve düz koşular yapan Türk futbolcular Emre Belözoğlu ile Okan Buruk, İnter'in kadrosunda yer almıyor. 
     İtalya liginde, TSİ 21.30'daki Torino-Juventus maçı dışında tüm karşılaşmalar TSİ 16.00'da başlayacak. 
     






</TEXT>
</DOC>
