<DOC>
<DOCNO> 58660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/24/ekonomi/eko21.html </URL>
<DATE> 2001/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... Kısa... 
</HEADLINE>
<TEXT>

Başkan’a 35 milyon dolarlık kredi      Başkan Gıda, Bank of Tokyo Mitsubishi ve KBC Bank N.V. ile bir anlaşma imzalayarak, 35 milyon dolar tutarında ön ihracat finansmanı sağladı. Kredi, şirketin dünya çapındaki müşterilerin sattığı işlenmiş fındığın finansmanı amacıyla kullanılacak. Başkan Gıda Yönetim Kurulu Başkanı Ahmet Başkan, finansman giderlerini dengeli bir yapıya oturtarak büyümeye ve müşteri ihtiyaçlarına daha iyi yanıt vermeyi hedeflediklerini söyledi. 
     
Yerel medya ödülleri dağıtıldı      Yerel Televizyonlar Birliği’nin YTB organize ettiği Halk Kahramanları Projesi’nin ödülleri Ankara Dedeman Oteli’nde gerçekleştirilen tören ile sahiplerine verildi. YTB Genel Başkanı Şeyda Açıkkol, ülke çapında gerçekleştirilen proje ile en başarılı bulunan kişileri belirlediklerini ifade etti. Projede görev alan 100 yerel medya kuruluşunun seçtiği 500 başarılı kişi, yerel medya kuruluşunun bulunduğu illerinden çıkan bilim adamı, sanatçı, sanayici ve sporcu olma özelliğini taşıyor. 
     
Marketlerde bayram bereketi      Perakendecilik sektöründe faaliyet gösteren Tansaş ve Kipa, "Bu ülke için seve seve", bayram, yılbaşı ve özel kampanyalarıyla sürdürdükleri indirim günlerinde ciro artışı sağladılar. Tansaş Genel Müdürü İlhan Can, özel kampanyaların başladığı günden bu yana ciroda yüzde 100, müşteri sayısında ise yüzde 50 artış kaydedildiğini ifade etti. Kipa Yönetim Kurulu Başkanı Şinasi Ertan da Kipa’nın beş ayrı alışveriş merkezinde müşteri adedinin günde 40 bin kişiye ulaştığını ve ciroların da önemli ölçüde arttığını açıkladı. 
     
Yatırım Finansman şube atağında      Yatırım Finansman Menkul Değerler, hizmet ağını genişleterek Kozyatağı’ndaki Onur İş Merkezi’nde bir büro açtı. Yatırım Finansman’dan yapılan açıklamada 24 - 28 Aralık tarihleri arasındaki açılış haftasında, Kozyatağı Bürosu işlem ve seans salonlarının yatırımcılara tanıtılacağı bildirildi. Yatırım Finansman yetkilileri, 2002 yılında da şube ve irtibat büroları açmayı hedeflediklerini ifade ettiler. 
     
Hazine’den 196 gün vadeli ihale      Hazine, yarın 196 gün vadeli bono ihalesi gerçekleştirecek. Hazine Müsteşarlığı’ndan yapılan açıklamaya göre, ihraç tarihi 26 Aralık 2001 olarak belirlenen bonoların geri ödemesi, 10 Temmuz 2002 tarihinde yapılacak. 
     Bu arada söz konusu senet, 5 Aralık 2001 tarihinde ihracı gerçekleştirilen 217 gün vadeli senedin yeniden ihracı şeklinde olacak. 
     



 EKONOMİ 
















</TEXT>
</DOC>
