<DOC>
<DOCNO> 63681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/23/guncel/agun.html </URL>
<DATE> 2002/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
AVRUPALI HASTALAR Türk doktora emanet 
</HEADLINE>
<TEXT>

İngiltere’nin dışında Hollanda, Belçika ve Almanya’daki sigortacıların Türkiye’deki hastanelerle görüşme yaptığı ortaya çıktı 
     AYŞEGÜL AYDOĞAN İstanbul 

     Türkiye, İngiltere dışında, Hollanda, Belçika ve Almanya’dan da hasta akını bekliyor. Hollanda’da kalp ameliyatı için bir ay sonraya gün verilmesi, Almanya ve Belçika’da ameliyat ve tedavi masraflarının aşırı pahalı olması nedeniyle uzun süredir bu ülkelerdeki sigorta kuruluşlarının da Türkiye’deki bazı hastanelerle görüşme halinde olduğu belirtildi. 
     Universal Hospital Group UHG ve Özel Hastaneler Derneği Başkanı Dr. Azmi Ofluoğlu, İngiliz yetkililerle yaptıkları görüşme sonrası anlaşma noktasına gelindiğini, imzalanması durumunda, İngiltere’den çok sayıda hasta beklediklerini söyledi. 
     
     Ameliyat sırası 
     İngiltere’den 800 ayrı noktadan alınacak hastaların, başka ülkelerde tedavi olacaklarını vurgulayan Ofluoğlu, kendilerinin Alman, Ege Sağlık ve Universal Hospital Bodrum hastanelerine hasta alımıyla ilgili görüşmeler yaptıklarını belirtti. 
     Özel Hastaneler Derneği Genel Sekreteri ve International Hospital Genel Müdürü Yaşar Yıldırım, sosyal devlet yapısı nedeniyle Kuzey Avrupa ülkelerinde bir yıldır bu yönde bir sıkıntı olduğunu bildiklerini söyleyerek, bazı ülkelerle görüştüklerini söyledi. Yıldırım, bu ülkelerde medikal personelin artmaması nedeniyle özellikle ameliyat gereken hastaların biriktiğini sözlerine ekledi. 
     

</TEXT>
</DOC>
