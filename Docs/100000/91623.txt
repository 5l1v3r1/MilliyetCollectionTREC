<DOC>
<DOCNO> 91623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/23/son/sontur08.html </URL>
<DATE> 2002/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sokağa işediler, 272 milyon lira para cezasına çarptılar.. 
</HEADLINE>
<TEXT>

     Kuşadası'nda, ''sokağa işedikleri'' iddiasıyla 2 kişiye, 272 milyon 500'er bin lira para cezası verildi. 
     Türkiye'de ilk kez hazırlanan ''Turizmi Menfi Yönde Etkileyen Unsurlarla Mücadele Yönergesi'' kapsamında gerçekleştirilen uygulamada, Kuşadası'na tatil için gelen Yozgatlı İsmail Zararsız 40 ile Adanalı Hakan Teldik 24 , Kaleiçi Barlar Sokağı'ndan eğlendikten sonra sıkışınca, tuvalet aramaya başladı. 
     Tuvalet bulamayan iki arkadaş, Cephane Sokak'taki Mahmut Esat Bozkurt İlköğretim Okulu'nun duvarına işerken, Kuşadası Emniyet Müdürü Metin Saygı'ya yakalandı. Müdürün talimatıyla İsmail Zararsız ve Hakan Teldik, gözaltına alındı. 
     Geceyi nezarathanede geçiren Zararsız ve Teldik, TCK'nın 547 maddesine göre ''toplumun huzurunu bozmak ile ar ve adaba aykırı davranışta bulunmak'' suçlamasıyla Kuşadası Cumhuriyet Başsavcılığı'na sevk edildi. 
     Savcılık, sanıkları, 272 milyon 500'er bin lira para cezasına çarptırdı ve ayrıca haklarında da dava açtı. 
     İsmail Zararsız ve Hakan Teldik'in, para cezasının on gün içinde ödenmemesi durumunda, para cezası günlüğü 10 milyon liradan hapis cezasına çevrilebilecek. 
     Kuşadası Emniyet Müdürü Metin Saygı, Kuşadası'nda yürürlüğe giren ''Turizmi Menfi Yönde Etkileyen Unsurlarla Mücadele Yönergesi'' kapsamında, iki ayrı ''kamu denetim ekibi'' oluşturulduğunu ve her türlü olumsuzlukla mücadele edildiğini söyledi. 
     





</TEXT>
</DOC>
