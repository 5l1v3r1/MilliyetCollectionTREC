<DOC>
<DOCNO> 82285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/05/son/sontur17.html </URL>
<DATE> 2002/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversite sınavına girenlerin yüzde 90'ı dışarıda kalacak 
</HEADLINE>
<TEXT>

     Üniversite hayali kuran 1 milyon 540 bin 244 adayın yüzde 90'a yakını, lisans programlarına yerleşemeyecek. 
     Yükseköğretim Kurulu YÖK tarafından devlet ve vakıf üniversiteleri ile KKTC'deki üniversitelerin lisans programlarında 2002-2003 eğitim-öğretim yılı için toplam 177 bin 26 kontenjan ayırdı. 
     Üniversitelerin lisans programlarının kontenjanları, geçen yıla göre yüzde 3.2 oranında artırılmasına karşın, kapasitenin yetersizliği nedeniyle birçok aday hüsrana uğrayacak. 16 Haziran 2002 tarihinde Öğrenci Seçme Sınavı'na ÖSS girecek 1 milyon 540 bin 244 adaydan 1 milyon 363 bin 218'i yüzde 88.6 lisans programlarına yerleşemeyecek. 
     Vakıf üniversitelerinde okuma olanağı olmayan ve devlet üniversitelerini tercih edecek adaylar, ÖSS'de diğerlerine göre daha fazla ter dökecekler. 
     Gelecek öğretim yılı için Türkiye'deki devlet üniversitesinin lisans programlarında, toplam 149 bin 549 kontenjan ayrıldı. Vakıf üniversitelerinin lisans programlarına 17 bin 717, KKTC'deki üniversitelerin lisans programlarına da 9 bin 760 öğrenci alınacak. 
     -ÖZEL YETENEK SINAVI- Gelecek öğretim yılında, özel yetenek sınavıyla öğrenci alan yükseköğretim programlarına, toplam 12 bin 74 öğrenci yerleştirilecek. 
     Adayların ÖSS'yi kazanmaları koşuluyla girebildikleri özel yetenek sınavı sonucunda, devlet üniversitelerine 9 bin 234, vakıf üniversitelerine 1890, KKTC üniversitelerine ise 950 öğrenci kayıt yaptırmaya hak kazanacak. 
     Açıkta kalmak istemeyen adaylar, Açıköğretim programlarını tercih edebilecekler. Açıköğretim programlarına kayıt yaptırabilmek için ÖSS'den en az 105 puan almak gerekiyor. Lisans programlarından tercih yapabilmek için de en az 120 puan alma koşulu bulunuyor. 
     Öte yandan, mesleki ve teknik ortaöğretim kurumlarından meslek yüksekokullarına sınavsız geçiş yapacak adaylar için meslek yüksekokullarında ayrılacak kontenjanların belirlenmesi çalışmaları sürüyor. YÖK yetkilileri, kontenjanın yaklaşık 200 bin kişilik olacağını tahmin ediyorlar. 
     





</TEXT>
</DOC>
