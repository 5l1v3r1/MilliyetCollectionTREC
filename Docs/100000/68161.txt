<DOC>
<DOCNO> 68161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/17/son/sontur03.html </URL>
<DATE> 2002/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı "Basın ilgi göstermese ölüm oruçları biter" 
</HEADLINE>
<TEXT>

     Adalet Bakanı Hikmet Sami Türk, varolan uygulamaların devam etmesi ve basının ilgi göstermemesi halinde açlık grevleri ve ölüm oruçlarının büyük olasılıkla 6 ay içinde veya en geç bir yıl içinde son bulabileceğini öne sürdü. Türk, ancak yurt dışında yaşayan örgüt yöneticileri yakalanmadığı sürece, bu eylemlerin tamamen sona ermeyeceğinin de değerlendirildiğini bildirdi. 
     Bakan Türk, SP Rize Milletvekili Mehmet Bekaroğlu'nun soru önergesini yanıtlarken, ölüm oruçlarının sona erdirilmesi için her türlü çabanın gösterildiğini ve gösterilmeye de devam edildiğini belirtti. 
     Türk, 19 Aralık 2000 tarihinden itibaren, bazı cezaevlerine yapılan müdahaleye tepki olarak hızla artan süresiz açlık grevi ve ölüm orucu eylemlerinin alınan tedbirlerle oldukça azaldığını kaydederek, şöyle devam etti 
     ''26 Aralık 2000 tarihinde süresiz açlık grevine katılanların sayısı 1596, ölüm orucuna katılanların sayısı 432 iken, 7 Ocak 2002 tarihinde süresiz açlık grevi eylemine katılanların sayısı 8'e, ölüm orucu eylemine katılanların sayısı 142'ye düşerek en alt seviyeye inmiştir. Ancak bu sayılarda, oluşturulan yeni açlık grevi ve ölüm orucu ekipleriyle zaman zaman artışlar olmaktadır.'' Terörle Mücadele Kanunu'nun 16. maddesinde yapılan değişiklik göz önüne alınarak, tutuklu ve hükümlülerin kütüphane ve dershanelerde eğitim çalışmalarına, sportif faaliyetlere, iş yurdu atölyelerinde meslek kazandırma, bilgi ve becerileri geliştirme kurslarına katılabilme imkanı sağlandığını kaydeden Türk, bayramlarda, anneler ve babalar gününde, yılbaşında ve ayrıca eş ve 10 yaşına kadar çocuklarıyla da ayda bir açık görüş yapma imkanı getirildiğini hatırlattı. 
     Adalet Bakanı Türk, İnfaz Hakimliği Kanunu ile tutuklu ve hükümlüler hakkında infaz veya tutukluluk sırasında yapılan işlem veya faaliyetler üzerinde yargı denetimi getirildiğini belirterek, Ceza İnfaz Kurumları ve Tutukevleri İzleme Kurulları Kanunu ile ceza infaz kurumları ve tutukevlerinin yönetiminin doğrudan izlenmesi, sorunların çözümünde toplumun katkısının sağlanması ve bu kurumların şeffaf bir yönetime kavuşturulmasının sağlandığını bildirdi. 
     Ceza İnfaz Kurumları ve Tevkif evlerinin Yönetimine ve Cezaların İnfazına Dair Tüzük'te yapılan değişiklik ile hükümlü ve tutuklulara dışarıdaki yakınlarıyla telefonla görüşme olanağı verildiğini de kaydeden Türk, ''Ceza Muhakemeleri Usulü Kanunu'nun 399. maddesi gereğince 186 hükümlünün cezaları ertelenmiş olup, sağlıklarının bozulması nedeniyle de 71 tutuklu mahkemelerce tahliye edilmiştir. 
     Tahliye edilenlerin büyük bir bölümü aileleri tarafından sahiplenilmiştir. Bu aileler bizzat bakanlığımıza gelerek memnuniyetlerini ifade etmişlerdir'' dedi. 
     Söz konusu uygulamaların devam etmesi ve basın organlarının eylemlere ilgi göstermemesi halinde terör örgütlerinin çözülmesinin hızlanacağı ve açlık grevi ile ölüm oruçlarının giderek azalacağı büyük olasılıkla 6 ay veya en geç bir yıl içinde son bulabileceğini ifade eden Türk, ''Ancak yurt dışında yaşayan örgüt yöneticilerinin yakalanması sağlanamadığı sürece bu eylemlerin tamamen sona ermeyeceği değerlendirilmektedir'' dedi. 
     Türk, F tipi cezaevlerinin, Birleşmiş Milletler Minimum Cezaevi Standart Kuralları, Avrupa Konseyi Bakanlar Komitesi'nin tavsiye kararında öngörülen kurallar, 3713 sayılı Terörle Mücadele Kanunu ile 4422 sayılı Çıkar Amaçlı Suç Örgütleriyle Mücadele Kanunu'na uygun 
     olarak tasarlanıp, faaliyete geçirildiğini hatırlattı. Türk, şöyle devam etti ''Bölümlerdeki oda kapılarının gündüzleri açık tutularak 9 kişinin bir arada bulundurulması, 3713 sayılı Kanunun 16. maddesinin birinci fıkrasına uygun olmadığı gibi, koğuş sisteminde olduğu şekilde asayiş ve güvenliğe ilişkin sorunların yeniden yaşanmasına neden olabilecektir. Yapılan yasal ve idari düzenlemelerle hükümlü ve tutuklulara sağlanan imkanlar karşısında tecrit iddiaları dayanıksız bulunmaktadır.'' 
     






</TEXT>
</DOC>
