<DOC>
<DOCNO> 83529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/12/spor/spo04.html </URL>
<DATE> 2002/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba fırtınası 
</HEADLINE>
<TEXT>

Trabzonspor ile dün resmi sözleşme imzalayan Samet Aybaba, özlenen başarıları tekrar yaşatacağını iddia etti 
     Sıfırdan başlıyorlar 
     BRİEGEL ile yollarını ayıran Trabzonspor dün Samet Aybaba’yı takımın başına getirdi. Başkan Özkan Sümer ile görüştükten sonra Bordo-Mavili kulüple resmi sözleşmeyi imzalayan Aybaba, "Trabzonspor’a başarıya ihtiyaç duyduğu için geldim. Kendi hedeflerimi gerçekleştirme adına da bu camiayı seçerek en doğru kararı verdim. Herşeye sıfırdan başlayacağız" diye konuştu. 
     
     Zaman talep etti 
     SAMET Aybaba, Trabzonspor’un uzun zamandır başarıya aç olduğunu dile getirerek, "Buraya, özlenen başarıları geri getirmek için geldim. Bunun kısa vadede gerçekleşeceğini sanmıyorum. Ama zaman iyi bir fırsat ve bunun üstesinden gelmemize yeter" dedi. Tecrübeli teknik adamın yarın Bordo-Mavili yönetime alınmasını istediği futbolcular hakkında detaylı bir rapor vereceği açıklandı. 
     
     Trabzonspor dört koldan 
     TRANSFER çalışmalarını gizlilik içinde sürdüren Karadeniz ekibi Kocaelisporlu Serdar, İstanbulsporlu Mithat ve Malatyasporlu Tolga’yı renklerine bağlamak istiyor. Şu ana kadar 9 futbolcuyla her konuda anlaşmaya varıldığını açıklayan yöneticiler, transferde yeni yeni isimlere yöneldiklerini vurguladılar. Öte yandan üç büyüklerin listesinde sürekli adı geçen Gökdeniz, "Trabzon’a olan borcum bitmedi. Hiçbir yere gitmiyorum. Trabzonspor’da oynamaktan son derece mutluyum" şeklinde konuştu. 
     
     Ogün son anda 
     FENERBAHÇE Teknik Direktörü Lorant’ın son anda takımda kalmasını istediği Ogün, eksi takımı Trabzonspor’un yolundan döndü. Yönetici Salih Alpaslan’ın Ogün için Fenerbahçe’ye teklif götürdüğü, Başkan Aziz Yıldırım’ın 900 bin dolarlık alacağından vazgeçmesi halinde Ogün’ü geri verebileceklerini söylediği iddia edildi. 
     TECRÜBELİ futbolcunun bu görüşmeyi yakın bir arkadaşından öğrenip, "Fenerbahçe beni bırakmak istiyorsa Trabzonspor’a dönebilirim. Hatta şu anda Yusuf ile birlikteyim. İsterlerse, o da gelebilir" dediği kaydedildi. Ancak Lorant’ın son anda fikir değiştirmesi üzerine Ogün’ün Trabzonspor’a dönüş hazırlığı yattı. 
     



 SPOR 























</TEXT>
</DOC>
