<DOC>
<DOCNO> 55857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/06/son/soneko16.html </URL>
<DATE> 2001/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Yükselen pazarların lideri olmalıyız" 
</HEADLINE>
<TEXT>

     Devlet Bakanı Kemal Derviş, Türkiye'nin geleceğinin öncelikle yükselen pazarların lideri olmaktan geçtiğine inanmak gerektiğini bildirdi. 
     Bakan Derviş, Hazine Müsteşarlığı Mensupları Vakfı'nın yayın organı olarak 3 ayda bir yayınlacak ''EKOPANEL''in ilk sayısına verdiği demecinde, bu role, bölgesel konumu, genç nüfus yapısı, büyük ekonomik pazarı ve özel sektörünün dinamizmi ile çok önce soyunan Türkiye'nin, bundan sonraki hedefinin ise Avrupa Birliği AB ve sanayileşmiş dünyanın üyeliği olduğunu söyledi. 
     Derviş, bunun için hem kamuda, hem özel sektörde artık verimlilik prensibini yerleştirmek, bu amaçla da rekabet gücü kazanmak ve katma değeri yüksek sektörlere ve bilişim alanına yönelmenin en temel amaç olması gerektiğini ifade etti. 
     Geçmişte yaşanan ekonomik krize de değinen Bakan Derviş, geçen sürede zaman zaman ekonomik gidişatın toparlandığına ilişkin güçlü sinyaller alınmasına rağmen, zaman zaman da bazı sıkıntılar yaşandığını belirtti. 
     Derviş, ancak bu dönemin en önemli özelliğinin, orta ve uzun vadede ekonomiyi sağlıklı bir yapıya kavuşturmak üzere altyapının hazırlanması konusunda ciddi aşamalar kaydedilmesi olduğunu belirterek, şunları kaydetti 
     ''Bu amaçla, yapısal reformların gerçekleştirilmesine hız verilirken, aynı zamanda maliye politikalarında disiplin artırılarak, kamuda borçların geri çevrilmesi için gerekli olan ekonomik iklim yaratıldı. Yapısal reform alanında bankacılık ve özellikle de kamu bankalarında yapılan düzenlemeler, başlı başına geçmiş düzeni değiştirici nitelik taşıyan ve popülizme set çeken kararlı adımlardı. 
     Ayrıca, dalgalı kur sistemi rejimine geçilmesi, rezervleri iç ve dış risklere karşı koruyan bir sübap vazifesi görüyor, ihracatı teşvik ediyordu.'' ABD'de 11 Eylül'de yaşanan saldırıların sonuçlarının, Türkiye ekonomisini de olumsuz etkilediğini vurgulayan Derviş, ancak, ekonomi yönetiminin disiplinli mali politikaları sürdürme, yapısal reformlara devam etme kararlılığından vazgeçmediğini bildirdi. 
     Bakan Derviş, bunun yanı sıra, uluslararası mali yardımın artacağı sinyallerinin de uygulamada başarının artması konusunda moral verdiğini ifade ederek, ''halen mevcut belirsizlik döneminin hızla aşılabilmesi yolunda yoğun bir çaba göstermekteyiz'' dedi. 
     






</TEXT>
</DOC>
