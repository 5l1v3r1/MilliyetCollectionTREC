<DOC>
<DOCNO> 94299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/dunya/adun.html </URL>
<DATE> 2002/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz’lık Michael’ın işine yaramadı 
</HEADLINE>
<TEXT>

Beyaz olmak’ için derisinin rengini açtırmak dahil herşeyi yapan pop yıldızı Michael Jackson çalıştığı plak şirketi Sony ile anlaşmazlığa düşünce siyah’ olduğunu hatırladı. Jackson, Sony Müzik Kayıt Şirketi Başkanı Mottola’yı siyah sanatçılara karşı ırkçılık yapmakla suçladı 
     SEMA EMİROĞLU New York 

     İçinden çıktığı siyahlardan kopup beyazların dünyasına katılabilmek için burnundan saçlarına, dudaklarından göz kapaklarına ve nihayet derisinin rengine kadar vücudunun hemen her noktasını ameliyatla değiştirtip "beyazlaşmaya" çalışan ve bu uğurda normal "insan yüzünü" dahi kaybeden pop müzik dünyasının ünlü yıldızı Michael Jackson, çalıştığı plak şirketi Sony ile başı derde girince "siyah" olduğunu hatırladı. Jackson, Amerikan müzik endüstrisini aralarında kendisinin de bulunduğu siyahlarla karşı "ırkçılıkla" suçladı. 
     Dünyanın en çok plak satışı yapan şarkıcılarından biri olarak defalarca şirketinden "platin plak" ödülü kazanmış olan Jackson, "plak endüstrisinin özellikle azınlık sanatçılarına karşı ırkçı komplo kurduğunu ve onları aldatıp dolandırarak sanatçıların sırtından para kazandığını" söyledi. 
     Son yıllarda halkın önüne çok az çıkan ve müzik kariyerine çocuk yaşlarında başlayan 43 yaşındaki ünlü yıldız, önceki gün siyahların çoğunlukta olduğu Harlem’e geldi ve medeni haklar savunucusu olan rahip Al Sharpton’un Ulusal Hareket Örgütü’nde bir konuşma yaptı. Sharpton, kısa bir süre önce ünlü siyah avukat Johnny Cochran’la bir koalisyon kurarak, plak şirketlerinin şarkıcıları istismar edip etmediğini araştırmaya başlamıştı. 
     
     Siyah sanatçılar soyuluyor’ 
     "Plak şirketleri gerçekten de sanatçılara karşı komplo kuruyor, onları soyuyor, aldatıyor, dolandırıyor ve ellerinden gelen diğer her şeyi yapıyor, özellikle de siyah sanatçıları" diyen Jackson, Sony Müzik Kayıt Şirketi Başkanı Tommy Mottola’yı da ağır biçimde eleştirdi. Mottola için, "O bir ırkçı ve çok, ama çok şeytanca hareket ediyor" diyen Jackson, Mottola’yı, ismini vermediği bir siyah şarkıcıya, İngilizce’de siyahları aşağılayıcı bir küfür terimi olan "nigger" diye hitap etmekle suçladı. Jackson, "Eğer benim için savaşıyorsanız, tüm siyah sanatçılar için savaşıyorsunuz demektir. Bu inanılmaz haksızlığı durdurmalıyız" dedi. 
     Bu arada 150 kadar Jackson hayranı da, Sony’nin Manhattan’daki merkezinin etrafında gösteri yaptılar. Harlem’deki konuşmasından sonra üstü açık iki katlı bir otobüsle gösteriye gelen Jackson da, "Kahrolsun Mottola" diye bağıran hayranlarına katıldı. 
     
     Yolları Invincible’ mı ayırdı 
     Sony Müzik ise Jackson’a sert tepki gösterdi. Şirketten yapılan açıklamada, Jackson’un yorumlarının "saçma, kötü niyetli ve kırıcı" bulunduğu kaydedilirken, "Jackson’un, kendi kariyerini yıllardır borçlu olduğu bir yöneticiye karşı böylesine temelsiz ve çirkin bir saldırı başlatması özellikle tuhaftır" denildi. 
     Sony plak şirketi, Jackson’un tanıtımı için 25 milyon dolar harcanan "Invincible" adlı son albümünü yapmış, ünlü yıldızın hayranları ise, Sony’nin albümün reklamını yeterince yapmamasından yakınmışlardı. 
     



 DÜNYA 










</TEXT>
</DOC>
