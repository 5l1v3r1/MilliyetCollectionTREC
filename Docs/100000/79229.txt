<DOC>
<DOCNO> 79229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/19/yazar/akyol.html </URL>
<DATE> 2002/04/19/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Özal'ın misyonu 
</HEADLINE>
<TEXT>

     ÖZAL'IN fikirlerini beğeniyor veya karşı çıkıyor olabiliriz. Ama şu bir gerçek ki, Türkiye'yi derinden etkilemiş, adeta yönünü değiştirmiştir. 
     Aslında dünyadaki değişimi erken sezip Türkiye'ye taşıdığı için bu kadar etkili oldu. 
     Özal'dan önce "karma ekonomi, devletçilik, devletleştirme, ithal ikamesi, sağcılık, solculuk, ilericilik, gericilik" gibi kavramlar zihinlerimizin temel kalıplarıydı. "Ödün vermeden" kavga edilmesi savunulurdu. 
     Özal'la birlikte "piyasa ekonomisi, özelleştirme, dışa açılma, ekonomik rasyonelleşme, liberalizm, devletin küçültülmesi, bireyin önceliği" gibi kavramlar ön plana geçti. "Ödünsüz" bağnazlıklar yerine "uzlaşma" kavramı önem kazandı. 
     Özal'dan önce köy ve köycülük ağır basardı... Özal şehir değerlerinin ve şehirleşmenin ağır bastığı bir dönemi başlattı. 
     Onun için hala etkili, hala tartışılıyor. 
     
     TÜRKİYE hakkındaki araştırmalarıyla tanınan siyaset bilimci Dankwart Rustow Türkiye'nin yaşadığı "üç devrim"den bahseder 
     Atatürk'ün yaptığı milli devrim... Yani bağımsız milli devletin ve Cumhuriyet'in kurulması... 
     İnönü'nün demokrasiye geçmesi... Elindeki diktatoryal yetkileri gönüllü olarak bırakıp demokrasiye karar vermesi... 
     Özal'ın ekonomik devrimi... Piyasa ekonomisi, dışa açılma... 
     Siyasi modernleşmeden ekonomik modernleşmeye, uzun yürüyüşümüz. 
     "Boyut Kitapları" liderlerimizle ilgili kitaplar yayımlıyor. Özal hakkındaki kitapta 19 akademisyenin yazıları var. Hepsi bir türlü "değişim" kavramını vurguluyor ve çatışmakta olan değerlerimizi Özal'ın "uzlaştırmak" istediğini anlatıyorlar. 
     Sosyolog Prof. İhsan Sezal'ın Özal hakkındaki yazısı "Bir toplumsal barış mimarı ve yarım kalmış devrim" başlığını taşıyor. 
     Evet, Özal'ın ekonomik devriminin yarım kalması bugünkü ekonomik krizin en önemli sebebidir ve krizden çıkmak için de işte Özal'ın ülkemize getirdiği kavramlara dayalı bir program uygulanıyor. 
     
     HATALARINA gelince... Önce hatasız insan, hatasız devlet adamı olamaz... 
     İkincisi daha önemli Özal bazı şeyleri el yordamıyla yapmak zorunda kaldı. 
     Uzmanı olduğu ekonomik reformları başarıyla yürütmüş ama mesele siyaset ve hukuka gelince, sadece onun değil, Türkiye'nin liberal birikim yetersizliği kendini göstermiştir Liberal bir ekonominin ne tür hukuki ve siyasi yapılanmalar gerektirdiği konusunda yeterli öngörü birikimi Türkiye'de yoktu. 
     Mesela rekabet yasasının, mali mevzuatın, bankacılık düzenlemelerinin, şeffaflaştırma yasalarının çok gecikmesi, özelleştirmenin devletçi hukuk zihniyetiyle engellenmesi gibi sebepler yüzünden geniş bir yolsuzluk ve kayıt dışı ekonomi sektörü oluşmuştur. 
     Ama ona karşı ideolojik savaş verenler, bu eksikleri gidermek yerine, reformları da tıkamaya çalışmışlardır. 1990'lar böyle kaybedildi "devrimin eksik kalması" son büyük ekonomik krize sebep oldu. 
     Ekonomisiyle, devlet yapısıyla ve zihniyet dünyasıyla modern bir toplum olmamız için "eksik kalmış devrim"i tamamlamak bugünkü kuşakların misyonudur. 
     Özal'ı saygı ve rahmetle anıyorum. 
     
     







Özal'ın misyonu 


Genç kuşaklarla neler değişti, neler değişmiyor... 


Yağma Hasan 2 


Okuyan Ameliyat yapmayan yanar 


Türkiye'nin geri dönüşü olmayan Avrupa yolu 


Son mühendis 


Kolej zamları korkutuyor 


Ekonomi canlanıyor mu 


Pırıl pırıl gençler... 


Peki ama Ben ne yapıyorum ’ 


Borsada başkanlık’ yarışı 


Türkiye Jokey Kulübü 


Silifke'nin kalesi... 


Baleden başörtüsüne Cumhuriyet 


Jan Nahum çok mu hayalci 


Fantezi Savaşlar Çağı 


ABD’de hekimlerin derdi tıbbi hata sigortası’ 


</TEXT>
</DOC>
