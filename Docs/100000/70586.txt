<DOC>
<DOCNO> 70586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/03/son/sontur05.html </URL>
<DATE> 2002/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Komşusunu TBMM'ye şikayet etti 
</HEADLINE>
<TEXT>

     Rahatsızlığından ötürü şikayet etmeyi alışkanlık haline getiren kadın, komşularını TBMM'ye şikayet etti. 
     Kırıkkale'de yaşayan Babire Gülümser, komşuları tarafından sürekli olarak rahatsız edildiğini öne sürerek, TBMM'ye şikayet dilekçesi verdi. Gülümser'in TBMM Dilekçe Komisyonu'na yaptığı şikayet, İçişleri Bakanlığı'na iletildi. 
     İçişleri Bakanlığı tarafından yapılan araştırmada, Gülümser'in ''rahatsızlığından dolayı şikayet etmeyi sevdiği ve bunu alışkanlık haline getirdiği'' anlaşıldı. 
     Araştırmada, Gülümser'in idari makamlara asılsız şikayet dilekçeleri vererek devlet dairelerini devamlı olarak meşgul ettiği ve bugüne kadar verdiği çok sayıda dilekçedeki iddialarının tamamen asılsız olduğu da ortaya çıktı. 
     Dilekçe Komisyonu, Gülümser'in dilekçesi için herhangi bir işlem yapılamayacağına karar verdi. 
     






</TEXT>
</DOC>
