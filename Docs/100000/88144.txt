<DOC>
<DOCNO> 88144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/05/son/sontur05.html </URL>
<DATE> 2002/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiğli'de askeri uçak düştü 
</HEADLINE>
<TEXT>

     İzmir'in Çiğli İlçesi'nde askeri bir eğitim uçağı düştü, pilot şehit oldu. 
     Havada gaz pedalı arızalanan uçağın pilotu Üsteğmen Oğuz Yenen, üç kez piste yaklaştı. Her seferinde pas geçen pilot uçağı kurtarmak için çaba göstermekten vazgeçmedi. Son denemede uçağı yere indirdi ancak uçak pistin bitiminde duramadı ve infilak etti. 
     İzmir İtfaiye Müdürlüğü yetkilileri, F-16 tipi eğitim uçağının, Çiğli 2. Ana Jet Üs Uçuş Komutanlığı sahasında, paraşütçülerin eğitim yaptığı alanın yakınına düştüğünü bildirdiler. 
     Alana itfaiye ve AKS-110 ekipleri dışında alana kimse alınmıyor. Uçağın düştüğü bölgede çıkan yangının ise söndürüldüğü öğrenildi. 
     Menemen Kaymakamı Bekir Şahin Tütüncü jandarmadan aldığı bilgiye göre, uçağın tipinin F-16 olduğunu ve iniş yaparken pist dışına çıktığı bilgisinin verildiğini belirtti. Tütüncü, kazanın Çiğli 2. Ana Jet Üs Uçuş Komutanlığı'ndaki alanda meydana geldiğini kaydetti. 
     
     RESMİ AÇIKLAMA 

     İzmir'in Çiğli ilçesi yakınlarında bir F-16 uçağının düştüğü ve Hava Pilot Üsteğmen Oğuz Yenen'in şehit olduğu bildirildi. 
     Hava Kuvvetleri Komutanlığı Genel Sekreterliği'nden yapılan yazılı açıklamada, Hava Pilot Üsteğmen Oğuz Yenen yönetimindeki 8'inci Ana Jet Üs Komutanlığı'na Diyarbakır ait bir F-16 uçağının saat 10.16'da düştüğü kaydedildi. 
     Çiğli Hava Üssü'nden eğitim uçuşu için kalkış yapan uçağın, uçuş esnasındaki motor arızası nedeniyle Çiğli Meydanı'na inişi sırasında kazaya uğradığı belirtilen açıklamada, Pilot Üsteğmen Oğuz Yenen'in hayatını kaybettiği bildirildi. 
     Kazanın meydana gelişi ile ilgili araştırma ve inceleme faaliyetlerinin sürdüğü ifade edildi. 
     
</TEXT>
</DOC>
