<DOC>
<DOCNO> 81226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/30/son/sondun13.html </URL>
<DATE> 2002/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan televizyonları Suudilerin reklamını kabul yayınlamadı 
</HEADLINE>
<TEXT>

     ABD'nin 9 ulusal televizyon kanalının, Suudi Arabistan hükümetinin ''Suudi Arabistan halkı... Terörizme karşı müttefik'' sloganını taşıyan reklamını yayınlamayı reddettiği ortaya çıktı. 
     Basının haberlerine göre, reklamı yayınlamayı reddeden kanallar arasında History, Lifetime, USA Network, Bravo, AMC, A E ve Hava Durumu bulunuyor. 
     Suudi hükümetinin 30 saniyelik reklam filminde, ABD Dışişleri Bakanı Colin Powell'ın ''Suudi Arabistan'ın terörist olduğu'' şeklinde eksik duyurulan ifadesinin ardından, ikinci görüntü ekrana geliyor ve tümcenin tamamında, Powell'ın aslında ''Suudi Arabistan'ın terörizme karşı önemli bir ortak olduğunu'' söylediği duyuluyor. 
     Reklam filminde, ABD Başkanı George W. Bush da, önce Suudi Arabistan'ın terörle mücadelede çok az işbirliği yaptığı anlamına gelen sözleri duyuluyor, ancak bu tümce de ikinci karede tamamlanıyor ve Bush'un gerçekte Suudilerin işbirliğini övdüğü anlaşılıyor. Bunun ardından, ''Önyargı, korku ve çatışan görüşler, gördüğünüz ve duyduğunuz şeyleri saptırabilir. Lütfen gözlerinizi, kulaklarınızı, özellikle de aklınızı açık tutun'' şeklinde sözler duyuluyor ve filmin sonunda ekranda, ''Suudi Arabistan halkı... Terörizme karşı müttefik'' ifadesi beliriyor. 
     Suudilerin bu reklam kampanyasının, geçen hafta Bush ile görüşen Veliaht Prens Abdullah'ın ziyareti çerçevesinde düzenlendiği ve ABD'deki olumsuz Suudi imajını düzeltmeyi amaçladığı belirtildi. 
     





</TEXT>
</DOC>
