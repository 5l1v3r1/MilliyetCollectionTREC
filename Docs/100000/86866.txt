<DOC>
<DOCNO> 86866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/30/guncel/gun00.html </URL>
<DATE> 2002/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Türklere borçluyuz 
</HEADLINE>
<TEXT>

Ülkemize övgüler yağdıran Alman İçişleri Bakanı Schily, AB mimarisinin temel direğini Türkiye’nin oluşturacağını söyleyerek, Size acil ihtiyacımız var’ dedi 
     CELAL ÖZCAN Münih 

     Almanya İçişleri Bakanı Otto Schily, Avrupa Birliği’nin AB inşasında Türkiye’nin temel taşı olacağını belirterek, "Türkiye asla vazgeçemeyeceğimiz bir ülke" dedi. 
     Alman Türk Dernekleri Federasyonu’nun düzenlediği ödül törenine katılan Schily, Türkiye, Almanya ve Avrupa ilişkileri konusunda önemli mesajlar verdi. Avrupa ve Türkiye’nin birbirine kopmaz bağlarla bağlandığını ve aynı kültürün içinde olduklarını vurgulayan Schily, şunları kaydetti 
     "Kültürler ve dinler arası diyalogda Türkiye köprü vazifesi görecektir ve AB’nin mimarisinde temel direğimizi oluşturacaktır. Biraz duygusal konuştuğumun bilincindeyim ama Türkiye’ye Avrupa kapısını açmak zorundayız. Bu, Türkiye için çok zorlu bir yol olacak, ama Avrupa’nın Türkiye’ye acil ihtiyacı vardır." 
     Türkiye’nin bir zamanlar Almanya’nın yaşadığı zor bir süreçten geçtiğini anlatan Schily, "Ayrıca bizim yaşadığımız karanlık Nazi iktidarı döneminde Türkiye birçok Alman’a kucak açarak, hayatlarını kurtarmıştır, ben bu dönemi yaşayan birisi olarak Türkiye’ye çok şey borçlu olduğumuzun iyi bilinmesini istiyorum" diye konuştu. 
     
     Her yerde Türk’ün izi... 
     Almanya’da yaşayan Türklerin milli hasılaya büyük katkıda bulunduğuna dikkat çeken Schily, "Türklersiz Almanya bir ekonomik felaket olur" dedi. Almanya’da 60 bin Türk işverenin 300 bin işçiye istihdam sağladığını da kaydeden Schily, "Türkler milyarlarca yatırım yapıyor. Bilim dalında, teknikte, edebiyat, kültür ve siyasette Türkler var. Onların olmadığı bir Almanya’yı düşünmek bile istemiyorum" şeklinde konuştu. 
     
     Genç kızı ölümden kurtardı 
İnsanlık ödülü Türk dostuna      30 yaşındaki Thomas Neumann, Münih’teki Markt Schwaben metro istasyonunda intihar etmek için raylara yatan iki çocuk annesi Şerife E’yi yüzlerce kişi seyrederken, raylara atlayıp kurtardı. Thomas, raylara sıkıca yapışıp bırakmak istemeyen kadının ellerini raylardan kurtarmayı başardı. Ancak 24 yaşındaki Şerife’nin bir bacağı trenin tekerleri altında kaldı. 
     Tren bacağı parçalayıp geçerken, Thomas Neumann acıyla çığlık atan genç kadının başını kollarının arasına aldı ve ambulans gelinceye kadar ona, çocukken Türk arkadaşlarından öğrendiği Türkçe "Ekmek buldum kaşık yok" şarkısını okudu. 
     
     Kamer Genç’ten aldı 
     Babasının maden ocaklarında Türklerle çalıştığını ve en iyi arkadaşlarının Türkler olduğunu söyleyen Neumann, "Aynı mahallede oynadık, aynı okullara gittik. Karadeniz’i ziyaret ettik. Çok güzel, içten ve duygulu günler yaşadım" dedi. Ödülünü, TBMM Başkanvekili Kamer Genç’in elinden alan Neumann, yaşadığı olayıysa sadece, "Ben normal olanı yaptım" sözleriyle değerlendirdi. 
     
Aydın Doğan’a Almanya’da BASIN ÖDÜLÜ      Alman Türk Dernekleri Federasyonu’nun düzenlediği ödül töreninde basın ödülünü, Doğan Holding Yönetim Kurulu Başkanı Aydın Doğan’a, ünlü Alman kabare sanatçısı Eisi Gulp verdi. Gulp, Doğan’a yönelik övgü dolu konuşmasında, Hürriyet gazetesinin Avrupa’daki Türklerin tercümanı olduğunu vurguladı. Aydın Doğan da yaptığı konuşmada, Türklerle Almanların barış ve uyum içinde yaşamasını yayın politikalarının en önemli ilkesi haline getirdiklerini dile getirdi. Doğan, "Tüm vatandaşlarımız bilmelidir ki, biz onların sesi ve kulağıyız, en yakın dostlarıyız. Onların sorunlarını her zaman gündeme getirmeye devam edeceğiz. Nerede bir Türk varsa, orada mutlaka Hürriyet, Milliyet ve Fanatik gazeteleri de vardır" dedi. 
     



 GÜNCEL 
















</TEXT>
</DOC>
