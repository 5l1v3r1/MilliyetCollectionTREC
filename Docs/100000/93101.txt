<DOC>
<DOCNO> 93101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/01/yazar/temelkuran.html </URL>
<DATE> 2002/07/01/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Taksim’de yaşar aşkların en divanesi 
</HEADLINE>
<TEXT>

Sevinmeyi unutmuş bir adamın gülmeye çalışırken dağılır ya yanakları, mütereddit titrer ya dudakları, işte tam öyle Taksim Meydanı’nın insanları .. 
     Köfteciler, sucular, bayrak satan çocuklar, sigarayı ciğerini ezer gibi içine çeken adamlar, iman tahtası güneşte gevremiş mendil satıcısı kızlar, şarkıya bir mısra sonradan katılan tinerci çocuklar ve bağırıyor sahnede "coşturucular" 
     "Çalsın sazlar oynasın kızlar" 
     Bu memleket ne zaman sevinse hüzünlü bir fotoğraf veriyor. Ya da bu halkı çok derinden sevince, yaşadıklarını derinden bilince... Ne bileyim işte... Sevinmeyi unutmuş bir adamın gülmeye çalışırken dağılır ya yanakları, mütereddit titrer ya dudakları, işte tam öyle Taksim Meydanı’nın insanları 
     
     BİR GOL ATALIM BE 
     Herkeste bir "10 numara" forma. Çok "gol yemiş" bir memleketiz ya biz, herkes golcü formasıyla bir kere de kendi gol atmak istiyor sanki hayata. Tanesi 250 bin liradan bayrak sallayıp, krizle mrizle çok sitem ettiği bu memleketin bir kez de iyi bir şeyini yaşıyor işte. Bu yüzden acele tarafından yazılıyor yeni sözler düğünlerin en hovarda parçası Kasap Havası’na 
     "Beyazın yanına kırmızı koydum Hilalin yanına yıldızı koydum Türkiye yoluna canımı koydum Türkiye sen bizim her şeyimizsin " 
     
     ÇİLE HALKIM ÇİLE 
     Durmadan şarkılar çalıyor arkada. Gürültünün içinde, bir avuç çimenin üzerinde bir salatalık, bir domates ve bir lokma peyniri paylaşıyor iki kadınla dört çocuk. Kemirip kuru ekmeği ritm tutuyorlar başlarıyla 
     "Her aşkın bir başı, bir sonu vardır " 
     Tinerci çocuklar soluyup kara avuç içlerini sallıyorlar başlarını 
     "Kimi senin gibi sel olur gider " 
     Ahbap çavuş pozları veriyorlar delikanlılar. Ayaklarında yırtık sandaletler 
     "Geçse de gençlik çağı Boş kalsa da kucağım..." 
     Muhtemelen işsizler... 
     Agora Meyhanesi’ni söylüyor sahnedeki sarışın kadın 
     "Burasııı Agora Meyhanesiii Bur’da yaşaaar..." 
     Ortaokuldan terk kızlar "yanlış anlaşılmasın" diye ötede somurtmuş oturuyorlar. Halaya katılıp, tedirgince zıplayan "rahat" kızlara bakıyorlar ağızları açık 
     "Aşkların en divaneeesi " 
     Taksim havuzunda kara donlu çocuklar bir karış suda dalışlar yapıyorlar. Güneşte parlıyor kemikleri. Anlamaz bir turist kadın, gülüp videoya çekiyor olanları. Çoktan başlamış oluyor o sırada "çile bülbülüm çile". Çocuklar kameraya el salladıklarında safça, sahnedeki kadın bağırıyor "Kanıyor içim dışım Çile bülbülüm çile " 
     
     YUSUF’UN "BİZ"İ 
     Şarkıcılar çıkıyor sahneye. Kalabalık, açıkhava bir Televole barı ile eski Türk filmlerinin piknik manzaraları arasında gidip gelirken... Grand Cherokee’sinden ince topuklu bir kadın iniyor. şöyle bir göz atıp "halka" lüks otelin kapısından dar atıyor kendini içeri. Belli ki yüksek camlardan bakacak kalabalığa. O sırada 10 yaşındaki Yusuf, eteğimi çekiyor 

</TEXT>
</DOC>
