<DOC>
<DOCNO> 65889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/04/son/sontur03.html </URL>
<DATE> 2002/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Depremzedeler geceyi ayakta geçirdi... Son bilanço için... 
</HEADLINE>
<TEXT>

     Afyon'da, dün saat 09.11'de meydana gelen 6 büyüklüğündeki depremde hayatını kaybedenlerin sayısının 45, yaralananların sayısının ise 318 olduğu bildirildi. Hayatını kaybedenlerden 2'sinin kalp krizine bağlı ölümler olduğu öğrenildi. 
     Depremde en çok hasar gören Çay İlçesi ile bu ilçeye bağlı Eber Beldesi, Sultandağı, Yeşilçiftlik Beldesi, Yakasenek, Deresenek, Bolvadin, Çobanlar ilçelerinde depremzedeler geceyi dışarıda geçirdi. 
     Hava sıcaklığının eksi 4 dereceye kadar düştüğü deprem bölgesinde, vatandaşlar bazı yerleşim merkezlerinde kurulan çadırlarda sabahladı. 
     Kriz Merkezi'nden alınan bilgiye göre, depremde 2'si kalp krizine bağlı olmak üzere 45 kişi hayatını kaybetti, 318 
     kişi yaralandı. 
     Depremde 340 konut, 246 işyeri ve 35 resmi kurum ağır hasar gördü. 
     Bölgede çok sayıda hayvanın telef olduğu, ancak kesin sayının belirlenemediği bildirildi. 
     Sosyal Yardımlaşma Vakfı'ndan bölgeye ilk etapta depremzedelerin acil ihtiyaçlarının karşılanabilmesi için 700 milyar lira istendi. 
     Bölgenin çadır, battaniye, katalitik soba, su, süt ve hazır gıdaya acil ihtiyacı bulunduğu öğrenildi. 
     Kriz Merkezi, bölgeye 20 bin adet çadır, 60 bin adet battaniye, süt ve çocuk maması gönderilmesini isterken, dün saat 21.00 itibariyle bin 700 çadır ve 11 bin battaniyenin geldiği bildirildi. 
     Yurdun çeşitli yerlerinden gelen yardımlar, Çay İlçesi'nde Devlet Bakanı Hasan Gemici'nin başında bulunduğu Kriz Merkezi'nce yönlendiriliyor. Yardımların Çay İlçesi'nde toplanacağı, araçların bu bölgeye sevk edilmesi istendi. 
     Bölgeye ulaşan çadırları kurma çalışmaları sürerken, seyyar aşevlerinden depremzedelere yemek dağıtımı da sürüyor. Çay Belediyesi, ekmek fırını 24 saat çalıştırılarak çevredeki bölgelerin ekmek ihtiyacının karşılanmasına çalışılıyor. 
     Deprem bölgelerinde seyyar hastanelerin de sağlık hizmeti vermeye başladıkları bildirildi. 
     






</TEXT>
</DOC>
