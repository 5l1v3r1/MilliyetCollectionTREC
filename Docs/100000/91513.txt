<DOC>
<DOCNO> 91513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/23/siyaset/siy01.html </URL>
<DATE> 2002/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
23 yıl sonra İran’da 
</HEADLINE>
<TEXT>

Cumhurbaşkanı Sezer’le birlikte Tahran’a giden ve Hatemi’yle yapılan görüşmeye katılan Tümgeneral Ali İhsan Gürcihan, İran Genelkurmayı’na da 23 yıl aradan sonra ilk resmi ziyareti gerçekleştirdi 
     UTKU ÇAKIRÖZER Ankara 

     Cumhurbaşkanı Ahmet Necdet Sezer, geçen hafta gerçekleştirdiği Tahran ziyaretinde, 1979 yılındaki İslam devriminden bu yana hiçbir resmi görüşme yapmayan Türk ve İran Genelkurmay Başkanlıkları temsilcilerini bir araya getirdi. Sezer’le birlikte Tahran’a giden ve İran Cumhurbaşkanı Muhammet Hatemi ile yapılan görüşmeye katılan Genelkurmay İstihbarat Başkanlığı Güvenlik Daire Başkanı Tümgeneral Ali İhsan Gürcihan, bir gün sonra da İran Genelkurmay Karargahı’na giderek 23 yıl aradan sonra ilk resmi ziyareti gerçekleştirdi. 
     
     Perde arkası 
     Ankara’nın PKK konusundaki şikayetleri üzerine Türkiye ile İran arasında değişik güvenlik mekanizmaları kurulduğunu anlatan üst düzey bir Dışişleri yetkilisi, Gürcihan’ın heyette yer alışının perde arkasını şöyle açıkladı "İçişleri Müsteşarları, müsteşar yardımcıları ve sınır birliklerinin komutanları arasında düzenli diyalog var. Ancak başkentlerdeki karargahlar arasında hiçbir temas yoktu. Sezer - Hatemi görüşmesinde karargahlar arasında doğrudan temaslar da mekanizmaya eklendi. Sezer’le giden general, Tahran’da muhataplarıyla buluştu ve diyaloğun artarak devam etmesi karara bağlandı." 
     
     KADEK raporunu görüştüler 
     Gürcihan, temaslarında İranlı komutanlara Türk istihbaratının PKK ve onun devamı olan KADEK’in İran’daki varlığına ilişkin istihbarat raporlarını sundu. İranlı generaller ile Kuzey Irak ve Afganistan konularında da görüş alışverişinde bulunan Gürcihan, geldiği gibi Sezer’le birlikte döndü. 
     



 SİYASET 














</TEXT>
</DOC>
