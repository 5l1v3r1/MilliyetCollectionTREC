<DOC>
<DOCNO> 93275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/02/son/sondun06.html </URL>
<DATE> 2002/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Düşen uçağın yolcularının çoğu çocuk... 
</HEADLINE>
<TEXT>

     Rusya'dan, Almanya'da bir kargo uçağı ile çarpışarak düşen Rus yolcu uçağında bulunan çocuk yolcularla ilgili çelişkili açıklamalar yapıldı. 
     Uçağın ait olduğu Başkurt Cumhuriyeti'nin Başkır Havayolları'ndan yapılan açıklamada, ''uçakta 52 okul çocuğu'' bulunduğu, çocukların yanı sıra bunlara refakat eden bir grup yetişkin ile 11 kişilik mürettebat olduğu belirtildi. Uçakta, okullarından mezun olan öğrenciler olduğu ve tatil için İspanya'ya götürüldükleri kaydedildi. 
     Uçağın, Başkurt Cumhuriyeti'nin başkenti Ufa'dan İspanya'nın Barcelona kentine yolculuk ettiği kaydedildi. Uçak, Ufa'dan sonra Moskova Domadedovo havalimanına iniş yapmıştı. 
     Başkır Havayolları'nın bir temsilcisi ise Moskova Domadedovo uluslararası havalimanında yaptığı açıklamada, uçakta, yaşları 16'nın altında 47 çocuk olduğunu belirtti. 
     Çocukları İspanya'ya götürmeyi amaçlayan turu organize eden Soglasiye adlı firmanın temsilcisi Tatyana Ostapenko'ya göre ise uçakta en az 44 çocuk bulunuyordu. Ostapenko, ''çocuklar, UNESCO'nun yardımı ile İspanya'ya tatile götürülüyorlardı'' dedi. Çocukların İspanya'da Costa Durada'ya götürülmekte oldukları kaydedildi. 
     Ostapenko, tura 54 kişinin kayıtlı olduğunu, 5 kişinin vize alamadığı için uçamadığını kaydetti. 
     Rusya Acil Durumlar Bakanlığı sözcüsü Viktor Beltsov ise uçakta yalnızca 8 çocuk olduğunu belirtti. Beltsov, uçuş listesi kayıtlarına göre uçakta 69 kişi gözüktüğünü, bunlardan 12'sinin mürettebat, 49'unun yetişkin, 8'inin de çocuk olduğunu söyledi. 
     Devlet Başkanı Vladimir Putin de yayınladığı mesajda, kazada ölenlerin ailelerine başsağlığı diledi. 
     





</TEXT>
</DOC>
