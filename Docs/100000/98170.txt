<DOC>
<DOCNO> 98170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/26/son/soneko12.html </URL>
<DATE> 2002/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Piyango'dan "On Numara"... 
</HEADLINE>
<TEXT>

     Milli Piyango İdaresi MPİ , ''On Numara'' adı verilen yeni bir şans oyununu başlatıyor. 
     MPİ'den yapılan açıklamaya göre, halen dünyanın birçok ülkesinde ulusal piyango idarelerince oynatılan On Numara, 6 Ağustos 2002 Salı gününden itibaren devreye girecek. 
     On-line sayısal oyun olan On Numara, bu tarihten itibaren, sayısal oyun bayilerinde bulunan oyun terminallerinden oynatılmaya başlanacak. 
     Kolon ücreti 150 bin lira olarak belirlenen On Numara oyununda, hiç bir numarayı doğru tahmin edemeyenlerin de içinde bulunduğu 6 grup ikramiye dağıtılacak. 
     Edinilen bilgiye göre On Numara adı verilen oyunda, oyun kuponlarının üzerinde her bir kolonda 1'den 80'e kadar numara yer alırken, çekilişle belirlenecek 22 adet numaradan 10, 9, 8, 7 ve 6 numarayı doğru tahmin edenler ile hiç bir numarayı doğru tahmin edemeyenler ikramiyeye hak kazanacaklar. 
     İstenilen sayıda kolonla oyununa katılmanın mümkün olduğu oyun için iştirakçiler, her bir kolonda on adet numara işaretleyecek. 
     Çoklu çekiliş işaretlemek suretiyle aynı numaralar 2, 3 ve 4 çekiliş için de oynanabildiği gibi, sen-seç ile de oyuna katılmak mümkün. 
     On Numara oyununun çekilişleri, TRT 1 kanalından her pazartesi günü canlı yayın ile gerçekleştirilecek. 
     Bu arada On Numara oyununun başlama tarihi olan Salı günü, oyunla ilgili tanıtım yapılacak. 
     
     ŞANS TOPU'NUN KOLON ÜCRETİNE ZAM 
     Öte yandan 1 Ağustos Perşembe gününden geçerli olmak üzere, 150 bin lira olan Şans Topu oyununun kolon ücreti 200 bin liraya çıkartıldı. 
     





</TEXT>
</DOC>
