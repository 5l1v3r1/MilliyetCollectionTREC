<DOC>
<DOCNO> 84977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/20/siyaset/siy02.html </URL>
<DATE> 2002/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş’e davet yolda 
</HEADLINE>
<TEXT>

Ankara kulislerine göre, CHP lideri Baykal yakın çevresine, "Derviş’i CHP’ye davet için en uygun zamanı beklediğini" söyledi 
     Ankara'da bunlar konuşuluyor 
Serpil Çevikcan 

     CHP lideri Deniz Baykal’ın geçtiğimiz hafta partinin kapılarının Devlet Bakanı Kemal Derviş’e açık olup olmadığı yolundaki iki soruya verdiği yanıt da aynıydı. Baykal, Derviş için "Kendisini hükümetle yollarını ayırma arzusu içinde görüyorum" dedi. CHP liderinin, hak ettiği dikkati çekmeyen bu cümlesinin "klasik siyasi söyleme dayalı bir temenniden ibaret olmadığı" ortaya çıktı. Ankara kulislerine bomba gibi düşen bilgiye göre CHP, Derviş’i davet etmek için seçim kararını bekliyor. Milliyet’in konuya ilişkin sorusunu yanıtlarken bu bilgiyi "yalanlamayan" Baykal’ın yakın çevresine "Derviş’i CHP’ye davet etmek için en uygun zamanı beklediğini" söylediği kaydediliyor. 
     
     Derviş’in sözleri 
     Kulislere yansıyan bilgilere göre Derviş’in "erken seçim" ortamının oluştuğu yolundaki tartışma yaratan sözleri CHP Genel Merkezi tarafından "Kemal Derviş, hükümette işlevi ekonomiyle sınırlı bir teknisyen bakan olarak kalmak istese Başbakan dahil bütün koalisyon ortaklarının 'erken seçim uygun değil’ söylemine taban tabana zıt bir açıklamayı yapmazdı" diye yorumlandı. 
     Başkent kulislerinde CHP liderinin Derviş’in son dönemdeki çıkışlarıyla ilgili olarak yakın çevresine şu değerlendirmeyi yaptığı belirtiliyor 
     "Derviş, genel tablodan memnuniyetsizliğini dile getiriyor. Yanlış gidişi durdurmak lazım’ diyor. Açıkça ortadaki hükümetle yollarını ayırmaya çalışıyor. Seçim tarihi konusunda hükümetten farklı düşündüğünü söylüyor. Geride bıraktığı deneyimleri var. Türkiye’de ekonominin seçimden etkilenmeyeceğini ısrarla neden söylüyor Farklı zeminlerde farklı kitlelere dürüstçe sesleniyor." 
     
     Siyasetin ihtiyacı var’ 
     CHP lideri Baykal, Milliyet’in sorusuna, "Şu anda bir şey söyleyemem çünkü Kemal Bey şu anda hükümetin bir üyesi. Ancak Türk siyasi hayatının Kemal Bey’e ihtiyacı vardır. Türkiye’yi rahatlatacak parti de CHP’dir" yanıtını verdi. 
     Derviş’i Türkiye’ye geldiği günlerde DSP’ye davet eden Başbakan Ecevit’in "evet" yanıtını alamaması nedeniyle bu projeden vazgeçtiğini geçtiğimiz günlerde açıklamasının bu gelişmeyle doğrudan ilgisi olduğu belirtiliyor. 
     Türkiye’deki ilk günlerinde CHP geleneğinden geldiğini söyleyen Derviş’in anketlerde baraj sorunu yaşamayacağı kesin ilk parti olarak görünen ve etkili çevrelerin "AKP’nin panzehiri" olarak gördüğü CHP’ye kayıtsız olmadığı belirtiliyor. 
     
Özkan’ın bel ağrısı depreşti      BAŞBAKAN Bülent Ecevit’in en yakın çalışma arkadaşı olan Başbakan Yardımcısı Hüsamettin Özkan şu günlerde dayanılmaz bel ağrılarıyla uğraşıyor. Deniz ve tekne tutkunluğuyla da tanınan ve kendisine gözü gibi baktığı iki mütevazı ahşap tekne aldığı da bilinen Özkan, bel ağrılarının nedenini, "Gençliğimde hep denizle, balıkla uğraştım. Saatlerce sırtıma rüzgar yedim. O zamanlar muşambalar sarardık ama işe yaramamış" diye açıklıyor. Özkan kendisine zor saatler yaşatan ağrılarından kurtulmak için yüzüyor ve egzersiz yapıyormuş. 
     
Bir başta bir sonda slogan      BİRKAÇ YIL önceydi. DYP lideri Tansu Çiller, Kastamonu mitinginde konuşacaktı. Dönemin Genel Sekreteri Nurhan Tekinel miting alanını özenle hazırladı. Partililer ve özellikle gençler, Çiller’in konuşurken tezahürat yapıyor, slogan atıyorlardı. Ankara’ya döndükten sonra Çiller, Tekinel’i çağırdı. "Böyle olmuyor Sayın Tekinel" diye söze girdi ve "Konuşmamın en kritik yerinde slogan attılar.Konuşmam kesilince şaşırıyorum" dedi. Bu olay, diğer DYP’lilere ders oldu. Şimdilerde DYP grup toplantılarındaki "periyodik" sloganların nedeni yıllar öncesindeki deneyimden çıkan şu uyarıydı "Konuşmanın bir başlangıcında bir de sonunda alkışlayıp slogan atın." 
     



 SİYASET 











</TEXT>
</DOC>
