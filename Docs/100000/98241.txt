<DOC>
<DOCNO> 98241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/27/dunya/dun02.html </URL>
<DATE> 2002/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ISAF yardımına onay 
</HEADLINE>
<TEXT>

     ABD’nin 28.9 milyar dolarlık terörle mücadele paketinde yer alan ve Türkiye’nin, Afganistan’da görev yapan Uluslararası Güvenlik Destek Gücü’nün ISAF komutasını alması dolayısıyla elde edeceği 228 milyon dolarlık yardım, ABD Temsilciler Meclisi’nden sonra Senato’da da onaylandı. 
     Kongre’den geçen paketin, kısa süre içinde ABD Başkanı George Bush’un imzasına sunulması bekleniyor. Bush’un terörle mücadele paketini onaylayacağı öngörülüyor. 
     Bush’un imzasından sonra yasa yürürlüğe girecek ve ISAF yardımı Türkiye’ye ulaşabilecek. Türkiye için öngörülen paranın 28 milyon doları ISAF ile ilgili askeri harcamalar için, 200 milyon doları ise ekonomik destek olarak gelecek. 
     ABD’deki 11 Eylül saldırılarının ardından, New York’un kalkındırılması, çöken havacılık ve demiryolu sistemine yardım, ülke topraklarının korunması, askeri operasyonlar ve bu operasyonlara yardım eden ülkelere yardımı içeren bir paket Bush yönetimi tarafından Kongre’ye sunulmuştu. Paketin 14.5 milyar dolarlık kısmı, ABD Savunma Bakanlığı’na gidecek. 200 milyon dolarlık kısmı, İsrail’in, ’uluslararası terörle mücadele’’ çabalarına yardım ve 50 milyon dolarlık kısmı ise Batı Şeria ve Gazze’deki Filistinlilere insani yardım için kullanılacak. Kırgızistan, Özbekistan ve Tacikistan’a, üslerini açtıkları için 110 milyon dolarlık yardım yapılacak. 
     
Bravo bölüğü operasyonda      Afganistan’daki Amerikan güçleri, El Kaide ve Taliban artıklarına karşı operasyonlarını sürdürüyor. Kabil’in 80 km. güneydoğusundaki Narizah bölgesinde ABD’deki Fort Campbell’deki üslerinden gelen paraşütçüler, yerli halkın meraklı bakışları altında "hassas bölge taraması" yaptılar. 
     



 DÜNYA 












</TEXT>
</DOC>
