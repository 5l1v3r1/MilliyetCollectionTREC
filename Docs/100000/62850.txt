<DOC>
<DOCNO> 62850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/18/ekonomi/eko02.html </URL>
<DATE> 2002/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Krizden çıkış başladı 
</HEADLINE>
<TEXT>

Tofaş CEO’su Jan Nahum, ekonomide iyiye gidişin başladığını belirterek, 2002 yılı beklentileri konusunda ortakları Fiat Auto ile tam bir uyum içinde olduklarını söyledi 
     EKONOMİ SERVİSİ 

     Tofaş CEO’su Jan Nahum, bu yıl ekonomide ciddi gelişmeler olacağını belirterek, "Türkiye krizden çıkıyor" dedi. 
     2001 yılı faaliyetlerini değerlendirmek amacıyla Rahmi Koç Müzesi’nde bir basın toplantısı düzenleyen Nahum, "Bizce Türkiye’de ekonomi iyiye gidiyor. Bizce enflasyon düşüyor. Türk Lirası değer kazanmaya başladı. Otomotiv piyasası büyüyecek, Türkiye rekabet gücünü sürdürecek ve ihracatımız artacak. Her şey böyle devam ederse, biz bir çıkış yolu görüyoruz ve çıkmaya başladığımızı görüyoruz" diye konuştu. 
     Geçtiğimiz yıl özellikle kurlarla ilgili olarak Türk ekonomisine bakış açısından ortakları Fiat Auto ile aralarında farklar olduğunu hatırlatan Nahum, ancak 2002 yılına ilişkin beklentiler konusunda tam bir uyum içinde olduklarını söyledi. Nahum, "Önümüzdeki yıla bakarken, Fiat Auto ile bizim bakışımız tam çakışıyor. Tam bir uyum içindeyiz" dedi. 
     
     30 yılın en kötüsüydü’ 
     2001’de Türkiye’nin en büyük ekonomik krizlerden birini yaşadığını belirten Nahum, otomotivde iç üretim açısından da son 30 yılın en kötüsü olduğunu belirtti. Bu ortamda otomotiv endüstrisi ihracatının ve Tofaş’ın bir umut ışığı olduğunu kaydeden Nahum, krizlere rağmen yatırımlara da devam ettiklerini vurguladı. Nahum, "Geçen yıl gibi zor bir dönemde bile 60 milyon dolara yakın yatırım yaptık ve yatırımlar devam ediyor" dedi. Nahum, 2002’de 60 - 100 milyon dolar arasında yatırım yapmayı planladıkladığını açıkladı. 
     
2001 yılı cirosu 1 milyar dolar      Nahum, geçen yıl yaklaşık 1 milyar dolar ciro yaptıklarını açıkladı. Geçen yıl stokların tüketilmesi için büyük kampanyalar yapıldığını hatırlatan Nahum, "Çok aşırı kampanyalar gördük. Bu yıl kampanyalar azalacaktır" dedi. Bu yıl dolar bazında yüzde 15 - 20 ciro artışı hedeflediklerini belirten Nahum, bu yıl iç pazarın 175 bin adete çıkabileceğini söyledi. 
     
Doblo lokomotif, kuşlar’ da uçacak      Tofaş’ın 2001’deki faaliyetleriyle şampiyon olduğunu kaydeden Nahum, "700 milyon dolara yakın ihracatla şampiyon tereddütsüz Tofaş olmuştur. Bu performans eriştiğimiz rekabet gücünün ne denli ciddi olduğunu göstermekte" dedi. 
     İhracat dışında üretim, istihdam, borsa ve motor sporlarında da 2001 yılında Tofaş’ın şampiyon olduğunu belirten Nahum, 2002 yılında Doblo’nun ihracat konusundaki lokomotifliğinin devam edeceğini vurgulayarak, yeni versiyonlarının da piyasaya çıkmasıyla Avrupa’daki pazar beklentilerinin artacağını anlattı. 
     
     İhracat hedefi 850 milyon dolar 
     Bu yıl ihracat hedeflerinin 800 - 850 milyon dolar olduğunu açıklayan Nahum, kuş serisinin kaldırılmasının söz konusu olup olmadığına ilişkin bir soru üzerine de şöyle konuştu "Kuş serisini tam olarak kaldırmayacağız. Mısır’da piyasa lideri. Kuş serisine şaşılacak kadar değişik yerlerden talep gelmekte. Bu konuyu değerlendireceğiz." 
     
     



 EKONOMİ 














</TEXT>
</DOC>
