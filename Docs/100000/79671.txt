<DOC>
<DOCNO> 79671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/22/dunya/dun01.html </URL>
<DATE> 2002/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Analiz 
</HEADLINE>
<TEXT>
AB’ye selam, NATO’yla devam 
     KADRİ GÜRSEL Varşova - Brüksel 

     Gazeteci olarak, son günlerde görüştüğümüz Avrupalılardan hep aynı lafları duyuyoruz "AB üyeliğini unutun. Bu halinizle zaten giremezsiniz. Beklemiyoruz ya, kendinizi ileride AB normlarına uydursanız bile girmeniz çok zor. Oniki yeni üye alacağız ve onları sindirmekle uğraşırken bir de üstüne Türkiye gibi dev bir lokmayı yutmamızı mı bekliyorsunuz Nüfusunuz çok fazla, ekonomik ve sosyal sorunlarınız dağ gibi. Hem de Müslümansınız. Üstelik, Türkiye’nin AB üyeliğine sizi Avrupalı saymadıkları için karşı çıkan kesimler güçlü ve bunların olumlu yönde ikna edilmesi, hükümetlerin öncelikleri arasında yok. Siz önemli bir ülkesiniz, AB ile Asya arasında bir köprüsünüz. Güçlü, sağlam bir köprü olun, ortağımız olun, ama üyemiz olmanız çok zor, çok..." 
     Avrupa’nın Türkiye’ye gerçek yaklaşımı tam da yukarıda özetlediğimiz gibi. Siz, AB ülkelerinden diplomat ve yetkililerin Türkiye’de ara sıra basına verdiği cici demeçlere kanmayın. 
     Türkiye’nin yarım asırlık NATO üyeliği, Batı alemiyle tek kurumsal siyasi bağını oluşturuyor ve Avrupa bizi kulübünde istemediği için daha uzun yıllar oluşturmaya devam edecek. 
     Bu arada NATO da Soğuk Savaş sonrasında hızlı bir değişim süreci içinde. Kendisine yeni görevler ediniyor ve yeni üyelere açılıyor. NATO’ya 1999’da katılan üç ülkeden biri olan Polonya diğer ikisi Macaristan ve Çek Cumhuriyeti ve ittifakın merkezi Brüksel’de bu değişim hakkında birinci elden bilgilenme olanağı bulduk. 
     
     Türkiye’ye yine aktif rol 
     Soğuk Savaş yılları boyunca üye ülkelerin topraklarının Varşova Paktı’ndan gelecek bir saldırıya karşı savunmasını üstlenen ittifak, bu temel görevine 90’lı yıllarda "bölgesel güvenliğin sağlanması" boyutunu da ekledi. Etnik çatışmaların patlak verdiği Balkanlar’da devreye girdi ve tarihindeki ilk silahlı harekatı 1999’da Sırbistan’a karşı düzenledi. 11 Eylül saldırılarının ardından ittifakın görevlerine bir üçüncüsü ekleniyor artık Kitlesel imha silahları tehdidi ve uluslararası terörizmle mücadele. Bu konuda NATO’nun üzerinde çalıştığı doktrinin kasım ayındaki Prag zirvesinde kabul edilmesi bekleniyor. 
     Türkiye, ilk iki görevde önemli roller üstlendi ve yeni dönemde de yeni görevler üstlenecek. Kitlesel imha silahları ve terör üreten bölgelere olan coğrafi yakınlığının yanı sıra güçlü ordusu ve terörle mücadele alanındaki eşsiz birikimi Türkiye’yi yeni dönemde de NATO’nun kilit üyesi konumunda tutacak. 
     Dokuz ülke daha NATO’nun kapısında bekliyor Baltık’tan Litvanya, Letonya ve Estonya, Slovakya, Slovenya, Arnavutluk, Makedonya, Romanya ve Bulgaristan... Avrupa’daki "istikrar alanı"nı genişletmek isteyen ittifak "ortak değerler"i benimseyen tüm ülkeleri üye kabul etmeye, - özellikle de 11 Eylül’den sonra - sıcak bakıyor. Bunda ABD’nin "açık kapı" politikasının da büyük payı var. NATO, bir "siyasi ittifak" olma özelliğini bugünlerde ön planda tutuyor. 
     NATO’ya hangi ülkelerin üye olacağı Prag zirvesinde belli olacak. Kesin olan, Arnavutluk ve Makedonya’ya "bekle" deneceği... Diğer ülkeler için kimse kesin konuşmuyor. Türkiye ise Bulgaristan ve Romanya’nın üyeliğini destekliyor. Birçok nedenle... Bu iki ülke Türkiye’nin NATO’daki diğer ortaklarıyla coğrafi devamlılık sağlayacak savunma altyapılarının modernizasyonunda Türkiye’ye iş imkanları doğabilecek, Balkanlar’da Yunanistan’ı dengeleyebilecekler... 
     



 DÜNYA 










</TEXT>
</DOC>
