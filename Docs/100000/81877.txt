<DOC>
<DOCNO> 81877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/03/son/sondun44.html </URL>
<DATE> 2002/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz "Hedefimiz önümüzdeki yıl AB müzakerelerini başlatmak" 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, ''Hedefimiz önümüzdeki yıldan itibaren AB'ye tam üyelik müzakerelerini başlatmaktır'' dedi. 
     Yılmaz, Köln Üniversitesi'nin davetlisi olarak bugün geldiği Almanya'nın Köln kentinde, Anavatan Dernekleri Avrupa Federasyonu'nda, dernek yönetim kurulu üyeleri ile biraraya geldi. 
     Yılmaz, burada yaptığı açıklamada, Brüksel'de yapılan konvansiyon toplantılarına hükümet adına kendisinin katıldığını hatırlatarak, Brüksel'de bu ay içinde yapılacak, AB'nin gelecekte nasıl bir yapıya kavuşması gerektiğine ilişkin toplantıyla AB'nin kendi organlarının yetkileri, birlik ve ulusal devletlerin ilişkileri konusunda bu konvansiyonun fikir platformu oluşturmakta olduğunu söyledi. 
     Bu konuda nihai kararın, 2004 yılında yapılacak AB devlet ve hükümet başkanları toplantılarında verileceğini ifade eden Yılmaz, şöyle devam etti 
     ''Biz Türkiye olarak AB'nin geleceği konusundaki görüşlerimizi bu konvansiyon aracılığıyla dile getiriyoruz. 
     Umuyorum ki, şu anda tarihinin en önemli noktasında bulunan Türkiye-AB ilişkileri bütün mevcut zorluklara rağmen önümüzdeki dönemde daha olumlu bir noktaya varacaktır. Bunun için öncelikli hedefimiz de önümüzdeki yıldan itibaren tam üyelik müzakerelerine başlamaktır.'' Yılmaz, Almanya'daki Türk vatandaşlarının Merkez Bankası'ndaki kredi mektuplu tevdiat hesaplarından elde etikleri faiz gelirlerinin vergilendirilmesi konusunda Alman maliyesi ile karşılaştıkları sorunun, Maliye Bakanı Sümer Oral'ın başkent Berlin'de Alman Maliye Bakanı Hans Eichel ile yaptığı görüşmeden sonra belirli bir çözüme kavuştuğunu söyledi. 
     Bu konuda kötü niyet ve kastın bulunmadığını, Alman Maliye Bakanı'nın da bunu ifade ettiğini belirten Yılmaz, pişmanlık başvurusunda bulunulması halinde Türkiye'de vergi kesildikten sonra kalan kısmın Almanya'da vergilendirileceğini ve böylece 10 yıla kadar zamana mal olan mağduriyetlerin önlenmiş olacağını kaydetti. 
     Yılmaz ayrıca, Anavatan derneklerinin Anavatan Partisi ile yakın ilişki içerisinde çalıştığını belirterek, Anavatan Dernekleri Avrupa Federasyonu Başkanı Aydın Yardımcı'nın, ANAP MKYK'sına da seçildiğini ifade etti. 
     Yardımcı'nın her ay yapılan toplantılara katıldığını kaydeden Yılmaz, bu toplantılarda bilhassa Almanya'daki vatandaşların güncel sorunlarıyla ilgili bilgi verdiğini ifade ederek, ''Biz de böylece vatandaşlarımızın Türkiye'deki taleplerini hükümete iletmiş oluyoruz'' dedi. 
     Yılmaz daha sonra, Anavatan derneklerinin yöneticileriyle bir toplantı yaptı. 
     





</TEXT>
</DOC>
