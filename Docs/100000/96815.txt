<DOC>
<DOCNO> 96815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/19/son/sonspo02.html </URL>
<DATE> 2002/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Anadolu takımlarından üç büyüklere gözdağı 
</HEADLINE>
<TEXT>

     Anadolu takımlarının temsilcileri, Galatasaray, Fenerbahçe ve Beşiktaş gibi büyük kulüpler ile Anadolu takımları arasında sadece para konusunda uçurum oluştuğu kanaatindeler. 
     Türkiye Spor Yazarları Derneği Ankara Şubesi'nce düzenlenen 4'lü futbol turnuvasına katılacak Gençlerbirliği, Ankaragücü, Diyarbakırspor ve Elazığspor'un temsilcileri yaptıkları açıklamalarda, Anadolu takımlarının maddi bakımdan 3 büyük kulübün çok gerisinde, ancak futbol olarak da onlardan aşağı kalmayacaklarını söylediler. 
     Gençlerbirliği Yönetim Kurulu Üyesi Hulisi Demir, Gençlerbirliği'nin bu sezonki hedefinin Avrupa Kupaları'na katılmak olduğunu belirterek, ''Hedef Avrupa Kupaları'na katılmak. Bunun için iyi bir teknik ekibimiz var. Bu sezonun en flaş kadrolarından birisine sahibiz'' dedi. 
     Demir, Galatasaray, Fenerbahçe ve Beşiktaş ile aralarında sadece para bakımından uçurum oluştuğunu ifade ederek, ''Galatasaray, Fenerbahçe ve Beşiktaş sadece para harcıyorlar. 3 büyükler ile bizim aramızda sadece para konusunda uçurum olur, futbolda olmaz'' diye konuştu. 
     
     ANKARAGÜCÜ ÇITAYI YÜKSELTMEK İSTİYOR 
     Ankaragücü Kulübü Yönetim Kurulu Üyesi Leven Doğan, Ankaragücü'nün, son 2 yılda yakalanan başarının devam ettirilmesini hedeflediğini söyledi. 
     Levent Doğan, şöyle konuştu 
     ''Ankaragücü'nün hedefi, son 2 yılın başarısını tekrarlamak. Artık yakaladığımız başarının kalıcı olmasına çalışacağız. Bunun içinde çıtayı yukarı taşımak ve yükseltmek istiyoruz. Sezon öncesi TSYD turnuvası bizim için iyi bir sınav olacak. Takımın son durumunu da bu turnuvada görme olanağını bulacağız. Eksiklerimizi tespit ederek takviyelerimizi yapacağız.'' Doğan, flaş tarnsferlerle başarının doğru orantılı olmadığına da değinerek, ''Galatasaray, Fenerbahçe ve Beşiktaş her sene flaş transferler yapıyorlar, ancak başarılı olamıyorlar. Bu sezon da Anadolu takımlarıyla, 3 büyüklerin aralarında çok büyük uçurumun olacağı fikrine katılmıyorum'' dedi. 
     
     KAYA ''3 BÜYÜKLERİN KORKULU RÜYASI ANADOLU'' 
     Dyarbakırspor Kulübü Başkanı Ali İhsan Kaya da, hedeflerinin ilk 5 takım arasında ligi bitirmek olduğunu vurgulayarak, şunları söyledi 
     ''Bu sene daha iyi takım oluşturduk. Hedefimiz ilk 5 takım arasına girerek, UEFA Kupası'na katılmak. 3 büyük kulübümüz gibi yüksek bütçelere sahip değiliz. Bütün takımı 8 milyon dolara kurduk. Herşeye rağmen Anadolu kulüpleri 3 büyüklerin korkulu rüyası olmaya devam edecek.'' 
     
     ELAZIĞSPOR, İDDİALI GELİYOR 
     Elazığspor Kulübü 2. Başkanı Baki Aydın ise, bu sezon çıktıkları Birinci Süper Ligde sadece kalıcı olmayı değil, ligi ilk 3 veya ilk 5 takım arasında bitirmeyi de hedeflediklerini bildirdi. 
     Aydın, hedeflerinin büyüklüğünün nedenini amatör ruhla ve özveriyle oynayan futbolcularına güvenmelerine bağladıklarını vurgulayarak, ''Elazığspor'un hedefi ilk 3 veya 5 takım arasında ligi tamamlamak. Ana hedef ise ilk 10'un üzerinde yer almak. Yaptığımız transferler çok isabetli. Büyük paralar harcayarak, çok büyük başarılar elde edileceğine inanmıyorum'' dedi. 
     





</TEXT>
</DOC>
