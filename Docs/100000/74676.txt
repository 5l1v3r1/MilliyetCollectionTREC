<DOC>
<DOCNO> 74676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/son/sondun27.html </URL>
<DATE> 2002/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Paris'te bu kez öğretmenler türbanlı öğrenciyi protesto etti 
</HEADLINE>
<TEXT>

     Paris yakınlarındaki Seine-Saint-Denis bölgesinde bulunan bir lisede görevli öğretmenler, bir kız öğrencinin türban ve çarşafla derslere girmesine izin verilmesini protesto için dersleri boykot etti. 
     Leonardo Da Vinci Lisesi'nde görevli öğretmenlerin, geçen Çarşamba günü başlattığı boykotun, okul idaresi ve Milli Eğitim Müdürlüğü arasında varılan anlaşma sonucu bugün sona ereceği bildirildi. 
     
     Renkli yemeniye izin 
     Söz konusu anlaşma gereği, kız öğrencinin siyah türban yerine, saçını örten renkli yemeniyle deslere girmesine izin verilecek. 
     Anlaşma gereği, ismi açıklanmayan öğrenci, beden eğitimi ve laboratuvar derslerine ise güvenlik gereği mutlaka başı açık girecek. 
     Söz konusu öğrenci, daha önce türban ve çarşafla derslere girdiği gerekçesiyle okuldan atılmış, ancak Milli Eğitim Müdürlüğü'nün şartlı kararı gereği tekrar okula devam etmesine izin verilmişti. 
     Öğrencinin, Milli Eğitim Müdürlüğü'ne türban ve çarşaf yerine, sadece hafif bir eşarpla okula geleceği yolunda söz vermesine rağmen, eski tutumunu sürdürmesinin öğretmenlerce ''tahrik'' olarak yorumlandığı ve söz konusu boykotun başlamasına neden olduğu bildirildi. 
     Fransa'da 1993 yılında, liselerde öğrencilerin dini obje ve işaretleri ön plana çıkaran giysi ve takılarla derslere girmesi yasaklanmıştı. 
     Söz konusu yasağın, ülke genelinde okullarda farklı yorumlanması, Danıştay'a konuyla ilgili birçok başvurunun yapılmasına yol açmıştı. 
     






</TEXT>
</DOC>
