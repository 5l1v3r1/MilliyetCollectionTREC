<DOC>
<DOCNO> 65344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/01/yasam/yas05.html </URL>
<DATE> 2002/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Viagra gibi kalp cihazı 
</HEADLINE>
<TEXT>

Tesadüf sonucu anlaşıldı ki kalp hastalarının tedavisinde kullanılan bir yöntem, iktidarsızlık çeken erkekleri sağlığına kavuşturuyor... 
     AYŞEGÜL AYDOĞAN İstanbul 

     Kalp hastalıklarının tedavisinde önemli bir yer tutan EECP Dışarıdan arttırılmış diastolik geri basınç yöntemi iktidarsız erkeklerin imdadına hızır gibi’ yetişti. 
     Kalp hastalarında doğal by - pass’ yöntemi olarak kullanılan EECP’nin kalbin yanı sıra cinsel organa giden kan miktarını artırdığı tıpkı Viagra’nın bulunuşu gibi bir tesadüf sonucu tespit edildi. 
     
     20 seansta işlem tamam 
     İstanbul Memorial Hastanesi ve Ankara Medkar Kalp Tanı ve Tedavi Merkezi’nde kullanılan EECP, dört iktidarsız erkekte denendi ve sonuçlar başarılı oldu. Doktorlar, yurtdışında yapılan çalışmalarda tedavinin yüzde 80’in üzerinde başarı sağladığını söylüyor. 
     Medkar’dan Dr. Atilla Şengül, cihazın kullanıldığı kalp hastalarında seksüel aktivitelerin arttığını belirtirken, Memorial Hastanesi doktorlarından Erdoğan Aygar, EECP’nin iktidarsız hastalarda 20 seansta sonuç verdiğini kaydetti. 
     
     Biraz pahalı ama değer 
     Aynı zamanda iktidarsızlık şikayeti de olan kalp hastalarında EECP’nin etkisinin bir rastlantı sonucu ortaya çıktığını söyleyen Dr. Aygar şunları söyledi "İktidarsızlık sorunu olan kalp hastalarımız bu şikayetlerinin de iyileştiğini söylüyor. Biz kalp hastalığı olmaksızın iktidarsızlık sorunu olan bir işadamı hastamızı 4 haftada iyileştirdik. Eğer iktidarsızlık, kanlanma azalmasına bağlıysa EECP ile tedavi ediyoruz. Son derece basit, yan etkisiz, proteze ve ilaca gerek duymadan iktidarsızlığı tedavi ediyor." 
     EECP’nin ücreti ise seans başına 115 - 125 dolar yaklaşık 165 - 175 milyon lira arasında değişiyor. 
     
EECP nasıl çalışıyor      Pompa sistemiyle çalışan cihaz, bacak, kollar ve karın bölgesine sarılan özel hava torbalarının şişip sönmesi prensibine dayanıyor. Böylece kan dolaşımı vücudun alt bölgesinden üst bölümüne doğru çıkarak kalbe giden kan miktarını artırıyor. Araştırmayı yapan doktorlar, metodun hiçbir riskinin olmadığını savunuyor. 
     



 YAŞAM 




















</TEXT>
</DOC>
