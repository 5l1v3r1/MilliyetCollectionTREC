<DOC>
<DOCNO> 90804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/son/sontur03.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Melih Gökçek, pazar günü resmen DP'li olacak 
</HEADLINE>
<TEXT>

     Ankara Büyükşehir Belediye Başkanı Melih Gökçek, Pazar günü Tandoğan Meydanı'nda düzenleyecekleri mitingle resmen Demokrat Parti'de DP siyaset yapmaya başlayacağını söyledi. 
     Melih Gökçek, mitinge yurdun dört bir yanından katılım olacağını bildirdi. 
     DP'nin, 19 Mayıs Atatürk'ü Anma Gençlik ve Spor Bayramı dolayısıyla düzenlediği gençlik şöleniyle DP'ye fiilen katıldığını hatırlatan Gökçek, ''Pazar günü Tandoğan Meydanı'nda 17.00'da düzenlenecek mitingle resmen DP'ye katılarak, bu partide siyaset yapmaya başlayacağım'' dedi. 
     Gökçek, çalışmalarının ve hazırlıklarının son aşamaya geldiğini ifade ederek, ''Benim DP'de resmen siyaset yapmaya başlamamın ardından da her hafta yeni bir grup partiye katılacak'' diye konuştu. İlk olarak, İzmir Büyükşehir belediyesi eski başkanı Burhan Özfatura, Konya Bağımsız Milletvekili Hüseyin Arı, İçişleri Bakanlığı eski müsteşarı Teoman Ünüsan'ın partiye katılacağını bildiren Gökçek, partiye katılacak her ismi zamanı geldiğinde açıklayacağını ifade etti. 
     Melih Gökçek, seçim tarihi ilan edilir edilmez, DP'nin ilk kongresini yapacağını belirterek, kongrede genel başkan olarak Türkiye'ye hizmet etmeye talip olacağını söyledi. Türkiye'nin kalkınması için çeşitli projeler hazırladıklarını kaydeden Gökçek, yapamayacakları şeyin sözünü vermeyeceklerini vurguladı. 
     DP'nin Adnan Menderes ve Turgut Özal'ı örnek aldığını kaydeden Gökçek, DP'nin, milliyetçi, muhafazakar, sosyal adaletçi ve demokrat bir parti olduğunu ifade etti. 
     Gökçek, Büyükşehir Belediye Başkanlığı görevinin başında olduğunu da belirterek, seçimlere üç ay kala görevini bırakacağını sözlerine ekledi. 
     





</TEXT>
</DOC>
