<DOC>
<DOCNO> 71282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/07/son/sondun12.html </URL>
<DATE> 2002/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de biyolojik saldırılara karşı kova ve deterjanlı önlem 
</HEADLINE>
<TEXT>

     İngiltere'de yayımlanan The Guardian gazetesi, 11 Eylül'de ABD'de yaşanan terör eylemlerinin ardından giderek artan kimyasal ve biyolojik saldırı korkusuna karşı İngiliz devlet kurumlarında ''kovalı-deterjanlı'' bir önlemler paketinin devreye sokulduğunu bildirdi. 
     Aralarında itfaiye yetkililerinin de bulunduğu bir grup acil yardım uzmanının konuyla ilgili paketi hazırlamak için biraraya geldiği ve sonuçta ortaya çıkan 8 maddelik pakette bu tür bir saldırıdan korunmak için önerilen önlemlerin ilk sırasını bir ''plastik kova''nın aldığını belirten Guardian, biraz alaycı bir tutum takındı. 
     Guardian, şarbon, sarin gazı, çiçek hastalığı virüsü veya ebola virüsü gibi öldürücü bir virüsle yapılacak saldırıdan korunmak için artık her İngiliz devlet kurumunun genelge gereği bir plastik kova ile sağlam ve kalın bir temizlik süngeri edinmelerinin kaçınılmaz olduğunu anlattı. 
     Gazete, listenin üçüncü sırasında çamaşır suyu, döndüncü sırasında ise deterjan bulunduğunu, portatif şişme havuzların da virüsten etkilenen sıvıların içinde toplanabilmesi için listeye eklenen cisimlerden biri olduğunu kaydetti. 
     Virüsle temas eden giysinin bir an önce kesilip çıkarılması için iyi kesen bir makasın da bulunduğu listede, bir gaz maskesi ile deterjan veya çamaşır suyu için bir ölçü kabı da yer alıyor. 
     İtfaiye örgütü şefi Graham Meldrum tarafından yazılan genelgede, bütün kurumların bu önlem paketini edinmelerinin yanı sıra itfaiye erlerinin de saldırı bölgesine listede yer alanları bir an önce götürecekleri belirtildi. 
     






</TEXT>
</DOC>
