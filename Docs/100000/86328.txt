<DOC>
<DOCNO> 86328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/27/son/sondun05.html </URL>
<DATE> 2002/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
FIFA kondoma lisans vermiyor 
</HEADLINE>
<TEXT>

     FİFA'nın, 2002 Dünya Kupası çerçevesinde satışa sunulmak istenen kondomlar için lisans vermediği bildirildi. 
     Japon Asahi Shimbun gazetesinin haberine göre, hatalı üretilme olasılığı bulunan bir kondomun kullanıcısı tarafından dava edilmek korkusuyla FİFA, kendi onayını gerektiren kondomların satışını engelliyor. 
     FİFA'nın bu kararının, Fransa 98'in lisansını alarak medyanın ilgi odağı haline gelen Okamoto Endüstri Şirketi'ni hayal kırıklığına uğrattığı kaydedildi. 
     Geçen dünya kupasının FİFA ruhsatlı kondomlarının üreticilerinden Okamoto Endüstri Şirketi, 2002'nin de lisanslı üreticisi olmak için, bu kararın bir kez daha gözden geçirilmesi istemiyle FİFA'ya başvurdu. 
     Şirketin Genel Planlama Bölümü Başkanı Toshiaki İshii, ''Bu işi gerçekten yapmak istiyoruz. Bir önceki dünya kupasından büyük tecrübemiz var ve bu dünya kupasının da lisansını almak istiyoruz. 
     98'de satışlar çok yüksek değildi ama muhteşem bir halkla ilişkiler 
     çalışmasıydı'' diye konuştu. 
     FİFA'nın lisanslardan sorumlu yetkilisi Guy-Laurent Epstein ise kuruluş onaylı condomların üzerinde, ''Ahlaki ve tıbbi yükümlülük, FİFA kondomlarını kullananların AIDS hastalığına yakalanmayacağını garanti edemeyiz'' uyarısının bulunduğunu söyledi. 
     Okamoto şirketinin, bu dünya kupasında, 98'deki satışın iki katı, yani 9 milyon dolayında satış olacağını tahmin ettiği bildirildi. 
     İshii, FİFA'nın çok yüksek bir yayın geliri elde ettiğini, bu nedenle de düşük gelir getiren ticari işlerin zahmetine katlanmak istemediğini iddia etti. 
     Epstein ise Okamoto şirketinin pazarlama, finansman, etik ve hastalıktan koruyuculuk sorunlarının nasıl üstesinden geleceği gibi konularda detaylı bir teklif getirmesi halinde, FİFA'nın kararını tekrar gözden geçirebileceğini söyledi. 
     FİFA onaylı dünya kupası ürünlerinin genel pazar cirosu içerisinde, kondomun çok küçük bir yüzdeyi temsil ettiği belirtildi. 
     -1,5 MİLYAR DOLAR CİRO BEKLENTİSİ- FİFA, 2002 için onayladığı perakende malların cirosunun, Fransa 98'in yüzde 25 daha fazlasına denk gelen 1.5 milyar dolar olacağı 
     kaydedildi. 
     FİFA, bu cirodan yüzde 5 telif hakkı ücreti alacak. Kondom satışlarının FİFA'nın gelirleri içinde önemli bir yer tutmasa da, Japonya söz konusu olduğunda çok cazip bir ürün olduğu belirtildi. 
     Dünyada kondom kullanan evlilerin yüzde 20'sinin yaşadığı Japonya'nın, bu özelliğiyle dünyanın en büyük kondom pazarı olduğu kaydedildi. 
     Epstein, FİFA kondomunun 2006'da Almanya'da düzenlenecek Dünya Kupası'nda geri dönmesinin söz konusu olabileceğini söyledi. 
     Tişört ve şapka gibi esas ürünlerden biri olarak değerlendirilmediği için, kuruluşun kondoma lisans vermeye rıza gösterme konusunda ihtiyatlı tavrını koruduğu belirtildi. 
     FİFA lisans yetkilisi Epstein, ''Çok spesifik bir ürün. Futbolla doğrudan alakalı bir şey değil. Doğru bir şekilde yapıldığından emin olmak istiyoruz ve duruma göre karar vereceğiz'' dedi. 
     





</TEXT>
</DOC>
