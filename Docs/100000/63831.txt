<DOC>
<DOCNO> 63831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/23/son/sontur09.html </URL>
<DATE> 2002/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Düğün fotoğraflarında erotizm modası 
</HEADLINE>
<TEXT>

     Klasik düğün fotoğrafları yerine albüm ve duvarlarını farklı fotoğraflarla süslemek isteyen yeni evli çiftler, birbirinden ilginç pozlar verdikleri değişik mekanlarda fotoğraf çekimleri yaptırarak, profesyonel modellere taş çıkartıyorlar. 
     İzmir Fotoğrafçılar Odası Başkanı Reşat Akmaz, fotoğraf sanatında 50 yıldan bu yana süren klasik ve kompozisyon ekliği içindeki fotoğrafların artık çok fazla tercih edilmediğini söyledi. Akmaz, ''Eskiden Türkiye'de basma kalıp fotoğraflar vardı. Çiftler yan yana gelir ya da el ele tutuşurdu. Tüm düğün fotoğrafları birbirinin aynıydı'' dedi. Fotoğrafçılık sanatında günün gelişen teknikleri ile birlikte farklı poz ve kompozisyonlar arayışlarının da başladığını özellikle son 5 yılda bu konuda hayli yol alındığını anlatan Akmaz, şöyle konuştu 
     ''Artık çağ gerçek anlamda değişiyor. İnsanların birbirine yaklaşımları da farklı. Artık görgüler, ananeler değişti, yerini estetik kaygısı aldı. Müşteri düğün fotoğrafı için farklı isteklerle geliyor. Bir çelengin önünde ele tutuşup fotoğraf çektirmek istemiyor. 
     Yakınlarına, ileride çocuklarına farklı bir anı bırakmak istiyor. 
     Bizim de işlerimiz çoğaldı. Stüdyolar artık genç çiftler için adeta profesyonel model çekimleri gibi çalışıyor.'' İzmir'de 700'den fazla stüdyodan 4'ünün tamamen ''gelin fotoğrafı'' denilen düğün fotoğrafları üzerine çalıştığını kaydeden Akmaz, ''erotik pozlar'' eleştirilerini ise haksız bulduğunu belirterek şöyle konuştu 
     ''Müşteri istiyorsa fotoğrafçı, bunu çekecektir. Bu tamamen arz-talep ilişkisidir. Gelin eteğini kaldırdı ya da damatla öpüşüyor diye buna erotik fotoğraf demek doğru değil. Bu tamamen bir bakış açısıdır. Ben buna sanat derim, başkası kabul etmeyebilir. Bu anlayış meselesidir. Artık klasik fotoğraf devri kapandı.'' 
     
     Ünlülerden etkileniyorlar 

     İzmir Ticaret Odası Meclis Üyesi ve Fotoğrafçılık Meslek Komitesi Üyesi Nuri Talat Demren ise bu modanın tamamen ''özenti'' ile başladığını söyledi. 
     Demren, müşterilerin bazılarının bu taleple kendilerine geldiğini, bazılarının ise fotoğrafçılar tarafından teşvik edildiğini anlatarak, bunun moda haline gelmesinde, ünlü çiftlerin medyaya verdiği özel pozların, manken ve fotomodellerin verdiği pozların da etkili olduğunu kaydetti. Nuri Talat Demren, ''Bu fotoğraflar genellikle albüm olarak hazırlanıyor bazıları ise duvara çerçeveletip asılmak için isteniyor. 
     Bir albüm 200 milyon liradan 500 milyon liraya kadar farklı fiyatlarda hazırlanabiliyor'' dedi. 
     
     Gelinlik ve smokinle denize girenler 

     Kendilerine farklı kompozisyon tasarıları ile gelen müşteriler olduğunu bazılarının ise çekimi tamamen kendilerine bıraktığını anlatan Liz Fotoğraf Stüdyosu sahibi Ünal Ateş de, ''Herkesin anlayışı farklı, bazısı eşinin elini bile tutmazken, bazısı en cüretkar pozları vermek istiyor'' dedi. 
     Stüdyo Gelin'in sahibi Özer Bahçeli ise bazı müşterilerin dış mekanlarda çekim istediklerini deniz kıyısı, bazı doğal güzelliğe sahip yerlerin tercih edilebildiğini bildirdi. Bahçeli, bazı müşterilerinin öpüşürken, sarılmış görüntülenmek istediklerini, üzerlerinde gelinlik ve smokin olan bu çiftlerin ''çılgınca'' olarak nitelendirilebilecek istekleri ile de karşılaştıklarını anlattı. 
     Bahçeli, bazı çiftlerin gelinlik ve smokinle denize girdiğini bunun fotoğrafını çektirmek istediğini de belirtti. 
     






</TEXT>
</DOC>
