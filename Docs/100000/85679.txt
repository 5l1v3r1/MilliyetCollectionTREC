<DOC>
<DOCNO> 85679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/23/son/sondun36.html </URL>
<DATE> 2002/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan uçakları Irak askeri birimlerini vurdu 
</HEADLINE>
<TEXT>

     Amerikan askeri yetkilileri, bu hafta içinde ikinci kez Irak'ın askeri birimlerini vurduklarını açıkladı. 
     Florida'daki ABD Askeri Komutanlığı'ndan yapılan açıklamada, Irak'ın 15 günde üçüncü kez devriye gezen Amerikan uçaklarına karadan havaya füze atışında bulunduğu, bunun üzerine dün gece karşılık verildiği belirtildi. 
     ABD'nin açıklamasında, Amerikan savaş uçaklarının Talil yakınlarındaki füze kontrol ve uçak merkeziyle, Nasıriyah'daki uçaksavar füze sistemini vurduğu bildirildi. 
     Açıklamada, ABD'nin Irak askeri birimlerini vurmasının amacının, Irak'ın güneyindeki uçuşa yasak bölgede devriye gezen Amerikan ve İngiliz uçaklarına yönelik tehdidin azaltılması olduğu kaydedildi. 
     Amerikan uçakları, Pazartesi günü de güneydeki bir Irak hava savunma sistemine ateş açmıştı. 
     





</TEXT>
</DOC>
