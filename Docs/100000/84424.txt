<DOC>
<DOCNO> 84424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/dunya/dun03.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Atina’nın AGSP inadı Avrupa Birliği’ni tıkadı 
</HEADLINE>
<TEXT>

     YORGO KIRBAKİ Atina 

     Yunanistan Başbakanı Kostas Simitis, AB Dönem Başkanı İspanya’nın Başbakanı Jose Maria Aznar’ın önerdiği Avrupa Güvenlik ve Savunma Politikası AGSP için uzlaşıcı çözüm formülünü reddetti. 
     Aznar’ın mektubu pazartesi günü Atina’ya ulaştı. İspanya başbakanına gönderilen cevap ise "öneri tatmin edici değil" şeklinde oldu. 
     
     Edinilen bilgilere göre, İspanya Başbakanı, AGSP için Atina’nın inadını kırmak amacıyla "Ankara mutakabatı"nın hiçbir değişiklik yapılmadan kabul edilmesini, buna karşı Yunanistan’ın bu konuya bakış açısına Haziran ayında Sevilla’daki AB zirvesi kararlarında AB - NATO ilişkilerine değinilirken yer verilmesini önerdi. 
     Atina’nın red cevabı Dışişleri Bakanı Yorgos Papandreu tarafından İspanyol meslektaşı Pike’ye iletildi. Aznar’ın mektubundan birkaç gün önce de AB’nin ortak dış ve savunma politikası yüksek temsilcisi Javier Solana, Başbakan Simitis’e "Ankara mutabakatı"na dokunulmadan, kendisinin ve Nato Genel Sekreteri’ne Yunanistan’ın görüşlerini içeren bir mektup yazmasını önermiş, Yunan başbakanı bu öneriye de red cevabı vermişti. 
     
     "Ankara mutabakatına"ne göre, kurulması planlanan "Avrupa Acil Müdahale Gücü" Türkiye’nin güvenliğini doğrudan ilgilendiren Kıbrıs ve Ege konularında müdahil olmayacak. 
     NATO altyapısının AB tarafından kullanılmasını imkansız kılan Yunan yaklaşımı nedeniyle, NATO’nun Makedonya’da sürdürdüğü barışı koruma operasyonunu AB’nin öngörüldüğü gibi haziran ayında devralması mümkün görünmüyor. 
     



 DÜNYA 












</TEXT>
</DOC>
