<DOC>
<DOCNO> 59366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/28/ekonomi/eko04.html </URL>
<DATE> 2001/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
SARAR, ANKARA’DA ÖLÇÜLERİ ALIP, ESKİŞEHİR’DE TAKIM ELBİSE ÜRETİYOR 
</HEADLINE>
<TEXT>
Kumaşı alıp geliyorum paşam 
Erkek giyimin önde gelen isimlerinden Sarar, üst düzey komutanlar, siyasetçiler ve bürokratlar için Ankara timi’ kurdu 
     EYLEM TÜRK Eskişehir 

     Eskişehir’de faaliyet gösteren Sarar, "Ankara timi" kurdu. Siyasetten iş dünyasına birçok kesimin tercih ettiği Sarar, genarellerin de gözde markası oldu. Genelkurmay Başkanı’ndan, kuvvet komutanlarına, bugüne kadar pekçok ordu mensubunu giydiren firma, siyasileri de içeren müşteri grubu için bir "Ankara ekibi" oluşturdu. 
     Siparişler üzerine Eskişehir’den Ankara’ya giden bu ekip, müşterilerinin, tercihleriyle beden ve boy ölçülerini alarak, tesislere getiriyor. Hazırlanan kıyafetleri müşterilere götürmek için tekrar Ankara’ya giden ekip, son rötuşları de burada yapıyor. Sürekli müşterilerin ölçülerini bilgisayarda saklayan yetkililer, bu sayede satış işlemini hızlandırıyor. 
     
     Alışveriş merkezi kuracak 
     Sarar, ayrıca yeni yılla birlikte yeniden yapılanma için de harekete geçti. Önümüzdeki yıl, ihracat ağırlıklı çalışmaya başlayacaklarını söyleyen Sarar’ın sahibi Cemalettin Sarar, yeni sektörlere girmeyi düşündüklerini anlattı. Bunlar arasında gıda, perakende, besi ve tarım olduğunu açıklayan Sarar, Bozüyük’te bir alışveriş merkezi kurmayı düşündüklerini söyledi. Bu yıl 100 milyon dolarlık ciro gerçekleştireceklerini kaydeden Sarar, "Aria’nın Eskişehir ana bayisi olduk. Ayrıca Sarar, Eskişehir’de açtığı yeni mağazayla 31 mağazaya ulaştı. 2002 yılında iç piyasada ve dünyanın birçok bölgesinde mağaza açacağız" dedi. 
     
John emekliye ayrılıyor      Yeniden yapılanma döneminde en radikal değişimi reklamlarında yapacak olan Sarar, reklamlarının vazgeçilmeyen yüzü "John"u da değiştirecek, yerine Armani’nin mankeniyle çalışacak. İmaj yenilediklerini belirten Sarar, "John artık daha yaşlı kesime hitap eden koleksiyonlarımızın tanıtımlarında yer alacak. Genç bir yüzle piyasada olacağız. Yeniden yapılanma için 5 milyon dolarlık bir bütçe ayırdık" diye konuştu. 
     



 EKONOMİ 




















</TEXT>
</DOC>
