<DOC>
<DOCNO> 54949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/30/son/sontur14.html </URL>
<DATE> 2001/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak Büyükelçisi Hicazi Ankara'dan ayrıldı 
</HEADLINE>
<TEXT>

     Irak'ın Ankara Büyükelçisi, Türkiye'den ayrılışından önce, ülkesine görev süresinin dolması nedeniyle döndüğünü söyledi. 
     Büyükelçi Hicazi, Türkiye'den ayrılmadan önce, Esenboğa Havalimanı'nda gazetecilerin sorularını yanıtladı. 
     Irak yönetiminin hakkındaki iddialar nedeniyle kendisini geri çektiğine ilişkin haberlerin gerçeği yansıtmadığını savunan Hicazi, şunları söyledi 
     ''Bunların aslı yok. Ülkeme normal süreç çerçevesinde tayin oldum. 
     Görev sürem dolduğu için dönüyorum. Dönüşümün başka hiçbir olayla ilgisi olmadığını vurgulamak isterim.'' Hicazi, 11 Eylül saldırılarını düzenleyen teröristlerden Muhammed Atta ile görüştüğüne ilişkin haberlerin hatırlatılması üzerine de, ''Ne Türkiye içinde ne de dışında öyle bir ilişkimiz kesinlikle yok'' yanıtını verdi. 
     Türkiye-Irak ilişkilerinin çok iyi bir düzeyde olduğunu belirten Hicazi, ilişkilerin gelişmeye devam edeceğini de kaydetti. 
     Bu arada, Irak Ankara Büyükelçiliği yetkilileri, yeni büyükelçinin en kısa zamanda atanmasını beklediklerini kaydettiler. 
     Irak'ın Ankara Büyükelçiliği ile ilişkiler bir süre Maslahatgüzar düzeyinde sürdürülecek. 
     Büyükelçi Hicazi, 11 Eylül saldırılarının ardından, bu saldırıların sorumlularıyla görüştüğü yönünde iddialarla karşı karşıya kalmıştı. 
     Amerikan Newsweek dergisi, ABD'de 11 Eylül'deki saldırıları düzenleyen teröristlerden Muhammed Atta'nın, Nisan ayında, Hicazi ile Çek Cumhuriyeti'nin başkenti Prag'da görüştüğünü ileri sürmüştü. 
     The Wall Street gazetesi ve Amerikan Associated Press haber ajansı da Hicazi'nin, 1998'in Aralık ayında Afganistan'da Kandahar kentinde Suudi terörist Usame Bin Ladin ile görüştüğünü iddia etmişti. 
     






</TEXT>
</DOC>
