<DOC>
<DOCNO> 96667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/19/ekonomi/eko06.html </URL>
<DATE> 2002/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Zorlu İtalyanlarla görüşüyor 
</HEADLINE>
<TEXT>

Finansta büyüme kararı alan ve geçtiğimiz aylarda Avusturya Esbank AG’yi alan Zorlu Grubu, Avrupa’nın en büyük sigorta şirketlerinden İtalyan Generali ile bireysel emeklilik şirketi kurmak için görüşüyor 
     SONGÜL HATISARU 

     Geçtiğimiz aylarda Avusturya Esbank AG’yi bünyesine katan Zorlu Grubu, finans sektöründeki büyüme arayışlarını sürdürüyor. Dünyada birçok ülkeye mal satan ve 1 milyar dolarlık ihracatıyla dikkatleri çeken Zorlu Grubu’nun, finans sektöründe Avrupa’nın en büyük sigorta şirketlerinden biri olan İtalyan Generali ile görüşmelere başladığı belirtildi. 
     Zorlu Grubu ile İtalyan Generali’nin önümüzdeki dönemde sermaye piyasaları için çok önemli olacak bireysel emeklilik şirketi kurmak üzere başlattığı görüşmelerin temmuz ayı içinde sonuçlanacağı konuşuluyor. Finans sektöründeki kulislere göre görüşmeler olumlu sonuçlandığı takdirde iki grubun 20 trilyon lira sermayeyle ortak bireysel emeklilik şirketi kurması bekleniyor. Zorlu Grubu, Cumhuriyet tarihinin en ağır krizine nakitte girip yara almadan çıkan ender şirketlerden biri... Ancak Zorlu Holding Yönetim Kurulu Başkanı Ahmet Nazif Zorlu’nun gruptaki şirketlerin vizyonunu genişletecek yabancı stratejik ortaklıklara sıcak baktığı biliniyor. 
     Finans sektörünü stratejik olarak gören ve büyüme kararı alan Zorlu Grubu’nun geçtiğimiz aylarda da Tasarruf Mevduatı Sigorta Fonu’na TMSF geçen bankaların bazı şubelerini bu nedenle satın aldığı belirtildi. Grup, Avusturya Esbank AG’nin devir işlemleri için de Avusturya Merkez Bankası’nın iznini bekliyor. 
     
     Avrupa’nın devlerinden 
     Zorlu’nun son olarak görüşme masasına oturduğu Generali firması, 1831’de o dönem için önemli bir para sayılan 2 milyon florin sermaye ile kuruldu. Şu anda İtalya’nın en büyük ve Avrupa’nın dev sigortacılık firmalarından biri olan Generali, aynı zamanda dünya çapındaki faaliyetleri ile de uluslararası bir nitelik kazanmış durumda. İki dünya savaşından olumsuz etkilenen ancak toplarlanmayı başaran grup şu anda tüm kıtalarda faaliyetlerini sürdürüyor. 
     



 EKONOMİ 





















</TEXT>
</DOC>
