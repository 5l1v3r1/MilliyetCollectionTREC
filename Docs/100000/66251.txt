<DOC>
<DOCNO> 66251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/06/son/sontur04.html </URL>
<DATE> 2002/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Osman Bölükbaşı öldü... 
</HEADLINE>
<TEXT>

     Eski siyasetçilerden Osman Bölükbaşı, bir süredir tedavi gördüğü Ankara Üniversitesi Tıp Fakültesi Hastanesi'nde hayatını kaybetti. 
     Yaşına bağlı olarak çeşitli rahatsızlıkları nedeniyle uzun süredir yoğun bakımda bulunan Bölükbaşı, sabah saatlerinde vefat etti. 
     Ankara Üniversitesi A.Ü Tıp Fakültesi Dekanı Prof. Dr. Tümer Çorapçıoğlu, eski siyasetçilerden Osman Bölükbaşı'nın ''septik şok tablosu'' içine girdiğini ve bu nedenle kaybedildiğini söyledi. 
     Prof. Dr. Çorapçıoğlu, Bölükbaşı'nın bu sabah saat 05.30 civarında hayatını kaybettiğini söyledi. 
     Akciğer yetmezliği bulunan Bölükbaşı'nın solunum yetmezliği nedeniyle vefat ettiğini ifade eden Prof. Dr. Çorapçıoğlu, Bölükbaşı'nın uzun süredir hastanenin reanimasyon servisinde yoğun bakımda tutulduğunu belirtti. 
     Bölükbaşı'nın ölüm haberini alan oğlu Deniz Bölükbaşı hastaneye geldi ve yetkililerden bilgi aldı. 
     Hastaneye ilk gelen siyasetçi ise 9. Cumhurbaşkanı Süleyman Demirel oldu. Dekan Prof. Dr. Çorapçıoğlu'nun yanına giderek bir süre görüşen Demirel'in oldukça üzgün olduğu gözlendi. 
     
     Ülkemizin siyasetinde duayendi 

     Çıkışta gazetecilere açıklamalarda bulunan Demirel, Bölükbaşı'nın bir süreden beri burada tedavi gördüğünü anımsattı. 
     Bölükbaşı'nın ailesine başsağlığı dileyen Demirel, Bölükbaşı'nın 2.5 yıldır hem Numune Hastanesi'nde hem de İbni Sina Hastanesi'nde tedavi gördüğünü söyledi. Her iki hastanenin de personeline teşekkür eden Demirel, şöyle konuştu ''Sayın Bölükbaşı, ülkemizin siyasetinde duayendi. Yaşamakta olan en eski siyasetçiydi ve aynı zamanda ülkemizin fevkalade değerli renkli bir simasıydı. Yeri doldurulamaz, unutulamaz, büyük bir siyaset ve devlet adamıydı. Onun ailesine, sevenlerine, milletimize taziyede bulunuyorum. Milletimiz bir büyük evladını kaybetmiştir. Hayatını sadece bu ülkenin insanları ve bu ülke için yaşamıştır. Büyük bir milliyetçi, lider, vatanperver ve yiğit, kabadayı, yürekli, halkın sesiydi. Onu hep Anadolu fırtınası olarak tanıdık.'' Bu arada, Bölükbaşı'nın cenazesi yoğun bakım servisinden morga alındı. 
     
     Özgeçmişi 

     Türk siyasetinin renkli simalarından Osman Bölükbaşı, tedavi gördüğü İbni Sina Hastanesi'nde vefat etti. 
     Bölükbaşı'nın özgeçmişi şöyle 
     Hacıbektaş'ta 1913'de doğan Osman Bölükbaşı, Fransa'da Nancy Üniversitesi Fen Fakültesi Matematik Bölümü'nde öğrenim gördü. 
     Bölükbaşı, Türkiye'ye döndükten sonra Kandilli Rasathanesi'nde asistan ve Haydarpaşa Lisesi'nde öğretmen olarak görev yaptı. 
     Bölükbaşı, 1946'da Demokrat Parti'ye DP girerek, siyasete atıldı ve Parti Genel Müfettişliği'ne getirildi. 1947'de DP'den ayrılan Bölükbaşı, 1 yıl sonra Millet Partisi'nin MP kurucuları arasında yer aldı. 
     İsmet İnönü ve Celal Bayar'a komplo düzenlemek iddiasıyla 1949'da tutuklanan Bölükbaşı, bir süre sonra serbest bırakıldı. Bölükbaşı, 1950 Genel Seçimleri'nde Kırşehir'den MP'nin tek milletvekili olarak Meclis'e girdi. Ancak MP'nin, laikliğe aykırı davrandığı gerekçesiyle kapatılması üzerine bir grup eski MP'liyle Cumhuriyetçi Millet Partisi'ni CMP kurdu ve genel başkanlığa getirildi. 
     1954'de yeniden Kırşehir'den milletvekili seçilince DP hükümeti, 
     Kırşehir'i ilçe durumuna getirdi. Bu dönemde hükümete sert eleştiriler yönelten Bölükbaşı, Temmuz 1957'de TBMM'ye hakaretten tutuklandı. 
     Kırşehir'in Haziran 1957'de il statüsüne kavuşmasının ardından Ekim'deki seçimlerde Bölükbaşı ve CMP'li arkadaşları yine milletvekili seçildiler. 
     1958'de DP'ye karşı güçbirliği oluşturmak amacıyla CMP'nin Türkiye 
     Köylü Partisi ile birleşmesiyle kurulan Cumhuriyetçi Köylü Millet Partisi'nin CKMP Genel Başkanlığına getirilen Bölükbaşı, 1959'da 10 ay hapis cezasına mahkum edildi. 
     Bölükbaşı, 27 Mayıs'tan sonra Kurucu Meclis üyeliğine seçildi. 
     1961 genel seçimlerinin ertesinde koalisyon hükümetlerine katılmayı 
     reddeden Bölükbaşı, 1962 yılının Haziran ayında CKMP, İsmet İnönü'nün kurduğu 2. koalisyon hükümetine katılınca 28 milletvekiliyle birlikte partiden ayrılarak 2. kez Millet Partisi'ni kurdu ve partinin genel başkanlığına getirildi. Millet Partisi, 1965 Şubat ayında kurulan Suat Hayri Ürgüplü başkanlığındaki koalisyon hükümetine katıldı ama Bölükbaşı kabinede görev almadı. Bölükbaşı 1972 yılında genel başkanlıktan ayrılarak yerini eski Genelkurmay Başkanı Cemal Tural'a bıraktı. Bölükbaşı, 9 Eylül 1973'de de milletvekilliğinden istifa ederek, aktif politikadan çekildi. 
     






</TEXT>
</DOC>
