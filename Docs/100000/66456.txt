<DOC>
<DOCNO> 66456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/07/son/sontur05.html </URL>
<DATE> 2002/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir avcı turist, 22 tatilci turiste bedel 
</HEADLINE>
<TEXT>

     Antalya yöresine "av turizmi" için gelen bir turistin yaptığı harcamanın, yörede tatil yapan 22 turistin bıraktığı döviz girdisiyle eşit olduğu bildirildi. 
     Batı Akdeniz Orman Bölge Müdürlüğü Milli Parklar ve Av Yaban Hayatı Şube Müdürlüğü yetkililerinden alınan bilgiye göre, geçen yıl Ağustos ayında başlayan ve bu yılın Şubat ayının sonuna kadar sürecek av döneminde, 39 bin 600 dolar döviz girdisi sağlandı. 
     Yetkililer, bu dönemde yöreye 77 yabancı, 41 yerli turistin avlanmak için geldiğini ve bu avcıların 7 dağ keçisi, 20 yaban domuzu ile çeşitli kuşları avladığını bildirdiler. 
     Dünya'daki avcıların yüzde 20'sini Amerikan vatandaşlarının oluşturduğunu belirten yetkililer, 11 Eylül'de ABD'de gerçekleşen terör saldırısı sonrası, ABD'lilerin sayısında azalma olduğunu kaydettiler. 
     Son derece pahalı bir uğraşı olan avcılık için Orman Bakanlığı'nın belirlediği tarifeler uyarınca, yabancı avcıların Türk avcılara göre, 4 katı daha fazla para ödediklerini kaydeden yetkililer, bir yabancı turistin izin almak için Orman Bakanlığı'na başvurduğunda, bin 500 dolar, avlandığı yöredeki Köy Tüzel Kişiliği'ne 500 dolar ve avlandığını her gün için, bakanlık ve Köy Tüzel Kişiliği'ne toplam 60 dolar ödediğini belirttiler. 
     






</TEXT>
</DOC>
