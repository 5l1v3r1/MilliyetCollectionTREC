<DOC>
<DOCNO> 50388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/03/son/soneko04.html </URL>
<DATE> 2001/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol fiyatları Temmuz 1999'dan bu yanaki en düşüş düzeyine indi 
</HEADLINE>
<TEXT>

     ABD'de ham petrol stoklarının yeterliliğine karşın, imalat sanayini besleyen benzin, jet yakıtı ve diğer akaryakıta talebin azalması nedeniyle, ham petrol fiyatları Temmuz 1999'dan beriki en düşük düzeylerine indi. 
     New York Ticaret Borsası'nda Batı Teksas petrolünün varil fiyatı Temmuz 1999'dan bu yanaki en düşük düzeyine, 20 dolar 18 sente indi. 
     Uzmanlara göre, talepteki azalış endişeleri ve Petrol İhraç Eden Ülkeler Teşkilatı'nın OPEC kredibilitesine güvenin tamamen yokoluşu, fiyatların düşmesine neden oldu. 
     OPEC ülkelerinin mevcut üretim kotalarına uymadıkları ve Kartel'in günlük toplam üretim kotasını 1 milyon varil aştığı konuşuluyor. 
     Fiyatların toparlanması için OPEC'in üretim kotası kadar petrol pompalaması, daha sonra da, arz-talep dengesini kurmak için günlük toplam üretimini 750 bin varil kısması gerektiği tahmin ediliyor. 
     ABD Enerji Bakanlığı verilerine göre, ham petrol arzı halen bir yıl öncesine kıyasla yaklaşık yüzde 10 daha fazla ve çeşitli akaryakıtların fiyatları yılın başından beri dramatik ölçüde düştü. 
     Mesela, doğal gazın fiyatı bir yıl öncesine göre üçte bir, fuel-oil'in fiyatı yüzde 12.5 oranında, normal benzinin galon fiyatı da bir yıl öncesine göre 31 sent daha ucuz ve son iki yılın en düşük düzeyinde. 
     Ekonomik büyüme hızındaki genel yavaşlama, OPEC'deki üretim gevşekliği, disiplinsizliğinin etkisiyle, Londra borsasında da Brent ham petrolünün varil fiyatı dün gece geçen iki yılı aşkın süredir ilk kez 20 doların da altına indi. Dün gece bir ara 19.04 sente kadar inen Brent petrolünün varil fiyatı kapanışta bir önceki güne göre 15 sent artışla 19 dolar 77 sente çıktı. Londra borsasında Batı Teksas petrolünün varil fiyatı da dün 22 sent düşüşle 20 dolar 17 sente indi. 
     Amerikan ekonomisine dair kötü haberlerin etkisiyle, Brent petrolünün varil fiyatı bu hafta 2 dolar kadar, 11 Eylül'deki terörist saldırılardan bu yaan ise yüzde 30 oranında düştü. 
     -OPEC ÜRETİMİ KISMAYA HAZIRLANIYOR- Bu arada, OPEC Genel Sekreteri Ali Rodriguez, Perşembe günü basına açıklamasında, Kartel'in 14 Kasım'daki toplantısında günlük toplam ham petrol üretiminin 1 milyon varil kısılacağını bildirdi. 
     OPEC'in toplam üretimini 1 milyon varil kısması halinde, kartel'in günlük toplam ham petrol üretimi 22.2 milyon varile, 1999 yılı yazındaki düzeyinin çok daha altına inecek. 
     






</TEXT>
</DOC>
