<DOC>
<DOCNO> 75967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/02/son/sondun23.html </URL>
<DATE> 2002/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaron ''Arafat gider ama bir daha dönemez'' 
</HEADLINE>
<TEXT>

     İsrail Başbakanı Ariel Şaron, Filistin Devlet Başkanı Yaser Arafat'ın, Avrupalı diplomatlar eşliğinde sürgüne gidebileceğini söyledi. 
     İsrail radyosuna açıklamaya yapan Şaron, AB Temsilcisi Miguel Moratinos'un kendisine, Arafat'ın Ramallah'tan ayrılıp ayrılamayacağını sorduğunu söyledi. 
     Şaron, kendisinin de Moratinos'a, isterlerse bir helikopterle Ramallah'a gidebileceklerini ve Arafat'ı alabileceklerini anlattığını aktardı. 
     Ariel Şaron, Arafat'ın sürgün edilmesi konusundaki açıklamasını şöyle sürdürdü 
     ''Birincisi, bunu kabineye götürmeliyim. İkincisi, Arafat yanına hiç kimseyi, etrafına yerleşen katilleri alamaz. Üçüncü olarak, bu tek gidiş bileti olacaktır. Arafat, geri dönemeyecek.'' İsrail'de yayınlanan Haaretz gazetesi, İsrail Dışişleri Bakanı Şimon Peres'in Mısırlı yetkililerle Arafat'ın sürgüne gitme olasılığını görüştüklerini duyurmuştu. Peres'in bürosu bu haberi yalanladı. 
     
</TEXT>
</DOC>
