<DOC>
<DOCNO> 51321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/08/son/sonspo10.html </URL>
<DATE> 2001/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Asbaşkanı Kıyat "Mustafa Denizli başarılıdır..." 
</HEADLINE>
<TEXT>

     Fenerbahçe Kulübü Asbaşkanı Atilla Kıyat, "Mustafa Denizli başarılıdır. Biz günübirlik neticelerle olayları değerlendirmiyoruz.''dedi. 
     Kıyat, bu sezon da şampiyon olarak, göğüslerine 3. yıldızı takmak istediklerini söyledi. 
     Atilla Kıyat, sarı-lacivertli takımın Samandıra Tesisleri'nde yaptığı maçı izlerken, gazetecilerin sorularını yanıtladı. 
     Yöneticiler olarak Samandıra Tesisleri'ne gelişlerinin teknik direktör Mustafa Denizli'ye baskı unsuru olarak algılanmasının yanlış olduğunu kaydeden Kıyat, ''Böyle değil. Hocamız her zaman gelmemizi istiyor. Gelişimizin futbolculara motivasyon sağladığını söylüyor. 
     Burası Fenerbahçe Kulübü'nün tesisleri. Ne zaman istersek geliriz. 
     Amacımız sadece moral motivasyonu vermek'' dedi. 
     
     "Artık arkamızdan gelenler düşünsün" 
     Kıyat, ligde liderle aralarındaki puan farkının 1'e indiğini belirterek, bundan sonraki tek amaçlarının formalarına 3. yıldızı takmak olduğunu söyledi. 
     Fenerbahçeli yönetici, ''Artık arkamızdan gelenler düşünsün. 
     Fenerbahçe olarak biz daha önce de söylemiştik. Fenerbahçe bu kadrosuyla 3 yıl şampiyon olacak ve Avrupa'da da başarı gelecek. Gerçi Avrupa'da bu sezon aldığımız sonuçlar bizi üzdü. Artık hedefimiz 3. 
     yıldızı takmak.'' 
     
     "Denizli başarılıdır" 
     Kıyat, Fatih Terim'in görevine AC Milan'da kısa sürede son verildiğinin, sarı-lacivertli yöneticilerin ise Mustafa Denizli'nin sürekli arkasında olduğunu her zaman açıkladıklarının hatırlatılması üzerine şunları kaydetti 
     ''Fatih hocanın görevden ayrılışına zorlanan nedenleri bilemem. 
     Kendisi herhalde basın toplantısıyla bunları anlatır. Mustafa Denizli, kariyeri bilinen bir teknik adam. Denizli, Fenerbahçe Kulübü'ne denenmek için gelmemiştir. Daha önce de söylemiştik. Denizli, 2 yıl Fenerbahçe'de kalacak. Sözümüzün arkasındayız. Mustafa Denizli başarılıdır. Ayrı ülkelerden, ayrı takımlardan gelen 15 ayrı futbolcudan oluşan bir kadroyu şampiyon yaptı. Ligde en çok gol atan takım olduk. Baraj maçlarını geçip, Avrupa Şampiyonlar Ligi'ne kalmamızı sağlamıştır. Biz günübirlik neticelerle olayları değerlendirmiyoruz.'' "Ne mutlu bize ki..." Kıyat, Gaziantepspor maçından sonra bazı kişiler tarafından Fenerbahçe'nin kollandığı yönündeki açıklamaların yapıldığının hatırlatılması üzerine de şunları söyledi 
     ''Fenerbahçe Kulübü Yönetim Kurulu olarak Fenerbahçe ile ilgileniyoruz. Ne mutlu bize ki, başarılarımız ve başarısızlığımız başka camiaları ilgilendiriyor. Hangi camianın daha büyük olduğunu kamuoyuna bırakıyorum.'' 
     






</TEXT>
</DOC>
