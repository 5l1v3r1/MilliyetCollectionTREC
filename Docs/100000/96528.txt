<DOC>
<DOCNO> 96528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/18/son/sondun09.html </URL>
<DATE> 2002/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin batı eyaletleri çekirge istilasına uğradı 
</HEADLINE>
<TEXT>

     ABD'nin batı eyaletleri, kuraklığın ardından çekirge istilasına uğradı. Bunun, II. Dünya Savaşı'ndan bu yana görülen en vahim çekirge istilası olduğu bildirildi. 
     Görgü tanıkları, çekirgelerin mısır, soya fasulyesi ve yoncaların yanı sıra evlerin boyalarını bile yediklerini ve inekleri ısırdıklarını bildirdiler. 
     ''Çekirge sürülerinin deniz dalgaları gibi geldiklerini'' söyleyen Nebraskalı çiftçi Robert Larsen, ''çekirgelerin, kuraklık yüzünden zaten zor durumda olan çiftçilerin geçim kaynaklarını tehdit ettiklerini'' belirtti. 
     Çekirge sürülerinin etkili olduğu bölgeler arasında Utah, Nebraska, New Mexico, Idaho, Oregon, Güney Dakota ve Colorado bulunuyor. 
     Çekirgeler, Missisipi ırmağının batısındaki bölgede de görüldüler. 
     
     İSVİÇRE PEYNİRİ GİBİ 

     Tarım Bakanlığı yetkilileri, bu seneki zarar konusunda bir rakam vermemekle birlikte geçen yılki çekirge istilasının sadece Utah eyaletinde 25 milyon dolar zarara yol açtığını hatırlattılar. Bu sene kışın yumuşak geçmesinin, çekirge yumurtalarının canlı kalmasına ve çok sayıda çekirge çıkmasına yol açtığı ifade edildi. Kuraklık yüzünden kuş ve kemirgenlerin ölmesi de çekirgelerin çoğalmasına neden oldu. 
     Çiftçiler, ''normal yıllarda metrekareye 3-4 çekirge düşerken bu yıl sayının 100-200 arasında değiştiğini'' belirttiler. 
     Çekirgeler günde vücut ağırlıklarının yarısı kadar yemek yiyor. 
     Bir çiftçi, ''çekirge istilasına uğramış tarlaların, İsviçre peyniri gibi delik-deşik göründüğünü'' söyledi. 
     





</TEXT>
</DOC>
