<DOC>
<DOCNO> 83569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/12/son/sondun10.html </URL>
<DATE> 2002/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'da futbol özlemi ... 
</HEADLINE>
<TEXT>

     Afganistan'da Taliban yönetiminin devrilmesiyle futbolla ilgili yasakların kalkmasına rağmen, Afgan futbolcular hala yeterli imkanlara sahip değil. 
     Eski milli futbolcu, şu anki antrenör Aziz 48 , başkent Kabil'deki olimpiyat stadyumuna bakarken, bir zamanlar 30 bin kişinin seyrettiği uluslararası maçları hatırlayarak, Afganistan milli takımının 2006 Dünya Kupası'na katılmasını umut ettiğini söylüyor. 
     Afganistan milli takımının son olarak 24 yıl önce İran ile oynadığını belirten Aziz, o maçta forvette görev yapmış. 
     Afgan futbolunun gelişmesinin kendisinin görevi olduğunu belirten Aziz, Taliban yönetimi zamanında stadyumların idamlar için kullanıldığını halka unutturmak istediğini söylüyor. 
     Ancak Aziz, 2006 Dünya Kupası'nı sadece hayal edebiliyor, çünkü ülkede profesyonel futbolcu yok. 
     ''Son uluslararası maçımızda stadyumda adım atacak yer yoktu. Son zamanlarda İran, Hindistan ve Pakistan gibi takımlarla oynuyor ve genellikle kazanıyorduk'' diye konuşan Aziz, o dönemde takımı Rus antrenörlerin çalıştırdığını söylüyor. 
     1979'daki Sovyet işgalinin ardından 23 sene süren savaş ülkede futbolun bitmesine yol açmış, Afgan Milli takımının oyuncuları üçü hariç Almanya'ya gitmişti. 
     O dönemde Bahreyn ve Rusya'ya gittiğini anlatan Aziz, daha sonra Pakistan'ın kuzeybatısındaki Peşaver'de yaşamını sürdürmüş. 
     Halkın hala futbola ilgili olduğunu ve çocukların sokaklarda futbol oynadığını söyleyen Aziz, maddi imkanlarının olmaması nedeniyle sporun sadece uluslararası takımların Afganistan'a gelişiyle gelişebileceğini düşünüyor. 
     Kabil'deki stadyumda üç ay önce uluslararası barış gücü askerleriyle, Afganlıların kurduğu takım arasında oynanan maçta felaketin eşiğinden dönülmüş, ağzına kadar dolu olan stada giremeyen seyirciler, güvenlik güçleriyle çatışmıştı. 
     Afganistan Futbol Federasyonu Başkanı Zalmay Payanda da, takımlarının parasızlık nedeniyle 2006'da Almanya'da yapılacak Dünya Kupası'nın eleme maçlarına bile katılamayacağını söylüyor. 
     Aziz'in ''Başka takımlarla karşılaşmak isteriz. Ancak yabancı ülkelere gitmek için paramız yok. Oyuncularımızın ve antrenörlerimizin dış saha tecrübesi edinmeleri gerekiyor. Yetenek yetmez'' demesi üzerine Payanda, ''Dünya Şampiyonu Fransa, Hindistan ve İran gibi takımlara Kabil'e gelmelerini önerdik. Hiçbiri kabul etmedi'' diyor. 
     2002 Dünya Kupası maçlarını bile ulusal televizyonun yayın hakkı 
     olmaması nedeniyle izlemeyeceklerini belirten Payanda, ''Daha sonra izlemek üzere bizim için maçları kasete kaydedecek birilerini bulmayı deneyeceğiz'' diye konuşuyor. Kabil'i geçen hafta ziyaret eden Almanya Başbakanı Gerhard Schröder'e eşlik eden eski Alman futbol yıldızı Franz Beckanbauer'in kendilerine bazı futbol malzemeleri getirdiğini belirten Aziz'e göre takımın forması bile yok. Afganistan'da Taliban yönetimi döneminde futbola hoşgörüyle bakılmıyordu. Maçlar namaz saatleri dışında oynanıyordu, oyuncular sakal bırakmak zorundaydı, şort giymek yasaktı ve taraftarların heyecanlarını dışa vurmaları yasaktı. Devre aralarında stadın ortasında mahkumlar idam ediliyordu. taliban yönetiminin devrilmesinden sonra, 16 amatör takımın bulunduğu Kabil'e Peşaver ve Tacikistan'dan birer takımın geldiği belirtildi. 
     





</TEXT>
</DOC>
