<DOC>
<DOCNO> 93203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/02/ekonomi/eko08.html </URL>
<DATE> 2002/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Dış borç stoku 117.5 milyar dolara çıktı 
</HEADLINE>
<TEXT>

Dış borç stoku yılın ilk çeyreğinde 2.5 milyar dolarlık artışla 117.5 milyar dolara ulaştı. Kısa vadeli borçlar azalırken, uzun vadeli borçların payı ise artış gösterdi 
     ANKARA Milliyet 

     Türkiye’nin dış borç stoku yılın ilk 3 ayında 2.5 milyar dolar artarak, 117.5 milyar dolara ulaştırken, kısa vadeli dış borçlar ise azaldı. 
     Hazine Müsteşarlığı, 2002’nin ilk çeyreğine ilişkin dış borç stok verilerini açıkladı. Buna göre, toplam dış borç, 2001 sonuna kıyasla 2.5 milyar dolar artarak, 117.5 milyar dolara çıktı. Bu dönemde kısa vadeli borçlar 1.8 milyar dolar azalırken orta ve uzun vadeli borçlar 4.2 milyar dolar arttı. Böylece kısa vadeli borçların toplam içindeki payı yüzde 14.1’den 12.3’e düştü, orta uzun vadeli borçların payı ise yüzde 85.9’dan 87.7’ye yükseldi. 
     
     Kamunun borcu artıyor 
     Konsolide bütçe kapsamındaki kamu kuruluşlarının dış borç stoku 48.4 milyar dolar olurken uluslararası piyasalarda ihraç edilen devlet tahvillerinin miktarı 801 milyon dolarlık artışla 20.9 milyar dolara ulaştı. Konsolide bütçe dışındaki kamu kuruluşlarının borçları ise 282 milyon dolar azaldı. Yılın ilk çeyreğinde, işçi döviz hesapları 305 milyon dolar artarak, 10.4 milyar dolara yükselirken özel sektörün geçen yıl 224 milyon dolar azalan orta ve uzun vadeli dış borçlarının miktarı, bu yıl yeniden artışa geçti ve 29.7 milyar dolara yükseldi. Sözkonusu dönemde ticari bankaların kısa vadeli borçları ise 1.8 milyar dolar azalarak, 14.5 milyar dolara düştü. 
     Euro, IMF’nin para birimi SDR özel çekme hakkı ve Japon Yeni’nin dolar karşısında değer kaybına uğraması nedeniyle dış borçlar 555 milyon dolar azaldı. 
     



 EKONOMİ 


















</TEXT>
</DOC>
