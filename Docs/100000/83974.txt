<DOC>
<DOCNO> 83974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/14/son/sonspo26.html </URL>
<DATE> 2002/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe "Nihat için Real Sociedad'tan yanıt bekliyoruz" 
</HEADLINE>
<TEXT>

     Fenerbahçe Kulübü Yönetim Kurulu, Nihat'ın transferi için Real Sociedad Kulübü'nden yanıt beklendiğini bildirdi. 
     Fenerbahçe Kulübü'nün resmi internet sitesinde yönetim kurulu tarafından yapılan açıklamada, Nihat için İspanyol kulübüne resmi teklifte bulunulduğu, bu transfer için Real Sociedad Kulübü'nün yanıtının beklendiği kaydedildi. 
     Açıklamada, Ortega'nın transferi için teknik direktör Ancelotti'nin aracı olduğu şeklindeki haberlerin gerçeği yansıtmadığı belirtilirken, Kamerunlu Kalla, Real Sociedadlı Tayfur ve TSV Bayer 04 Leverkusenli Yıldıray Baştürk'ün transferi için de Fenerbahçe Kulübü'nün bir girişimi bulunmadığı bildirildi. 
     Şirketleşme konusuna da değinilen açıklamada, şöyle denildi 
     ''Kulübümüzde şirketleşme çalışmaları bir yıldır büyük bir titizlik içinde sürmektedir. Beşiktaş ve Galatasaray Kulüpleri kısa sürede bu tasarılarını gerçekleştirerek yaşama geçirmişlerdir. Şirketleşmeyi ilk defa gündeme Fenerbahçe Spor Kulübü getirmiştir. Kulübümüz, çağın gerçeklerinin gerisinde kalamaz. Bunun için yapılacaklar, tüm Fenerbahçe Kulübü üyelerine, Haziran 2002'de anlatılacak ve Fenerbahçe camiasının isteği doğrultusunda hareket edilecektir. 
     Bugüne kadar Fenerbahçe'yi büyütmeyi hedef olarak gören yönetim kurulumuz, Eylül-Ekim 2002'de yapılacak halka arzla, Fenerbahçe'ye yeni gelir kaynakları yaratacak projeleri hayata geçirecektir.'' 
     





</TEXT>
</DOC>
