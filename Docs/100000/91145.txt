<DOC>
<DOCNO> 91145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/yasam/yas01.html </URL>
<DATE> 2002/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Çantayı kaptı ama kurşundan kaçamadı 
</HEADLINE>
<TEXT>

Takip ettiği eczacı Semra Süreç’in çantasını alıp kaçmaya kalkıştığı iddia edilen liseli genci, şans eseri olayı gören polisin silahı durdurdu 
     ŞAKİR AYDIN, İSMAİL ERBEN İstanbul 

     Lise ikinci sınıf öğrencisi 16 yaşındaki T.S., bir kadının çantasını alıp kaçtığı gerekcesiyle olay yerinde bulunan bir polis memurunun açtığı ateş sonucu sırtından vuruldu. İddiaya göre olay şöyle gelişti 
     Eczacılık yapan Semra Süreç, önceki akşam Bağcılar’daki evine gitmek üzere işyerinden ayrıldı. Süreç, bindiği minibüsten Fevzi Çakmak Mahallesi’nde indi. Atışalanı Lisesi ikinci sınıf öğrencisi T.S. de, peşinden minibüsten inerek Süreç’i takip etmeye başladı. Birkaç adım sonra T.S., ani bir hareketle Süreç’in çantasını alarak kaçmaya çalıştı. 
     
     Sırtından vuruldu 
     Ancak aynı minibüste bulunan Terörle Mücadele Şubesi’nde görevli polis memuru Ekrem Özkara, olayı fark etti ve derhal aracı durdurup aşağı indi. 
     Kapkaç yapan T.S.’nin peşinden koşmaya başlayan ve durması için uyaran polis memuru Özkara, delikanlının kaçmaya devam etmesi üzerine silahını çekti ve ateşledi. Sırtından vurularak olduğu yere yığılan T.S., çevredeki vatandaşlarca önce Özel Ömür Hastanesi’ne kaldırıldı. İlk müdahalesi sonrası Haseki Hastanesi’ne sevk edilen T.S. ameliyatın ardından yoğun bakıma alındı. 
     
     Kurbanı’ acıdı 
     Olaydan sonra polis memuru Özkara ifadesinin alınması için karakola götürülürken, T.S.’nin kurbanı eczacı Süreç şöyle konuştu 
     "İşe gidip gelirken en büyük korkum kapkaççı saldırısına uğramaktı. Sonunda başıma geldi. Kapkaççının bir lise öğrencisi olduğunu öğrenince çok üzüldüm ve acıdım. Eminim ihtiyacı olmasa yapmazdı. Tekrar sağlığına kavuşması için elimden gelen yardımı yapacağım." 
     T.S.’nin annesi Emine S. ise, oğlunun kapkaççı olmadığını, bir süre öncesine kadar kaportacıda çalıştığını söyledi. Oğlunu vuran polisin iftira attığını iddia eden Emine S., "Çocuğuma dur ihtarı yapmışlar, korkudan durmayınca da vurmuşlar. Sen polissin diye 15 yaşında bir çocuğa nasıl ateş edersin" dedi. 
     



 YAŞAM 



















</TEXT>
</DOC>
