<DOC>
<DOCNO> 77670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/11/guncel/gun04.html </URL>
<DATE> 2002/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahkeme suyu kesti 
</HEADLINE>
<TEXT>

İçme suyu damacanalarına hologram zorunluluğu getirerek, başkanı olduğu Türk-Sev Vakfı’na rant sağlayan Sağlık Bakanı Durmuş’a yargı dur’ dedi 
     AYDIN HASAN Ankara 

     Sağlık Bakanı Osman Durmuş’un başkanı olduğu Türk - Sev Vakfı’na rant yarattığı damacana sularında hologram uygulaması, mahkeme kararıyla durduruldu. Kararda, hologram uygulaması ile tükecinin yanıltıldığı, satıcıya ise ek mali külfet getirildiği belirtildi. 
     Durmuş, 19.12.2000’de 8387 sayılı makam oluruyla işletme izni verilen sulara "hologramlı shrinklerin" yaptırılmasını zorunlu hale getirdi. 13.4.2001’de bakanlık ile Durmuş’un başkanı olduğu Türk Sağlık Eğitim Vakfı Türk - Sev arasında imzalanan protokol uyarınca hologramlı shrinklerin vakfın iktisadi işletmesince satılması karara bağlandı. Durmuş ve arkadaşlarının yönetiminde bulunduğu vakfa, bakanlık kanalıyla önemli ölçüde ve sürekli bir gelir sağlandı. 
     Avukat Sermin Gürbüz, 17 su üreticisinin vekili olarak işlemin ve hologramlı shrinklerin vakıf tarafından satışının durdurulması için Ankara 5. İdare Mahkemesi’nde dava açtı. Mahkeme, yürütmenin durdurulmasına karar verdi. Kararda tüketicinin yanıltıldığı belirtilerek, şöyle denildi 
     
     Satıcıya da, tüketiciye de külfet 
     "Olayda polikarbonatlı damacanalarda hologramlı shrink uygulamasının getiriliş amacı içilebilir suların temiz, güvenli ve sağlıklı tüketilmesinin sağlanması ise de, polikarbonatlı damacanalarda bir güvenlik belgesi olarak gösterilmekte değişik kalitedeki markalarda suların aynı güvenilirlikte olduğu mesajı verilerek tüketicinin yanıltılmasına ve satıcıların da ek mali külfet yüklenmesine sebebiyet verdiği açık olup bu haliyle hukuka uygun görülmemiştir." 
     



 GÜNCEL 




















</TEXT>
</DOC>
