<DOC>
<DOCNO> 56046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/son/sonspo04.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Inter, Okan ve Emre ile güzel... 
</HEADLINE>
<TEXT>

     İtalya'nın F.C İnter takımı, Emre Belözoğlu ve Okan Buruklu kadrouyla, UEFA Kupası rövanş maçında İngiltere'nin İpswich Town takımını 4-1 yenerek bir üst tura geçti. 
     İnter Teknik Direktörü Hector Cuper, takımını sahaya Emre Belözoğlu ve Okan Buruk'un bulunduğu ilk 11 ile çıkardı. Her iki Türk futbolcu da maç boyunca iyi performans gösterdi. Okan mücadeleci futbolu ve iyi top tekniğiyle sağ kanada canlılık getirirken Inter taraftarının da ilgisini çekti. Coşkulu taraftarlar, Okan her top kaptığında alkışlarla oyuncumuza destek verdi. 
     Diğer temsilcimiz Emre de orta sahanın gerisinde pas bağlantılarını sağlayan oyuncuydu. Orta sahada bütün toplar onda toplandı ve eski Emre'nin aksine ayağından çabuk top çıkaran çok hızlı oynayan ve oyunun yönünü çok akıllı çevirebilen bir oyuncu profili çizdi. 
     Oyuncularımızın tek eksiği ise gol bölgelerine yeteri kadar sızamamaları ve tehlikeli bölgeden uzak kalmaları oldu. Ancak Okan ve Emre'nin ilk 11'de çıktığı İnter takımı son ayların en etkili futbolunu sergiledi. Bunda temsilcilerimizin rolü ise çok önemliydi. 
     Okan 90 dakika oyunda kalırken, Emre maçın uzatma dakikalarında alkışlarla sahadan çıkıp yerini Conceiçao'ya bıraktı. Emre, ayrıca maçın 18. dakikasında Vieri'ye gol pasını veren isim oldu. 
     
</TEXT>
</DOC>
