<DOC>
<DOCNO> 56401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/10/spor/spo04.html </URL>
<DATE> 2001/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Zafer’in öyküsü 
</HEADLINE>
<TEXT>

Trabzonspor’da ismi sürekli takasta geçen genç futbolcu, Fenerbahçe maçında takımını galibiyete taşıyarak, yönetimin kaderini değiştirdi 
     FENERBAHÇE galibiyeti, Trabzonspor’da sarsılmaya başlayan birçok dengeyi de yerine oturttu. 1.5 ay önce Selahattin, üç hafta öncesinde de Murat Sözkesen ile takası gündeme gelen Zafer, attığı iki golle bir anlamda yönetimin kaderini de değiştirdi. Bordo - Mavili yönetim, Fenerbahçe galibiyetiyle 6 Ocak’taki mali kongrenin olağanüstü kongreye dönüştürülmesi yolundaki baskıların önünü kesti. 
     ZAFER’İN golleri, Teknik Direktör Briegel’in güven tazelemesine yol açarken, futbolculara da özgüven duygusunu geri getirdi. Antalya’dan 1.5 sezon önce Hüseyin ve Selahattin’in yanı sıra 2 milyon dolar karşılığında transfer edilen Zafer, "Büyük bir kaosa son verdik. Bu galibiyet takımın ve kulübün dibe vurduğu anda geldiği için bir başka önem taşıyor. Devamının gelmesi gerek" diye konuştu. 
     
     Hami Devamı gelecek 
     BORDO - Mavili takımın kaptanı, Fenerbahçe maçını kazanmaktan dolayı tarifsiz bir sevinç duyduklarını söyledi. Hami, "Trabzonspor, biraz sahip çıkıldığında çok şeyi başaracaktır. Gencecik, pırıl pırıl oyunculardan kurulu bir ekibiz. Bu ekibin desteğe ihtiyacı var" dedi. 
     TARAFTARIN Fenerbahçe maçında bekledikleri desteği verdiğini vurgulayan Hami, "Devamı da gelecek" ifadesini kullandı. Kaptan, "Taraftarlarımız bizi bu maça çok iyi motive etti. Birkaç maç sonra gerçek futbolumu ortaya koyacağım. Borcumuz bitmedi" diye konuştu. 
     
     Trabzon’da hayat var’ 
     TEKNİK Direktör Hans Peter Briegel, Fenerbahçe maçında ortaya koyulan futbola övgüler yağdırdı ve "Trabzonspor olarak sınırlarımızı zorladık ve bileğimizin hakkıyla bir galibiyet aldık" dedi. Genç bir ekip olduklarını vurgulayan Alman hoca, "Hata yapabiliriz. Bunları en aza indirmek için çok çalışacağız. Bu gençlerde hayat var. Yeter ki güven aşılayalım" diye konuştu. 
     BAŞKAN Yardımcısı Ahmet Ağaoğlu ise, Briegel ismini tartışmanın anlamsız olduğunu ifade eti. Ağaoğlu, "Maç, taktik savaş şeklinde geçti. Briegel’i tartışanlar, bir süre şapkalarını önlerine koyup, takımın ortaya koyduğu futbolu kabullenmek durumunda kalacaklar. Çünkü Fenerbahçe galibiyetini onun askerleri kazandı. Bu zafer camiaya güven getirecek" yorumunu yaptı. 
     



 SPOR 



























</TEXT>
</DOC>
