<DOC>
<DOCNO> 54420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/27/son/sontur21.html </URL>
<DATE> 2001/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte MGK bildirisinin tam metni... 
</HEADLINE>
<TEXT>

     Milli Güvenlik Kurulu MGK , Türkiye'nin Kıbrıs'taki iki tarafın ortaklaşa kabul edebileceği bir çözüm arayışına bütün iyi niyetiyle devam edeceğini, bu anlayışla, KKTC Cumhurbaşkanı Rauf Denktaş'ın yapmış olduğu görüşme çağrısını desteklediğini bildirdi. 
     Bildiride, ''Ancak Türkiye, uluslararası anlaşmaları ihlal eden, Türkiye'nin ve KKTC'nin güvenliğine tehdit oluşturan Kıbrıs Türklerini Rum hakimiyeti altında bir azınlık konumuna dönüştüren bir oluşuma da izin vermeyecektir'' denildi. 
     Milli Güvenlik Kurulu Genel Sekreterliği'nden yapılan açıklamaya göre, Cumhurbaşkanı Ahmet Necdet Sezer'in başkanlığında Başbakan, Genelkurmay Başkanı, Başbakan Yardımcıları, kurul üyesi Bakanlar, Kuvvet Komutanları, Jandarma Genel Komutanı ve MGK Genel Sekreteri'nin katılımıyla Çankaya Köşkü'nde gerçekleştirilen aylık olağan toplantıda, Avrupa Birliği Komisyonu'nun 13 Kasım 2001 tarihinde kabul ettiği Strateji Belgesi ve Türkiye'ye ilişkin Yıllık İlerleme Raporu değerlendirildi. 
     MGK Genel Sekreterliği'nden yayınlanan bildiride, şöyle denildi 
     ''Toplantıda, A Avrupa Birliği Komisyonu'nun 13 Kasım 2001 tarihinde kabul ettiği Strateji Belgesi ve Türkiye'ye ilişkin Yıllık İlerleme Raporu hakkında Kurul'a bilgi sunulmuş, konu üzerinde genel bir değerlendirme yapılmış ve önümüzdeki dönemde gerçekleştirilecek çalışmalar üzerinde durulmuştur. 
     Ayrıca Güney Kıbrıs Rum Yönetiminin Avrupa Birliği'ne tam üyeliği konusundaki gelişmeler ve bu gelişmelere karşı Türkiye tarafından alınan önlemler değerlendirilmiştir. 
     Bu kapsamda, Türkiye, Kıbrıs'taki iki tarafın ortaklaşa kabul edebileceği bir çözüm arayışına bütün iyi niyetiyle devam edecektir. 
     Bu anlayışla, Sayın Denktaş'ın yapmış olduğu görüşme çağrısını desteklemektedir. 
     Ancak Türkiye, uluslararası anlaşmaları ihlal eden, Türkiye'nin ve KKTC'nin güvenliğine tehdit oluşturan Kıbrıs Türklerini Rum hakimiyeti altında bir azınlık konumuna dönüştüren bir oluşuma da izin vermeyecektir. 
     B Geçen bir aylık dönemde meydana gelen ve Türkiye'nin güvenliğini yakından ilgilendiren dış politik gelişmeler gözden geçirilmiş, Afganistan'da devam eden askeri operasyonlarla, operasyonlar sonrasında bu ülkede barış ve istikrarın sağlanmasına yönelik girişimler değerlendirilmiştir. 
     C Diğer taraftan ilgili makamlar tarafından hazırlanan raporlar ışığında ülke genelindeki güvenlik ve asayiş durumu ile bunu etkileyen iç ve dış gelişmeler de gözden geçirilmiştir.'' 
     






</TEXT>
</DOC>
