<DOC>
<DOCNO> 51492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/09/son/sontur06.html </URL>
<DATE> 2001/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Keçeciler Kemal Derviş'i anlattı... ''Türkiye'yi tanımıyor'' 
</HEADLINE>
<TEXT>

     Devlet Bakanı Mehmet Keçeciler, ''Her işe ekonomik bakmak zorundayız, yoksa kafamızı duvara vurmak üzereyiz'' dedi. 
     Keçeciler, yeni Gümrük Müdürlüğü binasının açılışı için geldiği Eskişehir'de basın mensuplarıyla yaptığı sohbette, çeşitli konulara ilişkin görüşlerini açıkladı. 
     Ekonomide olumlu belirtiler bulunduğunu kaydeden Keçeciler, bu belirtileri ''Borsanın prim yapmaya başlaması, işlem hacminin artması, Dolar kurunda stabilitenin sağlanması, ihracatta kıpırdanma ve Türkiye'nin giderek artan ek kaynak bulma ümidi'' olarak sıraladı. 
     Devlet Bakanı Derviş'in ek kaynak konusunda çok ümitli olduğunu belirten Bakan Keçeciler, ama kimsenin mucize çözümler beklememesi gerektiğine dikkat çekti. 
     
     İhtilaflı noktaları çözüyorum 

     Devlet Bakanı Kemal Derviş'in çok iyi bir teknisyen olduğunu, ancak Türkiye'yi tanımadığını söyleyen ve Derviş'le ilgili görüşlerini de ifade eden Keçeciler, bu konuda geçmişte yaşadığı çeşitli olayları şöyle anlattı 
     ''Toplu sözleşme döneminde Sayın Derviş İşçiye sıfır zam verelim 
     önerisini getirdi. Verelim, verelim de sen onu gel de Bayram Meral beye söyle dedim. Ben söylerim diye konuştu. Bayram Bey geldi. 
     Derviş, bunu söyledi. Bayram beyden duyduklarından sonra 2. 
     toplantının saatini bildirdik. Ben gelmesem olmaz mı dedi.'' Kendisinin ihtilaflı noktalar için çözüm ürettiğini, aynı şeyin buğday taban fiyatlarının belirlenmesi sırasında da yaşandığını kaydeden Keçeciler, şöyle devam etti ''Buğday taban fiyatı konusunda Derviş yüzde 52, Gökalp yüzde 74 artış istiyor. Gökalp, yüzde 62'nin de olabileceğini söyleyerek Derviş'e Ben indim, sen de çık diyor. Ama Derviş diretiyor. Kendisine döndüm Yüzde 52'yi nereden buldun diye sordum. Tüketici fiyatlarındaki artış olduğunu belirtti. Toptan 57.5 değil mi Niye onu almadın Sen git TMO'ya, buğday al bakalım. Toptan alabilirsin. Sen niye toptan eşyayı almıyorsun. Bunu IMF'ye de anlatırsın dedim. O ara Gökalp TMO'nun bu yıl 3 milyon ton buğday alacağını anlatıyor. Derviş'e Alamazlar. Böyle buğday yok. Getirmezler. Yüzde 72 fiyat artışı da yapsan, yok dedim. 2 ay sonra Tarım Bakanı 1 milyon 800 bin ton buğday aldıklarını anlattı. Derviş durur mu, ikisi de kavgacı. Hemen Keçeciler iyi tahminci. Senin dediğin çıkmadı diye atıldı. Beni ne karıştırıyorsun Onunla karşı karşıya getirecek. Derviş çok iyi teknisyen. Ama Türkiye'yi iyi tanımıyor. Giderek tanımaya başladı. Öbür arkadaş da çiftçinin hakkını koruyor.'' Devlet Bakanı Keçeciler, kendisinin Turgut Özal ile uzun yıllar çalıştığını, Adnan Kahveci ile de aynı odayı paylaştığını belirterek, ''Ben 24 Ocak'ta da rahmetlinin yanında çalıştım. Onun yanında edindiğim tecrübeleri arkadaşlara aktarmaya çalışıyorum. Derviş'le o yüzden çok rahat senkronize oluyoruz. Adamların hangi bakımdan ne söylediğini biliyorum'' dedi. 
     
     Karamsar hava yayılıyor 

     Türkiye'de karamsar bir havanın meydana geldiğini, bunun aşılamadığını ve gittikçe yayıldığını anlatan Devlet Bakanı, herkesin batacakmışım havası içinde bulunduğunu vurguladı. 
     Böyle bir şeyin söz konusu olmadığını belirten Keçeciler, 1977'den beri siyasetin içinde yeraldığını ve bu tür olayları çok yaşadığını bildirdi. Sanayicinin, tüccarın sürekli ''Yaprak kımıldamıyor. Satış yapamıyoruz'' dediğini söyleyen Keçeciler, Türkiye'deki yanlışlığın ''Ankara karar alsın, bir adam gelsin, sihirli değneği ile dokunup, herşeyi düzeltsin'' anlayışı olduğunu kaydetti. 
     Hükümet olarak kendilerinin de sıkıntı çektiğini vurgulayan Keçeciler, ''Vatandaşın arasına giriyoruz. Bir sürü laf duyuyoruz. 
     Sıkıntıları aşmak için herkes çaba gösterecek. Birlikte hareket edeceğiz. Yüzde 35 enflasyon varken, işçi yüzde 15 zamma razı oldu. 
     Bugün o zamanki enflasyonun da üzerine çıkıldı, ama sesleri çıkmadı. 
     Hepimiz elele vereceğiz'' şeklinde konuştu. 
     
     Bürokratlar amip gibi çoğalıyor 

     Devletin küçülmesi konusundaki görüşlerini de açıklayan Keçeciler, 1980 öncesinde de Bakan sayısının 35-36'larda olduğunu, Özal döneminde bu sayının 22'ye indirildiğini belirtti. 
     Devletin 657'ye tabi 2 milyon 150 bin kadrosundan 1 milyon 600 bininin dolu olduğunu, ayrıca 150 bin sözleşmeli ve 500 bin işçi bulunduğunu kaydeden Keçeciler, şunları söyledi 
     ''İlgili Bakana kadrolarda değişiklik yetkisi verilir. Makama bağlı kadrolar haricindeki boşalan kadrolar iptal edilir. Bunun için 2 maddelik kanun yeter. Heryıl 70 bin kişi emekli oluyor. Yerine yenisini almazsın. 
     Yatay geçişi de kolaylaştırırsın. Gümrükte Emlak Bankası'ndan, Petrol Ofisi'nden gelen personel var. Bana bunları verip, Ancak İstanbul'da çalıştırırsın, başka yerde olmaz dersen sonuç bu olur. 
     Bunları 3 ay eğitip, gümrük memuru yapsam, sorun biter. Akılcı tedbirlerle, sertlik yapmadan, kavgaya sokmadan, plan dahilinde gidersen sorun çözülür. 
     Ankara'dan başka yere gitmem. Başbakanlık'ta oturur, maaş alırım. 
     Ayrıca oturmuyor da, sadece maaş almaya geliyor. Bürokratlar amipler gibi çoğalıyor. Fukara millet, bu kadar bürokratı besleyemez.'' Kendilerinin gümrük teşkilatında bu anlamda iyi işler başardıklarını, 120 gümrüğü kapattıklarını anlatan Keçeciler, bunlardan Bilecik gümrüğünde 3.5 yıl tek bir beyanname dahi doldurulmadığını ama 5 memurun tutulduğunu bildirdi. 
     
     Önce ekonomi 

     Ekonomisi güçlü, parası değerli devletin güçlü devlet olabileceğine işaret eden Devlet Bakanı, bu nedenle birinci planda ekonominin geldiğini ifade etti. ''Her işe ekonomik bakmak zorundayız. 
     Yoksa kafamızı duvara vurmak üzereyiz'' diyen Keçeciler, şöyle devam etti 
     ''Defter, kitaptan vazgeçtik. Ama devletin yapısı ekonomik modelimize uymuyor. Ekonomik anlamda, vatandaşın yapacağı işi vatandaşa bırakacağız. Devlet standart koyacak. 
     Biz bu kadar lüks, şatafat, bu kadar israf içinde olamayız. Fakir millet bunu taşıyamaz. O yüzden devlette reorganizasyona ihtiyaç var.'' Bu arada, Bakan'ın sohbet toplantısında bulunan Eskişehir Sanayi Odası Başkanı Savaş Özaydemir Keçeciler'e, ''Bu Musul işi Türkiye'nin sorununu çözer'' dedi. Buna itiraz eden Keçeciler ise ''Türkiye'nin petrol tüketimi 3 milyar dolar. Bu piyasaya 17 milyar dolar geldi, piyasa bana mısın demedi'' dedi. 
     






</TEXT>
</DOC>
