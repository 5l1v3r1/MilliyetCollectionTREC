<DOC>
<DOCNO> 52523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/16/dunya/tur.html </URL>
<DATE> 2001/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu 
</HEADLINE>
<TEXT>

     Kosova’da kritik seçim 
     DIŞ HABERLER SERVİSİ 

     1999’dan bu yana BM kontrolünde olan Yugoslavya’nın Kosova özerk bölgesinde yarın 120 üyeli parlamento için seçim yapılıyor. 
     3 yıllık bir dönem için seçilecek parlamento özerk bölgenin başkanını belirleyecek ve başkan da başbakanı atayacak. 2 milyonluk nüfusun ezici çoğunluğunu Arnavutların oluşturduğu, Sırpların ise yüzde 5’te kaldığı Sırbistan’ın Kosova özerk bölgesindeki seçim kritik bir önem taşıyor. Çünkü seçimin favori adayı Kosova Demokratik Birliği’nin ılımlı lideri İbrahim Rugova da dahil tüm adaylar Kosova’nın bağımsızlığını savunuyor. Sırplar ise seçimi boykot ediyor. 
     
     Noel Baba’nın mektupları da sterilize edilecek 
     Hıristiyan dünyasında Noel'in yaklaşmasıyla, çocuklara hediyeler dağıtan Noel Baba'ya da dilek mektupları yağmaya başladı. Ancak son dönemde "şarbonlu mektup" vakalarının artması, ABD'li yetkilileri de bu konuda önlem almaya itti. New York Posta İdaresi şubelerinde toplanan "Noel Baba" adresli yaklaşık 400 bin mektup, özel ışınlardan geçirilerek sterilize edilecek. Böylece, mektupları yanıtlamak için gönüllü olan kişiler hiç zarar görmeyecek. 
     



 DÜNYA 

















</TEXT>
</DOC>
