<DOC>
<DOCNO> 61182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/08/son/sondun11.html </URL>
<DATE> 2002/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem "Kıbrıs sorunu 2002 yılı sonundan önce çözülmeli" 
</HEADLINE>
<TEXT>

     Dışişleri Bakanı İsmail Cem, Kıbrıs sorununun 2002 yılı sonundan önce çözülmesi gerektiğini söyledi. 
     Cem, Alman ''Frankfurter Allgemeine Zeitung'' gazetesine verdiği demeçte, Kıbrıs'ta, KKTC Cumhurbaşkanı Rauf Denktaş'ın konfederasyon önerisi ile 1998 yılının Ağustos ayından bu yana bir değişim sürecinin yaşandığını belirtti. 
     Denktaş'ın, Klerides'i davet etmesinin de olumlu bir adım olduğuna işaret eden Cem, ''Karşılıklı anlayış için daha iyi bir platform yaratmış durumdayız'' dedi. 
     ''Objektif nedenlerden dolayı Kıbrıs'taki halk gruplarının ortak bir çözüm bulması oldukça zordur'' diyen Cem, ideolojilerin ve global gelişmelerin halk gruplarının entegrasyonu yerine, birbirinden uzaklaşmalarına neden olduğunu kaydetti. 
     Etnik değerlerin vurgulanmasının ''moda'' haline geldiğini kaydeden Cem, ''Felsefi ve siyasi açıdan her zaman bu tür gelişmelere karşıydım. Ama bu var olan gerçektir'' diye konuştu. 
     Kıbrıs'ta iki farklı halkın, iki farklı kültürün ve dinin mevcut olduğuna dikkati çeken Cem, Avrupa ülkelerinde bile farklı dinlere mensup halkların birbirinden ayrı yaşadıklarını söyledi. Türkiye'nin, Kıbrıs'ta garantör ülke olarak, her iki halkı da memnun edecek bir çözüme ulaşılması yönünde çaba harcadığını belirten Cem, ''Kıbrıs'taki diyaloğun gelişmesi için önemli olan, adadaki her iki başkanın da ortak bir vizyona sahip olmaları ve Kıbrıs'ın geleceği için ortak bir hedef izlemeleri'' dedi. 
     Türkiye'nin tüm komşularıyla ilişkilerini büyük ölçüde düzelttiğini vurgulayan Cem, ''Sadece Ermenistan, Türkiye'ye yönelik düşmanca tutumunu ve Azerbaycan'ı işgal etmeyi sürdürüyor. Eğer olumlu adımlar atarsa, biz de tabii ki olumlu karşılık veririz'' şeklinde konuştu. 
     Cem, Irak'taki her olumsuz gelişmenin Türkiye'ye de olumsuz etki yapacağını kaydederek, Amerikan yönetiminin Irak yönetimini düşürmek istediğini, ancak Türkiye'nin önceliğinin Irak'ın toprak bütünlüğünün korunmasına yönelik olduğunu vurguladı. 
     Türkiye'nin Afganistan'a asker gönderebileceğini de tekrarlayan Cem, Türk Silahlı Kuvvetleri'nin şu sıralar Amerikan ve İngiliz subaylarla görüşmeler yaptığını hatırlattı. 
     Cem, Türkiye'nin AB üyeliği ile ilgili olarak da, ''Önemli olan, siyasi iradeye ve iyi niyete sahip olmaktır. Türkiye'de her ikisi de var. Anayasa'da yapılan değişiklikler de bunu gösteriyor. Kopenhag kriterlerine harfiyen uymaktan daha önemli olan şey, görüşmelere başlanması için olumlu bir sürecin yaratılmasıdır'' diye konuştu. 
     İdam cezasının kaldırılmasının da Türk kamuoyunda yoğun şekilde tartışıldığına işaret eden Bakan Cem, ''Bu konuda bir değişiklik olmasını ümit ederim. İdam cezası, Türkiye'de zaten son 20 yılda uygulanmadı'' dedi. 
     






</TEXT>
</DOC>
