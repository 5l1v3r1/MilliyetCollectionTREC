<DOC>
<DOCNO> 92080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/26/dunya/dun02.html </URL>
<DATE> 2002/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahıska Türkleri açlık grevinde 
</HEADLINE>
<TEXT>

     CENK BAŞLAMIŞ Moskova 

     Rusya’nın Krasnodar bölgesinde yaşayan Ahıska Mesket Türkleri karşılaştıkları baskıları protesto etmek amacıyla toplu açlık grevi yapıyor. 
     Vali Aleksandır Tkaçov’un bölgeyi hemen terk etmelerini istediği Ahıska Türklerinin başlattığı açlık grevi, altıncı gününü doldurdu. Ahıska kaynakları, açlık grevine aralarında kadınların da bulunduğu 176’dan fazla kişinin katıldığını bildirdi. Eylemciler, Rusya vatandaşı olarak kabul edilmelerini, kendilerine Krasnodar’da oturma ve çalışma izni verilmesini istiyor. Bölgede yaşayan 13 bin Ahıskalıdan sadece dört bini Rusya vatandaşı. Kalan 11 bin kişide ise, uzun süre önce geçerliliğini yitiren Sovyet nüfus cüzdanları bulunuyor. İkinci Dünya Savaşı sırasında Stalin tarafından yaşadıkları Gürcistan’dan Özbekistan’a sürülen Ahıska Türkleri, 1989’daki etnik olayların ardından aralarında Krasnodar’ın da bulunduğu bölgelere göç etmişlerdi. Krasnodar’da Ahıska Türklerine çalışma ve oturma izni verilmiyor. 
     



 DÜNYA 











</TEXT>
</DOC>
