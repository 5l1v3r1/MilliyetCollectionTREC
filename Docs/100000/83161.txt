<DOC>
<DOCNO> 83161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/siyaset/siy04.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İki partiye ihtar 
</HEADLINE>
<TEXT>

Lider sultasına dikkat çeken Yargıtay Başsavcısı, tüzüklerinde genel başkan kotasıyla ilgili değişiklik yapmadıkları gerekçesiyle ANAP ve CHP’ye ihtar verilmesini istedi 
     ANKARA Milliyet 

     Yargıtay Başsavcısı Sabih Kanadoğlu, ANAP ve CHP’ye, tüzüklerinde genel başkan kotasıyla ilgili değişiklik yapmadıkları gerekçesiyle ihtar verilmesini istedi. Anayasa Mahkemesi’nden ihtar kararı çıkar ve buna rağmen değişiklik yapılmazsa iki parti aleyhine kapatma davası açılabilecek. 
     Kanadoğlu aralarında, ANAP, AKP ve CHP’nin de bulunduğu birçok siyasi partiyi tüzüklerini değiştirmeleri için uyarmış ve 2 aylık süre vermişti. Kanadoğlu, bu uyarı yazısında "lider sultasına" da dikkat çekmişti. Bu sürenin sonunda ANAP, Başsavcılığa gönderdiği yazıda, "partinin tüzüğünün demokrasinin kurallarına uygun olduğu" cevabını verdi. CHP ise istenen değişikliği yapmadığı gibi, yanıt da vermedi. Kanadoğlu, uyarı yazısındaki 2 aylık sürenin sonunda ANAP ve CHP’ye ihtar verilmesi için Anayasa Mahkemesi’ne başvurdu. Parti yönetimi belirlenirken genel başkanın kontenjan hakkı kullanmasının demokrasiye aykırı olduğunun altını çizen Kanadoğlu, "Kota, parti üyeleri arasındaki eşitlik ilkesine aykırıdır" dedi. 



 SİYASET 














</TEXT>
</DOC>
