<DOC>
<DOCNO> 88149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/05/son/sontur10.html </URL>
<DATE> 2002/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kendisini dövüp sapık ilişki teklifinde bulunan kocasını öldürttü 
</HEADLINE>
<TEXT>

     İzmir'in Menderes İlçesi'nde, Almanya'da yaşayan bir kadının, ''kendisini döven ve sapık ilişki teklifinde bulunduğu'' gerekçesiyle kiralık katil tutarak kocasını öldürdüğü ortaya çıktı. Ancak cinayeti cep telefonundaki kayıtlar çözdü. Olayda kadına yardımcı olan kızkardeşi, gözaltına alındı. 
     Alınan bilgiye göre, Serdar Orhanlı'nın 35 , üç gün önce, silahla öldürülmesi olayıyla ilgili soruşturmayı yürüten Menemen İlçe Jandarma Komutanlığı ekipleri, olay yerinde bulunan maktule ait cep telefonundan aranan numaraları tespit etti. Jandarma, eniştesini sık sık aradığı belirlenen İsmet Chaudrhy'i 29 , Aydın'da yakalayarak gözaltına aldı. 
     Chaudry'nin verdiği ifadeye göre, olayın gelişimi şöyle 
     ''Almanya'da oturan Binnur Orhanlı 35 , kocası Serdar Orhanlı'yı 35 öldürmesi için, Şartla Salıverilme Yasası'ndan yararlanarak cezaevinden çıkan Yılmaz Gedik 29 ile anlaştı. Orhanlı, kız kardeşinden kiralık katil olarak tuttuğu Gedik ile irtibat kurmasını istedi. 
     Cinayet planını uygulamaya koyan İsmet Chaudhry, cep telefonu ile eniştesini arayarak, ''Çeşme'de birlikte tatil yapma'' teklifinde bulundu. Eniştesinin teklifi kabul etmesi üzerine, Chaudrhy, Gedik'i arayarak, buluşma yerini bildirdi. Orhanlı, baldızı ile üç gün önce, Aydın-İzmir karayolunda Özkul Giyim Fabrikası yakınında buluştu. 
     Sözkonusu yere önceden gelerek, pusu kuran Yılmaz Gedik, Serdar Orhanlı'yı otomatik tüfekle vurarak öldürdü.'' 
     
     ENİŞTEM ÖLÜMÜ HAKETMİŞTİ 

     Chaudrhy, jandarmaya verdiği ifadede, eniştesinin ablasını sık sık dövdüğünü ve sapık ilişki teklifinde bulunduğunu öne sürerek, ''Ablam artık bıkmıştı. Beni arayarak kocasını öldürteceğini, bir katil tuttuğunu söyledi. Katilin telefonunu verdi. Bende eniştemi tatil yapma bahanesiyle çağırdım. Burada katil, eniştemi öldürdü. Daha sonra katil, olayı anlatmamam için beni tehdit etti. Pişman değilim. Çünkü eniştem bunu haketmişti'' dedi. 
     Chaudhry, Menderes Adliyesi'ne sevkedilirken, ''tetikçi'' Yılmaz Gedik'in yakalanmasına çalışıldığı belirtildi. 
     Menemen Cumhuriyet Savcılığı'nca, halen Almanya'da yaşayan Binnur Orhanlı hakkında ''cinayete azmettirmek'' suçundan yasal işlem başlatılması için gerekli girişimlerde bulunulacağı belirtildi. 
     





</TEXT>
</DOC>
