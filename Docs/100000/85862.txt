<DOC>
<DOCNO> 85862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/son/sondun08.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
FBI 11 Eylül saldırılarını bürokrasi yüzünden önlenemedi 
</HEADLINE>
<TEXT>

     ABD Adalet Bakanlığı müfettişleri, 11 Eylül saldırılarına katılacak 20. terörist olduğu tahmin edilen Zekeriya Musavi'yi saldırıdan 1 ay önce tutuklayan Amerikan Federal Soruşturma Bürosu'nun FBI ''gerekli arama iznini zamanında alabilseydi 11 Eylül'ü önleyebilirdi'' iddiası üzerine soruşturma başlattı. 
     Soruşturma açılacağı haberi, FBI Başkanı Robert Mueller tarafından duyuruldu. Mueller, yayınladığı açıklamada, Zekeriya Musavi'yi Ağustos 2001'de tutuklayan FBI'ın Minneapolis bürosu ajanı Colleen Rowley'in 
     isteği üzerine, FBI'ın bağlı bulunduğu ABD Adalet Bakanlığı'nda, bakanlık müfettişleri tarafından bir soruşturma başlatıldığını ifade etti. Ajan Rowley, Musavi davasını FBI'ın ele alış tarzında yanlışlıklar olduğunu ve bu konuda soruşturma açılması gerektiğini bildiren bir mektubu, Mueller ve ABD kongre üyelerine gönderdi. Musavi, Minnesota'da bir uçuş okulunda şüpheleri üzerine çekerek Ağustos ayında tutuklanmıştı. FBI Başkanı Mueller, Rowley'in soruşturma açılması isteğini ABD Adalet Bakanlığı müfettişlerine bildirdiğini kaydetti. Senato İstihbarat Komitesi de, Rowley'in, FBI'ın yanlış tutum izlediği iddialarına ilişkin bir soruşturma başlattı. Ajan Rowley'in, Musavi'nin ve arkadaşlarının evlerini aramak için istediği iznin, 11 Eylül'den önce çıkartılamadığı belirtiliyor. Rowley'e göre, bu arama izinleri zamanında alınabilseydi, saldırılara katılacak olan 20. terörist Musavi'nin işbirliği yaptığı diğer teröristlere ulaşılabilecekti ve 11 Eylül saldırıları yapılamayacaktı. Mahkeme kayıtlarına göre, ABD'de New York ve Washington'daki 11 Eylül saldırılarının ardından FBI, bürokratik işlemleri aşarak arama iznini çıkardıktan sonra, Musavi'nin bilgisayarında ve başka yerlerde, uçak kaçırma planlarına ilişkin bilgiler ele geçirdi. Musavi hakkında, 11 Eylül'den önce Fransa'dan gelen istihbaratta, bu kişinin terörist bağlantılarına dikkat çekildiği de biliniyor. FBI, 11 Eylül saldırılarından önce kendisine ulaşan çeşitli istihbaratları değerlendirmede başarısız olduğu yönündeki eleştirilere maruz kalıyor. Kısa süre önce, FBI'ın Arizona bürosundan bir ajanın, 11 Eylül'den aylar önce, uçuş okullarında çok sayıda Ortadoğulunun eğitim gördüğüne dikkat çeken raporunun göz ardı edildiği ortaya çıkmıştı. ABD Başkanı George W. Bush'a da, saldırıdan aylar önce, teröristlerin uçak kaçırabileceği bilgisinin verildiği biliniyor. Bush yönetimi, bu bilgiyi 8 ay boyunca saklamayı başarmasına karşın, CBS televizyonunun konuya ilişkin bir haber yayınlamasının ardından, haberi doğrulamak zorunda kalmıştı. Ancak Beyaz Saray yetkilileri, uçakların füze gibi kullanılarak binalara çakılacağını kimsenin tahmin edemeyeceğini belirterek kendilerini savunmuşlardı. ABD Başkan Yardımcısı Dick Cheney ise yönetimin önceden 11 Eylül terörist saldırılarını bilip de uygun önlemleri almadığı yönünde imada dahi bulunmanın ''aşağılık'' bir ifade olduğunu savunmuştu. 
     





</TEXT>
</DOC>
