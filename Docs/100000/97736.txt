<DOC>
<DOCNO> 97736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/son/soneko31.html </URL>
<DATE> 2002/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İSO "Kaos'tan çıkabilmek için Kurtuluş Savaşı ruhuna ihtiyaç var'' 
</HEADLINE>
<TEXT>

     İstanbul Sanayi Odası İSO Yönetim Kurulu Başkanı Tanıl Küçük, ''İçinde bulunduğumuz kaos ortamından çıkabilmek için, Türkiye'nin yeni bir kurtuluş savaşı ruhuna ihtiyacı var'' dedi. 
     İstanbul Sanayi Odası Meclisi'nin, 500 büyük sanayi kuruluşu araştırmasının sonuçlarının değerlendirildiği Temmuz ayı toplantısı, TOBB Başkanı Rifat Hisarcıklıoğlu'nun yanı sıra TİM, konsey ve bazı oda başkanlarının konuk olarak katılımıyla başladı. 
     Yönetim Kurulu Başkanı Küçük, açılışta yaptığı konuşmada, 2001 yılı araştırmasının, 34 yıllık 500 büyük çalışmasında Türk sanayii adına şimdiye kadarki en karanlık tabloyu ortaya koyduğunu söyledi. 
     Sonuçların, yıllardır süregelen yanlış uygulamalar ve makro ekonomik dengesizliklerden kaynaklanan darbelerle aşındırılan sanayinin, son krizle birlikte neredeyse çökme noktasına geldiğini gösterdiğini dile getiren Küçük, şöyle konuştu 
     ''Ayakta kalma mücadelesi veren sanayici, karından vaz geçmek zorunda kalmıştır. Finansman maliyetleri başta olmak üzere tüm maliyetler, sanayicinin ürün fiyatlarına yansıtabileceği oranların çok üzerinde bir artış göstermiştir. Sanayici, üretimi devam ettirebilmek uğruna, varlığı kalmışsa elinde kalan varlığını satmış, kalmadıysa kredi bularak borçlanma yoluna gitmiştir. Borç bulamayan, işletmesini zaten kapatmış ve üretimine son vermiştir. 
     Kar etmenin mümkün olmadığı bir ortamda üretime devam eden zararlı çıkmış, varlığını elden çıkaran, varlığından olmuş, borç bulabilen de sadece borcunu artırmakla kalmıştır. Bu kadar ağır bir borç yükü altında üretim daha ne kadar devam edebilecektir. Dikkatinizi çekeriz, aynı kamu sektörü gibi Türk özel sektörü de bir borç sarmalının içinde kaybolmak üzeredir. Üretimin sorunlarına duyarsız kalmakta ve önümüzü tıkamakta ısrar eden devlet, binbir güçlükle yaratılan özel sektörü de kamu kuruluşları gibi yok etmektedir.'' 
     
     DON KİŞOT RUHU 
     Türkiye'de sanayicilik yapmanın, adeta bir Don Kişot ruhu gerektirir hale geldiğini belirten Küçük, ''Zira, böylesine olumsuz koşullara rağmen, üretime devam etmek, ancak öyle saplantılı bir idealizmle mümkün olabilir'' dedi. 
     Tanıl Küçük konuşmasında, sanayicinin kar etmemesinin, makro ekonomik ve toplumsal sonuçlarına da dikkati çekti. 
     Zarar eden işletmelerin, çalışan sayısını da azaltmak mecburiyetinde kaldıklarına işaret eden Küçük, ''Çalışan sayısındaki bu düşüş nereye kadar sürecek, işsizliğin ekonomik ve sosyal boyutları daha ne kadar göğüslenebilecektir '' diye sordu. 
     Yaşanan siyasi krizin sonucu olarak yükselen kurlar ve faizlerin yılın ikinci yarısında kaçınılmaz olarak olumsuz etkilerini göstereceğine işaret eden İSO Başkanı, iç talepteki durgunluğun devam ettiğini, dünya ekonomisindeki kötü gidişin de, muhtemelen dış talebi olumsuz etkileyeceğini dile getirdi. 
     
     SİYASETÇİLER TAAHHÜT VERMELİ 
     ''Dolayısıyla önümüzdeki günler çok daha zor geçecektir. 
     Beklentimiz ve ümidimiz, önümüzdeki dönemde, ekonomik ortamın zorluklarını siyasetten kaynaklanan sıkıntıların daha da artırmamasıdır'' diyen Küçük, konuşmasını şöyle sürdürdü 
     ''21. yüzyılın dünyasında yarışmayı hedefleyen Türkiye, ekonomisini 21. yüzyılın gereklerine göre düzenlemeye çalışırken, siyaset yapısı ve anlayışındaki aksaklıkları gidermekte geç kalmıştır. 
     Mevcut siyasi yapı, toplumun beklentilerine cevap vermekte ve çözüm üretmekte yetersiz kalmaktadır. 
     Türkiye, önümüzdeki dönemde bir seçimle karşı karşıya kalacaktır. 
     Mevcut yasalarla yapılacak bir seçimin ne kadar çözüm olacağı ve istikrarlı bir hükümet beklentisine ne kadar cevap vereceği kuşkuludur. Seçimler ister kasımda ister nisanda olsun, işbaşında olacak hükümet, bir seçim hükümeti olacaktır. Toplumumuzun siyasetçiden beklentisi, önümüzdeki süreçte, seçim popülizmine rağbet etmeyerek, ülke çıkarlarını, siyasi çıkarların üzerinde tutmalarıdır. 
     Bunu yapabilen siyasetçiyi toplum ödüllendirecektir. Seçim ne zaman olursa olsun, siyasetçiler, uygulanan ekonomik programı tehlikeye atmayacakları taahhüdünü vermek zorundadırlar.'' Her şeye rağmen toplumda siyasi kaosun biteceği ve siyasetin kendi içinde çözüm üreteceği yönünde bir umut bulunduğunu ifade eden Tanıl Küçük, ''siyasetçinin görevi, o umudu boşa çıkarmamak, toplumun beklentilerine kulak vermektir. Siyasetçi, kendi geleceğinin toplumun refahı ve mutluluğundan geçtiğini unutmamalıdır'' dedi. 
     İSO Başkanı Küçük, Avrupa Birliği'ne girişe yönelik olarak yapılan taahhütlerin yerine getirilmesini, uyum yasalarının süratle çıkarılmasını istedi. 
     
     YENİ KURTULUŞ SAVAŞI RUHUNA İHTİYACI VAR 
     Türk sanayicisinin mücadele etmek zorunda kaldığı sorunların, esas olarak makro nedenlerden ve ülkenin içinde bulunduğu durumdan kaynaklandığını, sistemdeki aksaklıkların neden olduğu sorunların sanayicinin birinci önceliği durumunda olduğunu belirten Küçük, şöyle konuştu 
     ''Doymayan devlet, tasarruflara el koymanın ötesinde, yüksek enerji maliyetleri ve vergilerle de sanayicinin elindeki avucundakine göz dikmeye devam etmektedir. Ekonomide bozulan dengeler ile siyasetteki belirsizlik ve çalkantıların birbirini körüklediği ortamdan çıkmanın yolları süratle bulunarak, bir an önce yatırıma ve üretime uygun bir ortam yaratılmalıdır. 
     İçinde bulunduğumuz kaos ortamından çıkabilmek için Türkiye'nin yeni bir kurtuluş savaşı ruhuna ihtiyacı vardır. Elbirliğiyle, Türkiye'yi yeniden inşa etmek zorundayız.'' ''Sanayiciler olarak bizler, artık sadece uygun görülen rolleri oynamak değil, senaryonun yazılması sürecinde de yer almak, rolümüzü kendimiz tespit etmek istiyoruz'' diyen Küçük, devamla şöyle dedi 
     ''Zira deneyimlerimiz, ne kadar iyi oynanırsa oynansın, senaryo kötü ise, sonucun mutlak başarısızlık olduğunu göstermektedir. 
     Türkiye için kabul edilebilir tek senaryo, üretmek, üretmek ve ürettiğimizi dünya pazarlarında satmaktır. Bu senaryoyu hayata geçirecek tek aktör olan Türk sanayii, 500 büyük araştırmamızın da gösterdiği üzere ne yazık ki çok ağır yara almıştır. '' Küçük, toplantıya katılan başkanlarla bugün biraraya gelmelerinin, geleceğe sahip çıkma, çözüm üretme, ortak aklı hayata geçirme ve sanayiyi yaşatma azmi ve kararlılıklarının en belirgin ifadesi olduğunu vurguladı. 
     





</TEXT>
</DOC>
