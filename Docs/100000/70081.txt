<DOC>
<DOCNO> 70081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/28/son/sontur28.html </URL>
<DATE> 2002/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, SP'li Bekaroğlu'nun isteğini kabul etmedi 
</HEADLINE>
<TEXT>

     ABD'nin Ankara Büyükelçiliği, Küba'nın Guantanamo Üssü'ndeki esirlerin durumunu görmek isteyen SP Genel Başkan Yardımcısı Mehmet Bekaroğlu'nun isteğini kabul etmedi. 
     ABD'nin Ankara Büyükelçiliği Siyasi Müsteşarı Stuart Jones, Bekaroğlu'nun 13 Şubat'ta yaptığı başvuruya, yazılı olarak yanıt verdi. Bekaroğlu, Jones'in bu açıklamasını basın organlarına gönderdi. 
     Jones, yazılı açıklamada, Guantanamo'da gözaltında tutulan herkese insani muamele yapıldığını ve 1949 yılında kabul edilen 3. Cenevre Konvansiyonu prensiplerine uygun davranıldığını belirterek, kendilerine fiziksel ya da ruhsal eziyette bulunulmadığını yiyecek, tıbbi yardım, duş ve ibadet ihtiyaçlarının karşılandığını ifade etti. 
     Gözaltında tutulanların çoğunun birbirlerine ve muhafızlara karşı güvenlik tehlikesi oluşturduğunu kaydeden Jones, ''Suç işledikleri belirlenenleri, mahkeme önüne çıkaracağız. Diğerlerini kendi ülkelerine veya üçüncü bir ülkeye yargılanmak üzere verebiliriz. Bize ve diğer insanlara karşı hala bir tehdit olduğunu düşündüğümüz kimseleri ise bir süre daha gözaltında tutabiliriz'' dedi. 
     Bekaroğlu'nun bu aşamada Guantanamo'yu ziyaretinin mümkün olamayacağını bildiren Jones, Uluslararası Kızıl Haç Komitesi'nin gözaltındakileri ziyaret ettiğini ve etmeye devam edeceğini kaydetti. 
     Jones, ''Kamuoyunun güvenini kazanmış olan bu uluslararası kuruluş, ABD Hükümeti ile birlikte mahrem biçimde çalışarak gözaltı koşullarının uluslararası insan hakları standartlarına nasıl çıkarılacağı konusunda bilgi vermektedir'' dedi. 
     Jones, elçilik görevlilerinin uygun bir zamanda Bekaroğlu'nu ziyaret ederek, konuyu kendisiyle görüşeceğini bildirdi. 
     
     Çifte standart örneği 
     Bekaroğlu, Jones'un açıklamasına karşılık, Guantanamo'daki savaş esirlerinin tutulduğu koşulların insan hakları açısından sorunlu olduğunu belirterek, ''Bu nedenle, ABD Hükümeti ziyaretimize izin vermemiştir. Bu aynı zamanda bir çifte standart örneğidir'' dedi. 
     ABD parlamenterleri ve diplomatlarının Türkiye'deki insan hakları ihlalleri ile ilgili araştırmalar yapabildiğini ve raporlarında bunları duyurduğuna dikkati çeken Bekaroğlu, ancak aynı çalışmayı Türk parlamenterlerinin yapmasına izin verilmediğini savundu. 
     Uluslararası Kızıl Haç Komitesi'nin saygınlığı konusunda bir kuşku duymadıklarını kaydeden Bekaroğlu, ''Ancak esirlere fiziksel ya da ruhsal işkence yapılıp-yapılmadığını bizzat görmek ve dünya komuoyuna açıklamak istedim. Bu, 'haklar ve özgürlükler ülkesi' Amerika için de iyi olurdu. Ne var ki, bu imkan tanınmadı'' dedi. 
     






</TEXT>
</DOC>
