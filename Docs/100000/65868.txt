<DOC>
<DOCNO> 65868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/04/son/sonspo02.html </URL>
<DATE> 2002/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kupada dananın kuyruğu Gaziantep'te kopacak... 
</HEADLINE>
<TEXT>

     Gaziantepspor Kulübü Başkanı Celal Doğan, Türkiye Kupası'nda 6 Şubat Çarşamba günü Beşiktaş ile yapacakları karşılaşmanın, adeta erken gelen final olduğunu belirterek, ''Dananın kuyruğu Gaziantep'te kopacak, Türkiye Kupası'na uzanacak güçlü el belli olacak'' dedi. 
     Celal Doğan, yaptığı açıklamada, Bursaspor karşılaşmasında özellikle ikinci yarıda başarılı bir oyun sergileyerek 5-2'lik galibiyete ulaştıklarını, sonuçta 3 puan alınmış olsa da farklı skorlu galibiyetin bir başka atmoster yarattığını söyledi. 
     ''5-2'lik skorlara abone olduk. Sahamızda Trabzonspor'u 5-2 yendik, hemen ardından Denizlispor'a aynı skorla yenildik'' diyen Doğan, şöyle devam etti 
     ''Yenilginin stresini üzerimizden atmak ve Beşiktaş ile yapacağımız Türkiye Kupası karşılaşmasına yüksek moralle çıkmayı hedeflerek Bursaspor maçına hazırlandık ve 5-2'lik galibiyetle amacımıza ulaştık. 5-2'lik her galibiyet güzel ama deplasmanda yine aynı durumla karşılaşmak istemiyoruz. Kaldı ki attığımız kadar yemek zorunda da değiliz.'' 
     
     Aybaba umutlu 
     Teknik direktör Samet Aybaba ise Bursaspor karşılaşmasının ikinci yarısındaki oyunu sergilemeleri durumunda, kupada tur atlayacaklarını bildirdi. 
     Bursaspor karşılaşmasının ilk yarısında iyi oynayamadıklarını, ancak ikinci yarıya futbolcularının ''heyecanı tadarak ve kazanma arzusu'' ile çıktıklarını kaydeden Aybaba, ''Bunun semeresini de gördük. Türkiye Kupası'nın havası daha başka. Beşiktaş maçının telafisi yok. Taraftar desteğini de arkamıza alıp, kazanmak zorundayız'' diye konuştu. 
     Aybaba, hedeflerinin Türkiye Kupası'nı kazanmak olduğunu, bu yoldaki en önemli engel olan Beşiktaş'ı eleyerek yollarına devam edeceklerini de sözlerine ekledi. 
     






</TEXT>
</DOC>
