<DOC>
<DOCNO> 50880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/06/son/sondun12.html </URL>
<DATE> 2001/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinn Fein'in lideri Adams "11 Eylül'ü yapanlar terörist" 
</HEADLINE>
<TEXT>

     Sinn Fein lideri Gerry Adams, ABD'de kaçırdıkları uçaklarla Dünya Ticaret Merkezi ve Savunma Bakanlığı'na Pentagon intihar dalışı yapan kişilerin terörist olduğunu söyledi. 
     İrlanda Cumhuriyet Ordusu'nun IRA siyasi müttefiki Sinn Fein partisinin lideri Adams, Kanada Başbakanı Jean Chretien ile görüşmeden önce yaptığı açıklamada, ''IRA terörist bir örgüt değil'' dedi. 
     Kendi terörizm tanımının açık olduğunu söyleyen Adams, ''Terörizmi, sivilleri kasten hedef almak olarak tanımlıyorum. ABD'de olanlar sivillerin kasten hedef alındığı terörist bir eylemdir'' diye konuştu. 
     ''Her savaşta korkunç şeyler olur. Bana göre IRA hiçbir zaman sivilleri kasten hedef almadı'' diyen Adams, gazetecilerin ısrarla IRA'nın alışveriş merkezlerine hiçbir zaman bomba yerleştirip yerleştirmediği sorusuna, ''Bu sizin bakış açınıza bağlı'' yanıtını verdi. 
     Adams, Eski Güney Afrika Devlet Başkanı Nelson Mandela, eski İsrail Başbakanı Menahem Begin ve ABD'nin eski Başkanı George Washington'a kendi dönemlerinde terörist muamelesi yapıldığını hatırlattı. 
     Chretien de görüşmeden önce yaptığı açıklamada, ''Adams'ın burada olmasından memnunum, çünkü o seçilmiş bir kişi ve terörizmi kınadı. 
     Adams, Kuzey İrlanda'da hükümetin geri gelmesine katkıda bulundu. Onun Kuzey İrlanda'da bir hükümet kurulması için çalışmaya devam edeceğini umuyorum'' dedi. 
     Kanada istihbarat servisi, Mayıs 2000'deki raporunda IRA'yı terörle mücadele programında hedefteki 50 gruptan biri olarak listeye dahil etmişti. 
     






</TEXT>
</DOC>
