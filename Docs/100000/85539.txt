<DOC>
<DOCNO> 85539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/son/sontur22.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hovarda Ak Partili "Sevda Demirel'e artık çiçek veririm" 
</HEADLINE>
<TEXT>

     Adalet ve Kalkınma Partisi İzmir İl Başkanı İsmail Katmerci, AK Parti Aliağa İlçe Başkan Yardımcısı Rahmi Bilgiç ve şarkıcı Sevda Demirel arasında yaşanan şampanya olayıyla ilgili olarak ''Sayın Bilgiç'in bu hareketinin tamamen kendini bağladığını ve özel yaşamı çerçevesinde değerlendirilmesi gerektiğini düşünüyoruz'' dedi. 
     Katmerci, Bilgiç ve AK Parti Aliağa İlçe Başkanı Müjdat Bıçakçı ile düzenlediği ortak basın toplantısında, parti teşkilatı olarak kişilerin özel hayatlarına saygı gösterilmesi düşüncesinden hareketle, üyelerinin veya yöneticilerinin ''özel hayatlarını takip etmek'' gibi bir tutum içinde olmadıklarını söyledi. 
     Bilgiç'in, Demirel için 35 şişe değil sadece bir şişe şampanya patlattırdığını öne süren Katmerci, şöyle konuştu 
     ''İsmi geçen partili arkadaşımızın bu hareketinin tamamen kendini bağladığını ve özel yaşamı çerçevesinde değerlendirilmesi gerektiğini düşünüyoruz. Bu noktada bizi rahatsız eden durum, halkımızın bu kadar yoksulluk ve sıkıntı çektiği bir dönemde, böylesi bir savurganlığın siyasi ve sosyal kimliği farketmez, kim tarafından yapılırsa yapılsın üzücü olduğudur. Hovarda AK Partili'den şampanya yağmuru gibi bir başlığın, eşiyle eğlenmeye gitmiş bir insanı kendi ailesi ve sosyal çevresinde ne kadar zor durumda bırakabileceğini, zannedersem bu başlığı atan arkadaşlarımıza sormamız lazım.'' 
     
     ''DİN EKSENLİ DEĞİL, İNSAN EKSENLİ PARTİYİZ'' 
     İsmail Katmerci, üyelerini partiye alırken ve yöneticilerine görev verirken, alkol kullanıp kullanılmaması gibi bir şart koşmadıklarını da vurguladı. Katmerci, hiçbir siyasi partinin devamı olmadıklarının DA altını çizerek, ''Din eksenli ya da ideolojik bir parti değil, insan eksenli bir partiyiz. Bizim içimizde dindar olan da, sürekli içkisini içen de var. Hatta gayrimüslim hanım arkadaşlarımız bile partimizin üyeleri arasındadır '' dedi. 
     AK Parti Aliağa İlçe Başkan Yardımcısı Bilgiç ise bir gazetecinin, ''Sevda Demirel'i bir daha gördüğünüzde yine şampanya patlatır mısınız '' sorusuna, ''Sevda Demirel ile bir daha karşılaştığımda ona çiçek veririm. Artık şampanya yok'' şeklinde yanıt verdi. 
     Bilgiç, şampanya patlatılması için talimat verdiği sırada siyasi kimliğini unuttuğunu ve çevreden bazı kişilerin, ''AK Parti Aliağa İlçe Başkan Yardımcısı Rahmi Bilgiç'ten bir şampanya diyelim'' teklifini geri çevirmediğini kaydetti. 
     





</TEXT>
</DOC>
