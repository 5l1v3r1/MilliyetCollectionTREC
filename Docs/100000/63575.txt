<DOC>
<DOCNO> 63575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/22/son/sondun12.html </URL>
<DATE> 2002/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonya'da balinalar karaya vurdu 
</HEADLINE>
<TEXT>

     Japonya'nın güneybatısındaki Oura şehri kıyılarında, 14 balinanın karaya vurduğu bildirildi. 
     Bir polis sözcüsü, balinalardan kaçının hayatta olduğunu bilmediklerini belirterek, ''4-5 tanesi hareket etmiyor ve diğerlerinin durumları da kötüye gidiyor'' dedi. 
     Bir şehir yetkilisi de, boyları 8 ila 10 metreyi bulan balinalardan birçoğunun öldüğünü tahmin ettiklerini kaydederek, ''Bulundukları yerden daha derine çıkarmaya çalışıyoruz, ancak dalgaların boyunun 3 ila 4 metreyi bulması yüzünden yapacak bir şeyimiz yok'' diye konuştu. 
     Televizyonda yayımlanan görüntülere göre, balinaların karaya vurduğu yer kayalık ve bazıları kurtulmak için çırpınıyor. 
     Kyodo haber ajansı da, balinaların bazılarının yaralı olduğunu, çünkü suda kan görüldüğünü, bazılarının da su püskürtmeye ve kuyruklarını çırpmaya devam ettiğini duyurdu. 
     İtfaiye ekiplerinin, gece boyunca balinaları izlediği ve hayatta tutmak için su püskürttüğü bildirildi. 
     Ekiplerin, balinaları kurtarmak için dalgaların yatışmasını beklediği kaydedildi. 
     Bilim adamları, balinaların karaya vurmasını açıklayamıyor, ancak şiddetli rüzgarın ve dalgaların balinaları kıyıya getirdiği öne sürülüyor. 
     






</TEXT>
</DOC>
