<DOC>
<DOCNO> 58837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/25/magazin/mag01.html </URL>
<DATE> 2001/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Çağla ile Güzide dans için kapıştı 
</HEADLINE>
<TEXT>

Dans figürlerini yapamayan Güzide Duran, Çağla Şikel’in esprisine sinirlenince podyumu terk etti 
     GÖKSEL YAPAR Antalya DHA 

     DAHA önce "tavuk manken" tartışmasıyla karşı karşıya gelen Çağla Şikel ve Güzide Duran, Antalya’daki bir defilede de gergin dakikalar yaşadı. Cons Jeans’ın 2001 ilkbahar - yaz kreasyonu, Antalya Belek’teki Letoonia Golf Resort’ta defileyle tanıtıldı. Ancak defile aksiliklerle başladı. Ayşe Hatun Önal, uyuyakalıp uçağı kaçırınca koreografiyi yapan Julia Nitu çileden çıktı. 
     
     Duran’ı yatıştıramadı 
     ARDINDAN provada dans figürlerini yapamayan Güzide Duran, bu sahnede yer almak istemediğini söyledi. Araya giren Çağla Şikel, Güzide’ye nasıl yapılacağını gösterdi ve "Bunu da yapamazsan.." dedi. Bu sözlere alınan Duran podyumu terk etti ve kulise gidip ağladı. Çağla’nın, yanına gelip "Espri yapmıştım" sözleri de Duran’ı yatıştırmaya yetmedi. 
     
     Alınganlık yaptım 
     AKSAKLIKLAR giderildikten sonra defileye geçildi. Bir saat süren defilenin yıldızı, yaptığı bale gösterisiyle de dikkat çeken Çağla Şikel oldu. Defileden sonra gazetecilere açıklama yapan Güzide Duran da, "Alınganlık yaptım. Hata bendeydi. Zaten Çağla da espri yaptığını söylemişti. Ama o an için bunları düşünemedim" dedi. 
     



 MAGAZİN 














</TEXT>
</DOC>
