<DOC>
<DOCNO> 52472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/15/son/sonspo11.html </URL>
<DATE> 2001/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen Koçu "Avrupa'da savaşmadan maç kazanılmaz" 
</HEADLINE>
<TEXT>

     Basketbolda Erkekler Avrupa Ligi A Grubu 6. maçında deplasmanda Belçika'nın Region Wallone Charleroi takımına 79-75'lik skorla yenilen Efes Pilsen'de, maç kaybı konsantrasyon eksikliğine bağlandı. 
     Lacivert-beyazlı takımın antrenörü Oktay Mahmudi, oyuncularının üst üste kazandığı maçların ardından, Erkekler Avrupa Ligi'nde bu maça dek galibiyeti olmayan Belçika takımı karşısına yeterince motive olamadan çıktığını vurgulayarak, ''Avrupa Ligi'nde savaşmadan, mücadele etmeden, zihinsel olarak hazır olmadan maç kazanmak mümkün değil'' dedi. 
     Konsantrasyon eksikliğinin kendilerine pahalıya malolduğunu, bunun sonucu gelen tutuklukla, aradaki sayı farkının bir ara 19'a dek çıktığını belirten Mahmudi, iyi mücadele ederek sayı farkını kapatmaya çalıştıklarını, ancak bu sefer de çok basit hatalar yapmalarının yenilgiyi kaçınılmaz kıldığını bildirdi. 
     Yenilgide, 2 uzun oyuncu Mehmet Okur'un 13., Kambala'nın 19. 
     dakikada 4'er faule ulaşmalarının da etkili olduğunu anlatan Mahmudi, genç bir takım olduklarını ve bu tip hataları yinelememeye çalışacaklarını anlattı. Mahmudi, maç boyunca kazanılan 40 serbest atıştan, 16'sının sayıya çevrilememesine ise kariyeri boyunca ilk kez tanık olduğunu sözlerine ekledi. 
     






</TEXT>
</DOC>
