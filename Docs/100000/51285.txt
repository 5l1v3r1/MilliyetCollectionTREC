<DOC>
<DOCNO> 51285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/08/son/sondun23.html </URL>
<DATE> 2001/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ladin Almanya'dan öç alacak mı 
</HEADLINE>
<TEXT>

     Alman Bild gazetesi, Federal Alman Kriminal Dairesi, Anayasayı Koruma Teşkilatı ve İstihbarat Teşkilatı'nın, Almanya'nın Afganistan'a asker göndermesi halinde, ülkede saldırılar olabileceği konusunda uyarıda bulunduklarını yazdı. 
     Kabinenin asker gönderme kararından sonra ülkede yeni bir ''durumun'' söz konusu olduğunu savunan gazete, emniyet ve Anayasayı Koruma Teşkilatı'nın yaptıkları son ''durum değerlendirmesinde'', Afganistan'a Alman askerlerinin gönderilmesiyle aşırı solcu ve radikal İslamcı grupların, askeri tesislere, kamu binalarına, havaalanlarına ve NATO ülkelerinin Almanya'daki büyükelçiliklerine saldırı düzenleyebilecekleri kanısına vardıklarını belirtti. 
     ''Ladin Almanya'dan öç alacak mı '' başlığı altında, terörist Usame Bin Ladin'in, Almanya'daki ''uyuyan ajanlarını'' sleeper 
     uyandırabileceği belirtilen haberde, güvenlik makamlarının artık Almanya'da da bombalı ve intihar saldırılarından korktukları kaydedildi. İstihbarat Teşkilatı'ndan bir sözcünün, ''Ladin'in tehditlerini çok ciddiye alıyoruz'' dediğini yazan gazete, özellikle Frankfurt'ta bankaların bulunduğu bölge, Frankfurt havaalanı, başkent Berlin'deki meclis binası Reichstag ve Brandenburg kapısına yönelik saldırılar olabileceğini duyurdu. Öte yandan Federal İçişleri Bakanı Otto Schily, Meisdorf'ta yapılan eyalet içişleri bakanları toplantısında, Almanya'da belirli hedeflere yönelik saldırılar planlandığı konusunda kesin işaretlerin bulunmadığını söyledi. Güvenlik makamlarının uyarılarının genel olduğunu söyleyen Schily, Afganistan'da Alman askerlerinin görev yapmasının ülkedeki güvenlik durumunu etkileyeceğini, ancak kökten değiştirmeyeceğini vurguladı. İstihbarat Teşkilatı'ndan bir sözcü de ''elimizde, yeni bir durumun ortaya çıktığını gösteren bilgiler yok'' diye konuştu. 
     






</TEXT>
</DOC>
