<DOC>
<DOCNO> 98261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/27/guncel/gun05.html </URL>
<DATE> 2002/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem konutlarını sonunda kokuttular 
</HEADLINE>
<TEXT>

Sakarya’daki bazı kalıcı konutlara ait kanalizasyon borularının ana şebekeye bağlanmadığı ortaya çıktı 
     ZAFER TOKUŞ Sakarya DHA 

     Marmara depreminin ardından Sakarya’nın Karaman bölgesindeki deprem konutlarının bazılarına ait kanalizasyon borularının toprak altına konulduktan sonra ana şebekeye bağlanmadığı anlaşıldı. Bayındırlık İl Müdürlüğü yetkilileri, kanalların şebekeye bağlanmamasının nedeninin İller Bankası ve üst yapı müteahhitleri arasındaki anlaşmazlıktan kaynaklandığını iddia etti. 
     Bayındırlık Bakanlığı tarafından Karaman’da yaptırılan kalıcı konutlardaki skandal, okulların kapanmasının ardından hak sahiplerinin taşınmaya başlamasıyla ortaya çıktı. 1477 Ada 2 No’lu blokta oturan hak sahipleri, mutfak, banyo giderlerinin ve tuvaletlerinin tıkanması sonucu ilgili birimlere haber vererek, sorunun giderilmesini istedi. Bunun üzerine bölgeye gelen ekipler, logar kapağını kaldırınca, binaya ait kanalizasyon borusunun, hiçbir bağlantı yapılmadan kapağın altındaki toprağa gömüldüğünü belirledi. Boruların ana şebekeye bağlantısının yapılmaması nedeniyle mutfak, tuvalet ve banyolardan akan pissuların toprağa sızdığı ve koku yaydığı tespit edildi. 
     Sakarya Vali Vekili İdris Kurtkaya, konuyla ilgili şik yetleri Bayındırlık Bakanlığı’na ilettiklerini belirterek, "Konunun muhatabı Bayındırlık Bakanlığı. Gelen şik yetleri oraya bildiriyoruz. Şu ana kadar 3 - 5 ihbar geldi. Birinci etap konutların altyapı bağlantılarını yapan üstyapı müteahhitleri bazı evlerin kanalizasyonlarını ana kanala bağlamamış" dedi. 
     



 GÜNCEL 





















</TEXT>
</DOC>
