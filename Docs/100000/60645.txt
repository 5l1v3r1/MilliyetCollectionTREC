<DOC>
<DOCNO> 60645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/05/guncel/gun00a.html </URL>
<DATE> 2002/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Donuyoruz hocam 
</HEADLINE>
<TEXT>

     BURCUM DEVREZ İstanbul 

     Soğuktan kızarmış burunlar, kalem tutmakta zorlanan eller. Kabanlarına sımsıkı sarınmışlar. Bir yanda ellerini oğuşturup ısınmaya, öte yanda soğuğu unutup kendilerini derse vermeye çalışıyorlar. Bu manzara, kışın tüm ağırlığını gösterdiği İstanbul'daki bazı okullarda yaşanıyor. Bağcılar Gazi İlköğretim Okulu bu okullardan yalnızca birisi. Öğrenciler sınıfların yeterince ısınamaması nedeniyle montlarla oturuyorlar. 
     
     Cam kenarı soğuk 
     Soğuktan sık sık hasta olduklarını söyleyen öğrenciler, "Özellikle kar yağdığı zaman okulumuz hiç ısınmıyor. Soğuktan kalemlerimizi bile tutamıyoruz" derken okul müdürü ise kömür sorunlarının olmadığını belirterek, "Camlarımızı pimapen yaptıramadığımız için eski camlarla idare ediyoruz. İçeriye soğuk sızdığı için de özellikle cam kenarındaki öğrenciler üşüyor" diye konuşuyor. 
     
     Elektrik kesiliyor 
     Bu arada kaloriferlerinin yanıp yanmadığını sormak için telefonla aradığımız pek çok okuldan aldığımız cevap, "Yeterince ısınamıyoruz" oldu. Özellikle olumsuz hava koşulları nedeniyle sık sık elektrikleri kesilen okullarda öğrencilerin ısınmakta zorluk çektikleri belirtildi. 
     
     



 GÜNCEL 


















</TEXT>
</DOC>
