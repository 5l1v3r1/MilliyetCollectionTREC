<DOC>
<DOCNO> 58019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/20/guncel/agun.html </URL>
<DATE> 2001/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bile bile lades 
</HEADLINE>
<TEXT>

Meteorolojinin günler önce duyurduğu kar yağışı, hem belediyeler hem de vatandaşlar gereken önlemleri almadığı için trafiği ve eğitimi felç etti 
     DOĞAN HABER AJANSI 

     Meteoroloji uzmanlarının çok önceden uyarmasına karşın özellikle bayramda Türkiye'yi etkisi altına alan soğuk ve yağışlı hava için gerekli önlemlerin alınmaması, hem karayollarındaki trafiği hem de eğitimi etkiliyor. Türkiye'nin Avrupa'ya açılan tek kapısı olan İstanbul - Edirne otoyolunda trafik zaman zaman tek şeritten verilebiliyor. 
     
     17 İLDE OKULLAR TATİL 
     17 ilde ilköğretim okulları ve liselerde eğitim aksadı. İlköğretim okulları ve liselerde dünden itibaren Bursa, Kütahya, Bilecik, Sakarya, Çanakkale ve Kars'ta 3'er gün, Niğde, Düzce, Balıkesir, Edirne ve Kırklareli'nde 2'şer gün tatil ilan edildi. İstanbul, Manisa, Bolu, Kocaeli, Yalova ve Tekirdağ'da ise dün tatil yapan öğrenciler bugün okula gidecek. İzmir'in Karşıyaka ve Çiğli ilçeleri ile Balıkesir'in Bigadiç İlçesi ve Niğde'nin Çiftlik İlçesi'nde de öğrenciler 3 gün tatil. Öte yandan Trakya Üniversitesi'nde öğretime 3 gün ara verildi. 
     
     ZİNCİRSİZ ÇIKILMIYOR 
     THY'nin İstanbul - Kayseri ve Kayseri - İstanbul uçak seferleri iptal edildi. Erkilet Havaalanı'nın ulaşıma kapandı. Ankara - İstanbul karayolunun Bolu Dağı kesiminde, zincirsiz araçların geçişine izin verilmiyor. Gece başlayan kar yağışı nedeniyle Sivas - Erzincan karayolunda da güçlükle ulaşım yapılıyor. Yolların kapalı olması can kayıplarına da neden oluyor. 
     
     AMBULANS GİDEMEYİNCE 
     Yalova'ya bağlı Güneyköy'de kalp krizi geçiren bir vatandaş, 112 Acil Servis'e hemen haber verilmesine rağmen, köy yolu ulaşıma kapalı olduğu için hayatını kaybetti. İstanbul'da hava sıcaklığının - 2 dereceye kadar düşmesi ölümlere neden oldu. Üsküdar Selmani Pak Caddesi Hacı Mehmet Sokak'ta yatan bir evsiz, Bayrampaşa'da kamyonette uyuyan bir vatandaş ile Sefaköy'de akli dengesi bozuk olan bir kişi donarak öldü. Kırklareli, Çanakkale ve Bandırma’da da birer kişi aşırı soğuk nedeniyle hayatını kaybetti. 
     
     Mahsur kalanlar 'Hitit'le doydu 
     Tekirdağ'ın Çerkezköy İlçesi'nde, Türk Silahlı Kuvvetleri için üretilen Hitit adlı zırhlı araç, kardan yolları kapanan mahallelerde mahsur kalan vatandaşların imdadına yetişti. Aracın 1 metreyi bulan karda bile zorlanmadan hareket edebildiğini belirten yetkililer, bayram boyunca Hema tarafından temin edilen 4 bin ekmek dağıtıldığını söyledi. 
     
     Jandarma yetişti 
     Manisa'daki Spil Dağı'na çıkıp mahsur kalan 146 kişi, jandarma ve Köy Hizmetleri Müdürlüğü ekipleri tarafından kurtarıldı. 
     
     Soğuk 8 can aldı 
     Aşırı soğuk nedeniyle İstanbul’da 3 kişi öldü. Diğer illerde de 5 kişi aynı nedenle hayatını kaybetti. 
     
Bayramda trafiğe 59 kurban      Ramazan Bayramı tatilinde meydana gelen ölümlü 44 trafik kazasında 59 kişi hayatını kaybetti, 160 kişi yaralandı. Emniyet Genel Müdürlüğü verilerine göre, Ramazan Bayramı tatilinde yerleşim yeri içinde 18, yerleşim yeri dışında 26 olmak üzere ölümlü 44 kaza meydana geldi. Yerleşim yeri içinde meydana gelen kazalarda 18 kişi öldü, 32 kişi yaralandı. Yerleşim yeri dışındaki kazalarda ise 41 kişi öldü, 128 kişi yaralandı. Bayram tatilinde meydana gelen kaza, ölü ve yaralı sayıları günler itibariyle şöyle 
     
GÜN ÖLÜ SAYISI YARALI SAYISI 15 Aralık 15 50 16 Aralık 23 40 17 Aralık 10 34 18 Aralık 11 36 TOPLAM 59 160      
Bakan ve vekiller evine dönemedi      Bütün yurdu etkisi altına alan "Sibirya kar"ı, bayramı seçim bölgesinde geçiren Trakya bölgesi milletvekillerini de mahsur bıraktı. Tekirdağ Milletvekili olan Çevre Bakanı Fevzi Aytekin, DSP Edirne Milletvekilleri Şadan Şimşek ve Mustafa İlimen üç gündür kar kuşatması altında, vatandaşlardan gelen yardım çağrılarına koştular. 
     
Kısmi kar tatili komedisi      İSTANBUL Milliyet 

     İstanbul'da, kar ve buzlanmanın etkisini sürdürmesi nedeniyle 8 ilçedeki ilk ve orta dereceli okullar bugün de tatil edildi. 
     Elverişsiz hava şartları nedeniyle Şile, Sarıyer, Beykoz, Ümraniye, Silivri, Çatalca, Gaziosmanpaşa ve Büyükçekmece'deki okulların bugün de tatil edilmesine karar verildi. Tatil kararı alınan bu ilçelerde oturan, ancak başka ilçelerdeki okullarda okuyan öğrenciler ve aileleri ise durumları açıklık kazanmadığı için şaşkınlık yaşadı. Milli Eğitim Müdürlüğü yetkilileri, tatil kararı alınan ilçelerde, telafi dersleri yapılarak, açığın kapatılacağını söyledi. 
     



 GÜNCEL 

























</TEXT>
</DOC>
