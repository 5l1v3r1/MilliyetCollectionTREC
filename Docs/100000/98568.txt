<DOC>
<DOCNO> 98568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/29/ekonomi/eko03.html </URL>
<DATE> 2002/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF’nin erken seçim kaygısı 
</HEADLINE>
<TEXT>

IMF, üçüncü gözden geçirme çalışmaları sonunda hazırladığı Niyet Mektubu’nda erken seçim kararının yasal reformları geciktireceğini vurguladı 
     Uluslararası Para Fonu’nun IMF üçüncü gözden geçirme çalışmaları sonrasında hazırlanarak onay için koalisyon liderlerine sunulan niyet mektubunda, Meclis’in erken seçim kararı alması durumunda yasal reformlarda kaçınılmaz bir biçimde gecikmelerin gündeme geleceği vurgulandı. 
     Mektupta, bununla birlikte hükümetin ve ekonomi yönetiminin programın, Meclis kararı gerektirmeyen politikaları uygulama konusunda kararlı olduğunun altı çizildi. 
     
     Bu hafta gönderilecek 
     10 Ağustos’a kadar IMF İcra Direktörleri Kurulu’nda ele alınması beklenen ve 1.1 milyar dolarlık kredi diliminin serbest bırakılması için gerekli taahhütleri içeren niyet mektubunun, liderlerin onayından sonra bu hafta içerisinde IMF’ye gönderilmesi bekleniyor. 
     
2003’te geçici ek bütçe çıkarılacak      Niyet Mektubu’nda faiz dışı harcamaların 2003 yılında değişmeyeceği, vergilendirme düzeyinin artırılmayacağı vurgulandı. Mektupta, mevcut kamu istihdam politikasının süreceği, KİT’lerde istihdam artışına gidilmeyeceği taahhüdünde bulunuldu. Mektupta, erken seçimin olması durumunda 2003 yılı için, ödeneklerde reel artış öngörmeyen geçiçi bütçe çıkartılacağı belirtildi. KİT’lerde fiyatlandırma politikasının süreceği kaydedilen mektupta, KİT’lerde ve yerel yönetimlerde mali disiplinin uygulanmaya devam edeceği vurgulandı. Doğrudan vergi reform planlarının şekillenmeye başladığı belirtilen mektupta, vergi reformunun ikinci aşamasına ilişkin yasal düzenlemelerin Ekim ayının sonunda Meclis’e sunulacağı ve 2003 başında yürürlüğe gireceği anlatıldı. 
     
Özelleştirmede hedef tutacak      Borç yönetimini güçlendirmeye yönelik çabaların sürdürdüğü anlatılan mektupta, eylül sonuna kadar kamu borç portföyünün risklerini izlemek üzere entegre risk yönetim sisteminin oluşturulmasına ilişkin eylem planının formüle edileceği bildirildi. Mektupta, Bankalar Birliği’nin 1 Ağustos’ta TL libor’u sunacağı, 13 bankanın fiyat alıcıları olarak katılacağı bildirildi. Özelleştirilmeye hazır kamu şirketlerinin satışında ilerleme sağlandığı belirtilen mektupta, 2002 yılı için belirlenen 700 milyon dolarlık özelleştirme geliri hedefine ulaşılmasının beklendiği kaydedildi. Türk Telekom’un satışına ilişkin hazırlıkların sürdüğü anlatılan mektupta, özel sektör iş ortamını iyileştirmek için adımların devam ettiği, şirketlerin kayıt işlerini basitleştirecek yeni yasal düzenlemelerin Nisan 2003’e kadar Meclis’e sunulacağı bildirildi. 
     
Hükümet kararlı      Mektupta, erken seçimin yasal reformları geciktirebileceği belirtilerek, hükümetin, icranın yetkisinde bulunan politika unsurlarının zamanında uygulanması konusunda "angaje olmayı" sürdürdüğü vurgulandı. Mektupta dile getirilen politika vaadlerinin Meclis’in sonbaharda normal çalışma programını uygulayacağı varsayımıyla formüle edildiği kaydedildi. Hükümetin programı uygulama konusunda kararlıliğına dikkat çekildi. 
     



 EKONOMİ 


















</TEXT>
</DOC>
