<DOC>
<DOCNO> 80374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/25/son/soneko30.html </URL>
<DATE> 2002/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Çakan "Akaryakıt fiyatlarının indirilmesi söz konusu değil" 
</HEADLINE>
<TEXT>

     Enerji ve Tabii Kaynaklar Bakanı Zeki Çakan, ''Bugün itibariyle akaryakıt fiyatlarının indirilmesi ve üzerinden alınan vergilerin kaldırılması söz konusu değildir'' dedi. 
     Çakan, Kayseri'nin Kocasinan ilçesine bağlı Yemliha Beldesi'nde yapımı devam eden Yamula Barajı'nın inşaatında incelemelerde bulundu. 
     Yamula Barajı'nın, Kayseri, Nevşehir, Kırşehir ve Yozgat'ın belli bir bölümü için son derece önemli olduğunu vurgulayan Bakan Çakan, şunları söyledi 
     ''Özellikle kamulaştırmayla ilgili sorunun bir an önce çözümlenmesi gerekiyor. Burada, 15 milyon dolarlık bir kamulaştırma yapılacak. Devletin, milletin, çiftçinin menfaatine olan her konuda gerektiğinde risk almak mecburiyetindeyiz. Baraj sayesinde 104 bin hektar tarım arazisi sulanacak. Üretilecek enerjiden de yıllık 22 milyon dolar gelir elde edilecek. Hükümet olarak çiftçinin birim alandan aldığı ürünün kalitesinin ve miktarının artırılması için sulu tarıma önem veriyoruz.'' 
     
     AKARYAKIT FİYATLARI 
     Zeki Çakan, gazetecilerin soruları üzerine de, uygulanan ekonomik program gereği akaryakıt fiyatlarının indirilmesinin mümkün olmadığını kaydetti. 
     Akaryakıt fiyatlarının indirilmesinin hükümetlerinin de tek dileği olduğunu vurgulayan Çakan, şöyle devam etti 
     ''Akaryakıttan özellikle dolaylı olarak alınan vergilerin ekonomik programın yürürlükte olduğu sürede indirilmeyeceğini, zaman zaman Hazineden sorumlu Devlet Bakanımız ve Maliye Bakanımız açıkladılar. 
     Bugün gerçekten akaryakıt fiyatları dünya fiyatlarının üstündedir. 
     İçinde bulunduğumuz durum ve geçmişten gelen bazı sıkıntıların giderilmesi için hükümetimizin uyguladığı ekonomik program gereği, bugün itibariyle akaryakıt fiyatlarının indirilmesi ve üzerinden alınan vergilerin kaldırılması söz konusu değildir. Ancak, gönül arzu eder ki akaryakıt fiyatları dünya piyasalarıyla mukayese edildiğinde, özellikle vatandaşlarımızın gelir düzeyi dikkate alındığında biraz daha indirilebilsin. Geçmişteki uygulamalarla şimdiki uygulamalar dikkate alındığında ekonomik krizden etkilenmiş olmanın verdiği bir sıkıntı var. Uygulanan ekonomik program çerçevesinde bu yıl sonunda vatandaşlarımız ekonomik yönden rahatlayacaklardır.'' Daha sonra DSİ 12. Bölge Müdürlüğü'ne giden Bakan Çakan'a, burada çalışmalarla ilgili brifing verildi. 
     





</TEXT>
</DOC>
