<DOC>
<DOCNO> 92145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/26/spor/yurundul.html </URL>
<DATE> 2002/06/26/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Almanya klasiği 
</HEADLINE>
<TEXT>

     Dünya Kupası’nın ilk yarı finalinde Almanya istediğini elde etti. Oyun süratli ve mücadeleli başladı. Ancak kısa süre sonra Güney Kore yapısına hiç uymayan oyun anlayışı içine girdi. Rakip ataklarda savunmasını ceza alanı önünde kurup, kazandığı toplarda da kontrollü anlayışla hücuma çıkmak istediler. Bu oyun şekli Almanya’nın ekmeğine yağ sürdü. Hamle üstünlüğünü ele geçirerek çok adamla Güney Kore’nin üstüne gittiler. Düşündükleri yüksek topla pozisyon bulma şansını çoğalttılar. Kaptırdıkları toplardan sonra da hemen geriye dönüp, alan daralttılar. İlk devrede gol çıkmadı. 
     İkinci yarıda yine sahada değişen bir şey yoktu. Almanya oyuna hükmediyordu. Güney Kore en kritik anda bir tek şans yakaladı. Ancak Hakem Urs Meier avantajı keserek, bu atağın sonuca ulaşmasını engelledi. 
     Ardından Almanya’nın golü geldi. Bundan sonra Güney Kore mecburen kendi düzenine geçti. Çok adamla tempoyu ilerde çoğalarak tempoyu yükseltti. Ama atı alan Üsküdar’ı geçmişti. Almanya artık risk almıyor, kalabalık savunma uyguluyordu. Bir tehlikeli pozisyonu daha hasarsız atlatınca, finale çıktılar. 
     Hiddink’in en büyük hatası agresif ve ilerde pres yaparak oynamaya alışmış takımını kontrollu anlayışa mahkum etmesiydi. 
     Yine bir Almanya klasiği şekillendi. İyi futbol oynamadan, kıyı kıyı gelip, finalist oluverdiler. 
     
     Bugün Saitama’da tarihi bir maça çıkıyoruz. Brezilya gibi bir Dünya devi ile yarı finalde eşleşmek çok önemli bir olay. Takımımız Senegal maçından sonra büyük moral depoladı. Oynaya oynaya formsuz futbolcular performanslarını yükselttiler. Bu zorlu sınavda futbolcularımız rakiplerine oranla daha rahat olacaklardır. Brezilya, kolektif uyumu olan ve de kötü de oynasa her an gol bulabilen bir takım. Temel taktik Cafu ve Roberto Carlos’un kulvarlarına tedbir getirip, defansın ortasını iyi kapatarak, çabuk ataklarla rakibin üstüne gitmek olmalıdır. 
     



 SPOR 

































</TEXT>
</DOC>
