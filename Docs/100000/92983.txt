<DOC>
<DOCNO> 92983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/30/son/sondun05.html </URL>
<DATE> 2002/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bild Am Sonntag Gazetesi'nin sayfalarında Türkiye... 
</HEADLINE>
<TEXT>

     Tirajı yüksek Alman Bild am Sonntag gazetesi, seyahat sayfalarında, en güzel 10 tatil hedefi arasında Türkiye'ye de yer verdi. 
     Gazetenin haberinde, Türkiye'yi 2000 yılında 2 milyon 900 bin, 2001 yılında da 3 milyon 300 bin Alman turistin ziyaret ettiği, geçen yılın turizm şampiyonu olan Türkiye'nin bu yıl da turizm alanında ilerlemeye devam ettiği belirtildi. 
     Turizm Ataşeliği tarafından, ''Ege ve Akdeniz sahillerindeki kapasitelerin çok fazla olması nedeniyle hala boş yer var'' şeklinde bilgi verildiği ifade edilen haberde, ''5 yıldızlı tatil yapmak isteyenler acele etmeli. Lüks otellere rağbet çok fazla'' denildi. 
     Tam pansiyonlu kulüp otellerin tüm turistler tarafından büyük ilgi gördüğüne dikkat çekilen haberde, yedikleri ve içtikleri her şeyin konaklama ücretine dahil olması nedeniyle Alman turistlerin büyük bölümünün de bu tür otellerde kalmayı tercih ettikleri kaydedildi. 
     Türk Tur Operatörleri Derneği Genel Sekreteri Hüseyin Baraner de, ''Türkiye'de geçen yıl tatil yapan 3 milyondan fazla Alman turistin yüzde 75'i tam pansiyon ya da 'her şey dahil' şeklinde tatil imkanları sunan kulüp otellerini tercih ediyor'' dedi. 
     





</TEXT>
</DOC>
