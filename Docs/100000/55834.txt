<DOC>
<DOCNO> 55834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/06/son/sondun12.html </URL>
<DATE> 2001/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban bitti 
</HEADLINE>
<TEXT>

     Afganistan'ın güneyindeki Kandahar'a sıkışan Taliban'ın lideri Mola Ömer, Kandahar'ın denetimini kabile yaşlılarından, eski askeri yetkili Molla Nakibullah'a teslim etmeye karar verdi. 
     Merkezi Pakistan'da bulunan Afgan İslami Ajansı'na AIP konuşan Taliban sözcüsü, Molla Ömer'in teslim olmaya hazır olduğunu ve Taliban'ın idari merkezi konumunda bulunan Kandahar'ın denetimini de Molla Nakibullah'a vereceğini söyledi. 
     ''Kandahar valisinin görevlerini üstlenecek Molla Nakibullah'ın başkanlığında bir komisyonun kurulmasına karar verildi'' diyen Taliban sözcüsü, bu kararın ulemaya, kabile şeflerine ve yardımcılarına danışılarak alındığını ve bir-iki gün içinde uygulanacağını söyledi. 
     Afganistan'da kurulacak geçici hükümetin başına seçilen Hamid Karzai, Kandahar'ın geleceğine ilişkin olarak Taliban ile yapılan görüşmelerin çok verimli olduğunu bildirmişti. 
     
     Siyasi akım olarak bitti 

     Taliban'ın eski Pakistan büyükelçisi Abdül Selam Zaif, ''Taliban'ın siyasi akım olarak bittiğini'' söyledi. Zaif, yaptığı açıklamada, ''Taliban, siyasi akım olarak bitti. Eve dönmeliyiz'' dedi. 
     Afganistan'da kurulacak geçici hükümetin başına getirilen Hamid Karzai'nin, Afganistan'daki tüm Taliban esirlerini serbest bırakmaya ve evlerine özgür dönmelerine karar verdiğini belirten Zaif, Taliban lideri Molla Muhammed Ömer'in, kendisi için ne olduğu belirtilmeyen bir koruma garanti ettiğini ifade etti. 
     Garantilerin neler olduğunu bilmediğini, ancak Karzai ve aşiret liderlerinin Molla Ömer'e koruma taahhüt ettiğini belirten Zaif, Molla Ömer'in kararının, ABD'nin Kandahar'ı yoğun bombardımanına bir karşılık ve daha fazla sivil can kaybının önlenmesi olduğunu ileri sürdü. 
     Eski büyükelçi Zaif, ''Taliban'ın Afganistan'da yaptıklarından gurur duyuyorum. Halkın refahı için çok şey yaptık'' dedi. 
     Zaif, Karzai'nin, Molla Nakibullah'ın Kandahar'ın valisi olmasını kabul ettiğini de bildirdi. 
     






</TEXT>
</DOC>
