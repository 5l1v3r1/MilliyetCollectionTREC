<DOC>
<DOCNO> 50209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/02/son/sonspo04.html </URL>
<DATE> 2001/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş ve Çaykur Rizespor Lig'de 15. randevuya çıkıyor 
</HEADLINE>
<TEXT>

     Beşiktaş ile Çaykur Rizespor, Birinci Süper Futbol Ligi'nde yarın 15. kez karşı karşıya gelecek. 
     Her iki ekip Birinci Futbol Ligi'nde bugüne dek 14 kez karşılaşırken, bu karşılaşmaların 9'unu Beşiktaş, 4'ünü ise Çaykur Rizespor kazandı, 1 karşılaşma ise berabere sonuçlandı. 
     Beşiktaş, rakip fileleri toplam 28 kez havalandırırken, Çaykur Rizespor ise 15 gol attı. 
     
     İstanbul'daki maçlar... 

     2 takım arasında İstanbul'da yapılan maçlarda da Beşiktaş'ın 
     üstünlüğü bulunuyor. 
     Siyah-beyazlılar, İstanbul'da yapılan 7 lig maçının 6'sını kazanırken, yalnızca 1 kez yenildi. 
     2 ekibin İstanbul'da ilk kez karşılaştığı 1979-80 sezonunda güçlü 
     rakibini 2-1 yenen Çaykur Rizespor, daha sonraki 6 deplasmandan da puansız ayrıldı. ''Kara Kartallar''ın İstanbul'da attığı 18 gole, Karadeniz ekibi 5 golle karşılık verebildi. 
     
     Tarihi hezimet 

     Beşiktaş ile Çaykur Rizespor arasında yapılan son lig maçında siyah-beyazlı ekip tarihi bir hezimet yaşadı. 
     Geçen sezonun ilk yarısında 3. haftada yapılan maçı Beşiktaş 2-1 kazanırken, 20. haftada Rize'de yapılan karşılaşma ise siyah-beyazlı ekip açısından tarihe geçecek bir yenilgiye sahne oldu. 
     Çaykur Rizespor, bu maçta güçlü rakibini 5-1 yenerken, bu sonuç Beşiktaş'ın 44 yıllık Birinci Lig tarihinde, 5-0'lık Bursaspor yenilgisinin ardından en kötü 2. yenilgi olarak tarihe geçti. 
     






</TEXT>
</DOC>
