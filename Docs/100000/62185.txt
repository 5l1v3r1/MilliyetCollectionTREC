<DOC>
<DOCNO> 62185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/14/son/sondun15.html </URL>
<DATE> 2002/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Dış müdahaleler işi bozabilir" 
</HEADLINE>
<TEXT>

     KKTC Cumhurbaşkanı Rauf Denktaş, BM Genel Sekreteri'nin Kıbrıs Özel Temsilcisi Alvaro De Soto'nun beraberinde bir hukukçu heyetini getirmiş olması halinde ''büyük hata ettiğini'', yabancı hukukçulara ihtiyaçlarının olmadığını söyledi. 
     Cumhurbaşkanı Denktaş, Kıbrıs sorununun bugüne kadar dış müdahaleler nedeniyle çözülemediğine dikkat çekerek, başlatılan yeni sürece dış müdahale olursa ''işlerin bozulacağından korktuğunu'' kaydetti. 
     Başbakan Derviş Eroğlu ve Başbakan Yardımcısı Salih Coşar ile haftalık olağan görüşmesinin ardından gazetecilerin sorularını yanıtlayan Denktaş, Rum basınında, De Soto'nun hukukçulardan oluşan bir heyetle Ada'ya geldiği ve görüşmelerde belge sunacağına ilişkin haberler bulunduğunun anımsatılması üzerine, şunları söyledi 
     ''Gerçekten heyet getirmişse, büyük hata etti. Dünyaya sadece gösteri tablosu çizdi. Bizim yabancı hukukçulara ihtiyacımız yoktur. 
     Kendisinin bu raddede böyle bir gösteride bulunmaması gerekirdi. Bu süreç, iki taraf arasında, kimse müdahale etmeksizin direkt görüşme sürecidir. Genel Sekreter'in iyi niyet görevi devam etmektedir. Bu görev tarafları biraraya getirmek ve talep ettikleri taktirde onlara yardımcı olmaktır. Dolayısıyla Sayın De Soto'nun görevi, biraraya gelmiş olan tarafların yanında olup, gerektiğinde, istediğinde yardımcı olmaktır.'' 
     
     Dış müdahaleler 
     Bugüne kadar dıştan müdahaleler nedeniyle anlaşma olmadığının altını çizen Denktaş, ''Şimdi müdahalesiz, iki tarafı rahat bırakmak suretiyle olumlu bir süreç başlatmaya herkesin yardımcı olmasını istiyoruz. Başlattığımız çalışmaya eskiden olduğu gibi müdahale etmeye kalkarlarsa, yine işleri bozacaklar diye korkuyorum'' dedi. 
     Denktaş, Rum tarafının konuyla ilgili yaklaşımını da şöyle değerlendirdi 
     ''Eskiden beri Rum tarafının siyaseti, meseleyi uluslararası arenada tutup, başkalarına ve özellikle kendilerini destekleyen taraflara yetki verip geride durmak oldu. Ancak umut ediyorum ki yeni süreçte bu siyasetten vazgeçtiler ve onlar da bizim gibi samimi bir şekilde kafa kafaya verip bu meseleyi uzlaşma yolunda tutarlar, başka yola çekmezler.'' 
     
     Kayıpları siyasetten ayırdık 
     Cumhurbaşkanı Rauf Denktaş, kayıplarla ilgili raporu hazırladıklarını ve Rum Yönetimi lideri Glafkos Klerides'in raporu bugün göndermesi halinde kendilerinin de yanıt vereceklerini bildirdi. 
     Denktaş, raporun içeriğiyle ilgili sorulara karşılık, ''Son görüşmeler ışığında ne yapılabileceğini kendi açımızdan ortaya koyan pratik bir görüşme kağıdı, böyle olur veya böyle olmaz gibi bir durum değil. Son görüşmelerden ne yapılabileceğini anladık ve nasıl yapılabilir diye bir egzersiz. Rum tarafı da bunu yapacak ve bunların bağdaştırılıp bağdaştırılamayacağına bakacağız.'' Cumhurbaşkanı Denktaş, kayıplar konusunda yeni bir görüşme olup olmayacağına ilişkin bir soruyu yanıtlarken de, şunları söyledi 
     ''Yeni bir görüşme gerekmeyebilir. Belki de not teatisiyle Kayıplar Komitesi'ne talimat çıkabilir. Ama görüşme gerekirse, 16 Ocak'ta görüştüğümüzde De Soto'nun olmadığı bir seansta yeniden kısaca ele alabiliriz. Bu, De Soto'nun dışında bir konu. Çünkü siyasetten ayırdık.'' 
     






</TEXT>
</DOC>
