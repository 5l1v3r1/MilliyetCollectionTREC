<DOC>
<DOCNO> 56845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/12/son/sonspo11.html </URL>
<DATE> 2001/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ronaldo, rakibimiz Brezilya ile birlikte Dünya Kupası yolcusu... 
</HEADLINE>
<TEXT>

     Dünya Kupası finallerinde Türkiye ile aynı grupta bulunan Brezilya Milli Takımı'nın teknik direktörü Luis Felipe Scolari, FC Inter'de oynayan Ronaldo'yu Dünya Kupası finallerine götüreceğini söyledi. 
     Corriere dello Sport Gazetesi'nde yer alan demecinde Luis Felipe Scolari, ''Ronaldo'yu milli takıma çağıracağım. Brescia'ya attığı golden sonra kendisini arayıp konuştum. Hem onun hem de Hector Cuper için mutluyum. Ama Ronie, her zaman en iyilere dönmek için oynamak zorunda'' dedi. 
     6 Şubat'ta yapacakları hazırlık maçına Ronaldo'yu da çağıracağını 
     ifade eden Scolari, ''Dünya Kupası'na gidecek oyuncuları belli etmek için zamanı daraltmamak gerek. Sözcükler kesinlikle hiçbir işe yaramıyor. Tamamıyla iyileşmiş bir futbolcu bir seri maçta gücünü kanıtlamalı, formunu sürekli yüksek tutmalı. Ronaldo, sürekli iyiye giden güven duyulan bir futbolcu'' diye konuştu. Ronaldo, sağ dizinden geçirdiği 2 ameliyattan dolayı yaklaşık 2 yıldır Brezilya Milli Takımı'na çağırılmıyordu. İtalya'da bulunan Brezilya Milli Takımı'ndaki oyuncuları değerlendiren Scalori, ''Emerson çok iyi gidiyor. Capello onu aynı benim kullandığım gibi kullanıyor. Assuncao için de iyi şeyler duydum. Dünya Kupası için umut edilebilir. Chievo'da oynayan Eriberto'yu da izliyorum. Zaten onun ilk antrenörü de ben olmuştum. Ne olursa olsun hepsini bakıyorum ama Cafu ve Lima çok az oynuyorlar'' yorumunda bulundu. 
     
     Paraguay'dan Maldini'ye teklif... 
     Öte yandan Dünya Kupası finallerine katılmaya hak kazanan Paraguay Milli Takımı, teknik direktör arayışını sürdürüyor. İtalyan basınında yer alan iddialarda Paraguay'ın, AC Milan'da yönetici konumunda bulunan eski teknik direktör Cesare Maldini'ye öneri götürdüğü belirtildi. 
     






</TEXT>
</DOC>
