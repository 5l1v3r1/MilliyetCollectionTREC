<DOC>
<DOCNO> 63776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/23/son/soneko09.html </URL>
<DATE> 2002/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit talimat verdi, "Emlak Vergisi"nde bürokratlar harekete geçti 
</HEADLINE>
<TEXT>

     Başbakan Bülent Ecevit, Maliye Bakanı Sümer Oral'a emlak vergisiyle ilgili soruna biran önce çözüm bulunması talimatı üzerine, Maliye bürokratları harekete geçti. 
     Ecevit'in talimatının ardından, Maliye Bakanlığı'nda bu konuda biri dizi toplantı yapılması kararlaştırıldı. Bu çerçevede bu sabah Gelirler Genel Müdürlüğü üst düzey yetkilileri soruna çözüm yolları içini biraraya geldi. Yapılacak toplantılar sonrası, vergiye dönük nasıl bir kolaylık getirileceği netleşecek. 
     
     Emsal kira bedeli uygulaması 
     Bu arada Gelirler Genel Müdürü Akif Hamzaçebi, emlak vergisine tabi değerler ile gündeme gelen ''emsal kira bedeli'' konusunda, vatandaşın tereddüt etmesini gerektirecek bir durumun söz konusu olmadığını bildirdi. 
     Hamzaçebi emlak vergisi asgari metrekare değerleri ile gelir vergisindeki emsal kira bedeli uygulamasının birbirine karışıtırıldığını ifade etti. 
     ''Bu iki uygulamanın birbirine karıştırılmaması gerekir'' diyen Hamzaçebi, emsal kira bedelinin, ''kira tutarının belli olmadığı veya ortada bir kira bedeli olmakla birlikte muvaaza bulunan hallerde'' geçerli olduğunu kaydetti. 
     Emsal kira bedelinin bu şekilde bir oto kontrol sistemi niteliği taşıdığını vurgulayan Hamzaçebi, şöyle devam etti 
     ''Kira geliri elde eden mükelleflerin, bu gelirlerini kira sözleşmesi, ödemeye ilişkin banka dekontu veya başka belgelerle ispat edebilecekleri hallerde, emsal kira bedeli uygulanmamaktadır. 
     Dolayısıyla bu durumda kira bedellerinin emlak vergisi değerinin yüzde 5'inden az olması gibi bir uygulama söz konusu olmayacaktır.'' 
     Gelirlen Genel Müdürü, Maliye Bakanlığı'nın konuyla ilgili uygulamasının 1998 yılından beri bu şekilde devam ettiğine dikkat çekerken, ''mükelleflerimizin bu konuda teredüt etmelerini gerektiren hiçbir neden bulunmamaktır'' diye konuştu. 
     
     Bakanlık açıklaması 
     Öte yandan gayrimenkul sermaye iratlarının beyanında emsal kira bedeli uygulamasıyla ilgili Maliye Bakanlığı'ndan da yazılı açıklama yapıldı. 
     Açıklamada, kiraya verilen gayrimenkullerle ilgili olarak, mükelleflerce beyan edilmesi gereken gayrimenkul sermaye iradı tutarının, ilgili yılda kiracıdan tahsil edilen kira tutarı esas alınarak belirlendiği hatırlatıldı. 
     Emsal kira bedeli uygulamasına ilişkin esasların, 5 Ocak 1999 tarihli Gelir Vergisi Kanunu İç Genelgesi ile teşkilatlara duyurulduğu hatırlatılan açıklamada, şu görüşlere yer verildi 
     ''Söz konusu genelgede de açıkça ifade edildiği gibi, elde edilen gerçek kira gelirinin kira sözleşmesi, ödemeye ilişkin banka dekontu veya havale makbuzu vb. belgelerle veya kiracının ifadesi ile ispat veya tevsik edildiği durumlarda, ayrıca emsal kira bedeli karşılaştırılması uygulamasına gidilmemektedir.'' 
     






</TEXT>
</DOC>
