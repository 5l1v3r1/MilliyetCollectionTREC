<DOC>
<DOCNO> 74926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/27/son/sonspo02.html </URL>
<DATE> 2002/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Hido'yu bozuk tavuk durdurdu... 
</HEADLINE>
<TEXT>

     NBA'in Sacramento Kings takımında forma giyen oyuncumuz Hidayet Türkoğlu gıda zehirlenmesi geçirince Clippers maçına ilk 5'te başlama şansını yitirdi. All Star oyuncu Peja Stojakovic'in sakatlığında son 4 maçtır ilk 5'te kendine yer bulan ve başarılı performansıyla göz dolduran Hido, yediği bozuk bir tavuk yüzünden bu sabaha karşı oynanan karşılaşmada forma giyemedi. 
     Batı Konferansı Pasifik Grubu lideri Sacramento Kings, aynı grupta 5. sırada bulunan Los Angeles Clippers'ı 107-90 yenerek, ligde 50. galibiyetini aldı. 
     Kings'de, Chris Webber 35 sayı attı ve 13 ribaunt aldı. Sacramento'daki karşılaşmada, Doug Christie skora 19 sayı ekledi. Hidayet'in yerine oynayan Gerald Wallace ise 14 sayı kaydetti. 
     Kariyerinde ilk kez ilk 5'te forma giyen ''çaylak'' Wallace, sahada 29 dakika kaldı. Üst üste 3. yenilgisine uğrayan Clippers'da ise Michael Olowokandi, 23 sayı ve 10 ribauntla en başarılı isim oldu. 
     Doğu Konferansı Merkez Grubu'nda ise Dallas Mavericks, deplasmanda Milwaukee Bucks'ı uzatmada 112-106 yenerek play-off turuna kalan 5. takım oldu. Mavericks, bu galibiyetle aynı zamanda 1 günlüğüne kaptırdığı Merkez Grubu liderliğini de geri aldı. 
     14 maç sonra Bradley Center'da galip gelen Mavericks'de, Steve Finley 36 sayı kaydetti. Nick Van Exel, 4. çeyrek ve uzatmada 17 sayı üretti. 
     Milwaukee'de 1987'den bu yana ilk kez Mavericks'e yenilen Bucks'da, dizindeki sakatlığı nedeniyle 6 maç aradan sonra forma giyen Tim Thomas 22, Anthony Mason 20, Glenn Robinson 18 sayı kaydetti. 
     Bucks'da Sam Cassell, ayak parmağındaki, Ray Allen sırtındaki sakatlığı nedeniyle oynamadı. Michael Redd ise son çeyrekte dizinden sakatlandı. 
     Doğu Konferansı Atlantik Grubu beşincisi Washington Wizards ise Ortabatı Grubu altıncısı Denver Nuggets'ı 103-87 yendi. 
     Washington'daki maçta 7 gün içinde 2. kez Nuggets'ı deviren Wizards'da, Chris Whitney ve Richard Hamilton, potaya 22'şer sayı bıraktı. 
     2 haftadır ilk kez evinde oynayan Wizards'da, Courtney Alexander 14, Etan Thomas da 13 sayı üretti. Bu, Thomas'ın kariyerinde bir maçtaki en fazla sayısı oldu. 
     Dizindeki sakatlığı nedeniyle tedavisi devam eden Michael Jordan ise birara oyuna girdi ve toplam 20 dakika sahada kaldı. Kariyerinde hiç play-off turunu kaçırmayan, ancak bu kez bundan uzak olan Jordan, 9 sayı attı ve 6 asist yaptı. 
     Nuggets'de ise Donnell Harvey 18, Wizards'ın eski forveti Juwan Howard 17 sayı kaydetti. 
     Sonuçlar şöyle 
     

Washington Wizards-Denver Nuggets 103-87 Orlando Magic-Chicago Bulls 96-82 Indiana Pacers-Detroit Pistons 77-96 Atlanta Hawks-New Jersey Nets 103-77 Minnesota Timberwolves-Golden State Warriors 106-115 Milwaukee Bucks-Dallas Mavericks 106-112 uzatmada Utah Jazz-Houston Rockets 109-105 Los Angeles Lakers-Cleveland Cavaliers 121-116 Sacramento Kings-Los Angeles Clippers 107-90      






</TEXT>
</DOC>
