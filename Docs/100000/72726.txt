<DOC>
<DOCNO> 72726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/yazar/tamer.html </URL>
<DATE> 2002/03/15/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Bayındır Sigorta'da tesadüfün böylesi 
</HEADLINE>
<TEXT>

Amerikalı vitaminci GNC'nin Türkiye ithalatçısı Eren Kale, Çörtük'ün Samsun'dan can ciğer çocukluk arkadaşı çıktı 
     Önceki günkü gazetelerde Bayındır Sigorta'yı satın alan "dünya vitamin devi"nin Türkiye ithalatçısı Eren Kale'nin fotoğrafını Hürriyet'te görenler, küçük bir şaşkınlık geçirdiler. Şaşkınlık geçirenlerden çoğunun Samsunlu olması ise dikkat çekiciydi. Zira Bayındır Sigorta'yı satın alan Eren Kale, Bayındır Grubu'nun sahibi Kamuran Çörtük'ün Samsun Koleji'nden içtikleri su ayrı gitmeyen can dostuydu. 
     Kale ailesi de Çörtük ailesi gibi Kavala'dan göçerek Samsun'a yerleşmiş, yaşıt 2 delikanlı Kamuran ile Eren Samsun Koleji'nde sınıf, hatta yatakhane arkadaşlığı yapmışlardı. Alttaki ranzada birinin, üsttekinde diğerinin yattığını anlatanlar bile vardı. Hatta Eren'in 1.5 yaş büyük ağabeyi Esen Kale de Çörtük'le aynı yıllarda Samsun Koleji'ndeydi. 
     Anlatıldığına göre Eren Kale ile Kamuran Çörtük'ün yakın dostluklarına hiç gölge düşmedi. Hatta Eren Kale'nin eşi Sibel Kale, kendisine iş kurarken Ankara'da Karum Çarşısı'nda Simin Gümüşçülük'ü açarken Çörtük'ün has dostu hatta eski ortağı Erol Çevikce'nin eşiyle işbirliğine gitmişti. 
     Beni arayanların aktardıklarını özetle birkaç başlık altında toplamam gerekirse 
     Aylardır basında "Bayındır'a Amerikalı ortak" başlıklarıyla yer alan haberlerdeki Amerikalı ortak, eğer GNC vitaminlerinin Türkiye ithalatçısı Bakara İlaç'ın sahibi Eren Kale ise, kendisinin halis - muhlis Türkiyeli olduğunu bilmenizi isteriz. 
     Bayındır Sigorta'yı satın alan GIC Dünya Sigorta da, Çörtük'ün çocukluk arkadaşı Eren Kale tarafından kurulmuş saf kan bir Türk şirketidir. Zaten Amerikalı vitamin şirketi GNC'nin, bugüne kadar sigorta alanında herhangi bir faaliyeti görülmemiştir. Söz konusu şirketin web sitesine girildiğinde, faaliyet alanının vitaminler, sporcu beslenmesi vs. ile sınırlı olduğu görülmektedir. 
     Yeni sigorta şirketine "GIC Dünya" denerek ilk bakışta yabancı şirketmiş izlenimi yaratılıyorsa da, Amerikalılardan gelebilecek herhangi bir davanın önünü kesmek için de GNC'nin ortasındaki N harfinin I olarak değiştirildiği dikkat çekmektedir. 
     GIC Dünya Sigorta'nın, ne kadar sermaye ile kurulduğu özellikle merak konusudur. 
     Bayındır Sigorta'nın yüzde 59.6'sı Tasarruf Mevduatı Sigorta Fonu'ndan devralındığına göre BDDK'ya belli bir bedelin ödenmiş olması gerekir. Oysa Genel Müdür Meltem Yiğit, Bayındır Sigorta'nın yeni ortaklara maliyetinin 2 milyon dolar olacağını, bu paranın yüzde 25'inin şubat ayında şirkete aktarıldığını ve aktarılan parayla da alacaklı sigortalılara ödemelere başlandığını belirtmektedir. Ama BDDK'ya yapılan ödeme hakkında herhangi bir açıklama yoktur. Yoksa bu ödeme yapılmadan mı satış gerçekleştirilmiştir 
     Bayındır Sigorta'yı satın alan GNC vitaminleri ithalatçısı Bakara İlaç, geçmiş yıllarda acaba ne kadar vergi ödemiştir, sermayesi ne mertebelerdedir Hiç deneyimi olmadığı bir sektörde 2 milyon dolar ödeyerek şirket satın alabildiğine göre, kamuoyunun da bu detayları öğrenmek sanırım hakkıdır. 
     İddialar, Kamuran Çörtük'ün çocukluk arkadaşının ismini kullanarak Bayındır Sigorta'yı yine kendisinin satın aldığına ve gerekli parayı da yurtdışından getirdiğine kadar uzanmaktadır ki, bu tür alışverişlerde de işin aslını çoğu zaman satanla - alandan başkası bilememektedir. 
     
     







Resmi ideoloji ve toplum 


Ruhban Okulu 


İdam ve Kürtçe paket dışı 


Kastamonulu Adnan'dan Afgan derslerine kadar... 


AB'nin GS şartı 


Hatay Mustafa Kemal Üniversitesi 


IMF’nin yeni düsturları 2 


Baraja İngiliz engeli 


Emekli paşalar kumpanyası kimin işi 


Bahçeli’nin sınıf arkadaşı Eximbank’ta 


Hukuka karşı bir kumpanya 


Roma'daki olay bir ölçüdür... 


Susurluk'u aydınlatma zamanı 


Bayındır Sigorta'da tesadüfün böylesi 


Ermeni meselesi "Dostça öneri" 


Yabancıya sat kurtul’ 


</TEXT>
</DOC>
