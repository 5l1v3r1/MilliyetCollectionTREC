<DOC>
<DOCNO> 85359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/guncel/gun03.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Generaller de ifade verecek 
</HEADLINE>
<TEXT>

Susurluk mahkumu Eken’e destek veren emekli generaller hakkındaki soruşturması sürüyor. Savcılık, "Her eylemi bilgimiz dahilinde" diyen generalleri ifadeye çağırmaya hazırlanıyor... 
     İSTANBUL Milliyet 

     Bağcılar Cumhuriyet Başsavcılığı’nın Susurluk hükümlüsü Korkut Eken’e destek veren açıklamalar yapan 6 emekli general hakkında istediği bilirkişi raporu tamamlandı. Bilirkişi raporunda, emekli generallerin açıklamalarında, "kanunun suç saydığı fiili övme" suçunun unsurlarının oluşmadığı belirtilirken, "yaptığı her eylem bilgimiz dahilindedir" ifadesine açıklama getirilmesi gerektiğini bildirdi. 
     Susurluk davası kapsamındaki 6 yıllık hapis cezasının infazı için cezaevine konulan MİT eski görevlisi, emekli yarbay Korkut Eken’e ilişkin açıklamalarda suç unsuru olup olmadığının tespiti amacıyla Bağcılar Cumhuriyet Başsavcılığı’nın 14 Mart’ta başlattığı soruşturma sürüyor. Bu kapsamda İstanbul Üniversitesi Hukuk Fakültesi’nden istenen bilirkişi raporu savcılığa ulaştı. Hukuk Fakültesi öğretim üyelerinden olan bilirkişiler, hazırladıkları raporda emekli generallerin açıklamalarında yer alan "yaptığı her eylem bilgimiz dahilindedir" cümlesine dikkat çekti. 
     Bilirkişi raporunda, "Toplumun adalete olan güveninin sağlanması açısından hangi eylemlerin generallerin bilgisi dahilinde yapıldığının açıklanması gerektiği" yönünde görüş bildirildi. 
     
     Savcı adres sordu 
     Soruşturmayı yürüten Bağcılar Cumhuriyet Başsavcısı Ali Çakır da "Her şey bilgimiz dahilindedir" açıklamasıyla ilgili olarak halen DYP milletvekili olan Doğan Güreş dışındaki emekli generallerin ifadelerine başvurabilecek. 
     Emekli generalin ifadelerinin alınması amacıyla adreslerinin tespiti için Başsavcılık tarafından Merkez Komutanlığı’na da yazı yazıldığı öğrenildi. 
     Emekli Yarbay Korkut Eken’e destek veren emekli generaller hakkında daha önce Ankara Adliyesi’nde çete iddiasıyla suç duyurusunda bulunulmuş ancak takipsizlik kararı verilmişti. 
     



 GÜNCEL 

















</TEXT>
</DOC>
