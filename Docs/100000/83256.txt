<DOC>
<DOCNO> 83256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/son/soneko06.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
DPT, ekonomideki iyileşme konusunda temkinli... 
</HEADLINE>
<TEXT>

     Devlet Planlama Teşkilatı DPT , özellikle Mart ayı özel sektör kapasite kullanım oranındaki yüksek gerçekleşmeyi umut verici olarak değerlendirirken, ancak bir yükseliş trendine girildiğini söyleyebilmek için Nisan ve Mayıs rakamlarının görülmesi gerektiğini bildirdi. 
     DPT'nin Nisan ayı değerlendirmesinde, toplam yurtiçi talebin 2001 yılında yüzde 18,4 oranında azaldığı, bu azalışta özellikle, özel kesim sabit sermaye yatırımlarının yüzde 35,1, kamu kesimi sabit sermaye yatırımlarının ise yüzde 22 oranında azalmalarının etkili olduğu vurgulandı. 
     Kamu yatırımlarının azalışında uygulanmakta olan ''istikrar programının'', özel kesim yatırımlarının azalışında da ''yüksek reel faizler, geleceğe yönelik olumsuz bekleyişler, düşük kapasite kullanımları, firmaların bankacılık kesiminde yaşanılan kriz nedeniyle kredi olanaklarından yararlanmalarının zorlaşması'' gibi faktörlerin rol oynadığı değerlendirildi. 
     2001 yılında kamu tüketimi yüzde 8,6 oranında azalırken, azalan reel ücretler, artan işsizlik ve belirsizlikler nedeniyle, özel tüketim de yüzde 9 oranında gerilediği hatırlatıldı. 
     Özel tüketimdeki bu azalışta, dayanıklı tüketim malları tüketiminin yüzde 30,4, yarı dayanıklı ve dayanıksız tüketim malları tüketiminin de yüzde 9 oranında azalması belirleyici olduğu vurgulandı. 
     
     KAPASİTE KULLANIM ORANLARI 
     Özellikle Mart ayı özel sektör kapasite kullanım oranındaki yüksek gerçekleşmesinin ilerisi için umut verici olduğu belirtilirken, ''Ancak bir yükseliş trendine girildiğini söyleyebilmek için, Nisan-Mayıs rakamlarını görmek gerekecektir'' denildi. 
     2001 yılı genelinde yüzde 13,3 oranında azalan dayanıklı tüketim malları üretiminin, 2002 yılı Ocak ayında yüzde 7,9 oranında, Şubat ayında ise yüzde 4,4 oranında arttığı kaydedildi. 
     Otomotiv sanayii üretim ve satışlarında 2001 yılı boyunca gözlenilen azalışların, 2002 yılının Ocak ve Şubat aylarında da sürdüğü ifade edildi. 
     Şubat ve Mart aylarında toplam otomobil satışlarında gözlenilen yüzde 83 ve yüzde ,7 oranlarındaki azalışlar, talep yetersizliğinin hala sürdüğü biçiminde değerlendirildi. 
     
     BÜTÇE GELİRLERİ 
     Yılın iki ayında vergi gelirlerinin geçen yılın aynı dönemine göre yüzde 58,4 oranında arttığı, aynı dönemde gelir vergisi tahsilatındaki artışın ise yüzde 32,9 olduğu ifade edilirken, ''Bu artışın sınırlı kalmasının temel belirleyicisi faizlerdeki ve kurdaki gerileme ile ücretlerdeki düşük oranlı artış olarak sayılabilir'' denildi. 
     2001 yılı içinde döviz kurlarında görülen artışların bir sonucu 
     olarak TL'nin reel değerinin gerilediği kaydedilirken, bununla birlikte, Ocak ayında başlayan döviz kurlarındaki düşüşün, TL'nin reel olarak değer kazanmasına neden olduğu vurgulandı. Değerlendirmede, Aralık ayında 91 puan düzeyinde gerçekleşen reel kur endeksinin, Ocak ayında 101,5, Şubat'ta 105,2 ve Mart ayında 106 puan düzeyinde gerçekleştiği, böylece reel kur endeksinin Mart sonunda Aralık ayına kıyasla yüzde 14 değer yitirdiği kaydedildi. 
     





</TEXT>
</DOC>
