<DOC>
<DOCNO> 61799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/11/son/sonspo03.html </URL>
<DATE> 2002/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Macar hakem Puhl'dan Türk futboluna dair ilginç değerlendirmeler 
</HEADLINE>
<TEXT>

     Dünyanın en iyi hakemleri arasında yer alan ve 2 yıl önce faal hakemliği bırakan Macar Sandor Puhl, kendisine ait olan ''Dünyada üst üste en iyi hakem seçilme'' rekorunun İtalyan meslektaşı Pierluigi Collina tarafından egale edilmesini, ''Rekorlar kırılmak için vardır. İtalyan hakemi çok başarılı buluyorum ve başarısını hakkıyla kazandığını görüyorum. Hakemliği bırakmak zorunda olduğum için onunla rekabete girememem bana üzüntü veriyor. 
     Oysa, o daha 4 yıl boyunca faal hakemlik yapacak ve büyük bir olasılıkla rekoru kıracak'' dedi. 
     Ülkesinde şu anda Futbol Federasyonu Asbaşkanlığı ve Merkez Hakem Komitesi Başkanlığı görevini yürüten Puhl, Türk hakemlerinin durumuna değindi. 
     Puhl, konuyla ilgili olarak, ''Türk futbolunun müthiş ve bence kalıcı bir çıkışı var. UEFA ve FIFA'nın, bunu gözönüne alarak, Türk hakemlerine daha fazla şans vermesi gerektiğini düşünüyorum. 
     Türkiye'de futbola müthiş bir maddi kaynak ayrıldı. Ülkede futbol bir sektör durumuna geldi. Hakemlerin başarılı olmaları için bu yatırımların geleceğin hakemlerinin yetiştirilmesi için kullanılmasının gerektiğini düşünüyorum'' diye konuştu. 
     Puhl, Türkiye'de birçok hakemi ismen tanıdığını, ancak Ahmet Çakar gibi gelecek vadeden bir hakemin neden hakemliği bıraktığını anlayamadığını kaydetti. Macar hakem, Ahmet Çakar'ın hakemliği sürdürmesi durumunda ''Dünya hakemleri top listesinde'' üst sıralarda yer alabilecek kapasitede olduğunu vurguladı. 
     Türk futbolunun bir ekolü olduğunu savunan ve Fatih Terim'in milli takım ve Galatasaray ile kazandığı başarıların önemliliğine dikkati çeken Puhl, ''Bugün Türk Milli Takımı ile aynı gruba düşmenin ne kadar zor olduğu herkesin ortak düşüncesi. İddia ediyorum, Türk futbolu doğdu, gelişti ve kısa zaman sonra koşmaya başlayacak. Futbolseverler, Türklerin başarısına kendilerini alıştırmaya başlasın'' diye konuştu. 
     Türkiye'de, maçlardan sonra televizyonlarda yapılan hakem hataları hakkındaki yorumlara ilişkin görüşlerini de anlatan Puhl, şöyle konuştu 
     ''Maçtan sonra ahkam kesmek çok basit. Bu yorumlar, Macaristan'da da yapılmaktaydı, ancak ben MHK başkanı olarak 6 aydan bu yana hakemler hakkında televizyonlarda yorum yapılmasına yasak getirdim. 
     Türkiye'de bu yorumların revaçta olduğunu duydum ve çok üzüldüm. Bu yararlı birşey ise neden Eurosport'da yapılmıyor Hakem gördüğünü saniyeden bile daha az zamanda çalıyor. Oysa televizyonda, çeşitli kameralar kullanılmasına karşın yine de sağlıklı bir yorum yapılamıyor. Futbolun güzelliği burada, oynanmış ve bitmiştir. 
     Televizyonlardan hakemlerin hatalarını çıkaran bu yorumlar, her kesimi hakeme düşman ediyor. Bu yorumları yapan kişilerin eski hakem olmaları çok üzücü. Neden bir hücum oyuncusunun kalenin önünden kaçırdığı golleri ve daha bir çok pozisyonları tartışılmıyor Türkiye'de de bu yorumların kaldırılmasının gerekli olduğunu düşünüyorum.'' Türkiye'deki MHK ile şu ana dek bir temaslarının olmadığını vurgulayan Puhl, ''Ancak, Türkiye'de hakemlere konferans vermem istenirse seve seve gelebilirim. Tek bir koşulum var, o da çok iyi Macarca bir çevirmen olması'' dedi. 
     Fenerbahçe'nin yeni teknik direktörü Alman Werner Lorant ile ilgili olarak da Puhl, ''Alman hoca disiplinli ve başarılı bir futbol adamı. Fenerbahçe'nin çok iyi karar verdiğini düşünüyorum. Lorant, Fenerbahçe'de başarılı olacaktır'' diye konuştu. 
     Ünlü insanların, her yaptıkları hareketten önce defalarca düşünmesi gerektiğini belirten Puhl, ''Christoph Daum, düşünülmeden yapılan bir hatanın kurbanı oldu. Ama artık geride kaldı. Daum, eski Daum. Beşiktaş'ı nereden nereye getirdiği ortada. Tüm dünya onun eski ruh durumuna kavuştuğunu gördü. Bu yüzden Avrupa'nın ünlü takımları onunla çalışmak için can atıyor. Beşiktaş'ı, Avrupa'da kupa sahibi yapacak bir hoca. Bunu da başaracağını umut ediyorum'' diyerek sözlerini tamamladı. 
     






</TEXT>
</DOC>
