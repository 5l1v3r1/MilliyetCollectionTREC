<DOC>
<DOCNO> 90834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/ekonomi/eko02.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Güç aldığı bankacılığı bitti 
</HEADLINE>
<TEXT>

Pamukbank’a el konuldu. BDDK, Pamukbank’ın yüzde 10 ortak olduğu Yapı ve Kredi Bankası’na da Mehmet Emin Karamehmet ve Osman Berkmen’in yerine iki yeni üye atadı 
     HARUN GÜREK Ankara 

     Bir hafta önce Yapı ve Kredi Bankası’yla birleşme kararı alan Pamukbank’a Bankacılık Düzenleme ve Denetleme Kurumu’ndan BDDK vize çıkmadı. Birleşmeye rağmen Pamukbank’ın durumunun düzelmeyeceğini belirten BDDK, bankanın Tasarruf Mevduatı Sigorta Fonu’na TMSF devredilmesine karar verdi. 
     Pamukbank’a el koyma kararı, bankanın hakim hissedarı Çukurova Holding’in Başkanı Mehmet Emin Karamehmet’in banka sahibi olma koşulunu tartışmalı hale getirdi. Sahibi olduğu bankaya el konulan kişilerin bir daha banka sahibi olamayacağını öngören Bankalar Yasası hükmü ve Pamukbank’ın grubun diğer bankası Yapı ve Kredi’deki yüzde 10’luk hissesi dikkate alınarak, Karamehmet ve Çukurova Grubu’nun Yapı ve Kredi’deki hisselerinin ortaklık haklarının TMSF’ye devredilmesine karar verildi. 
     
     2 milyar dolar açık 
     BDDK’nın dün sabah saat 4’e kadar süren toplantısında alınan el koyma kararında Pamukbank’ın 2 milyar dolarlık sermaye açığı bulunduğu kaydedildi. BDDK tarafından yürütülen bankacılık sektöründeki denetimlerin ardından Pamukbank’ın varlıklarının yükümlülüklerini karşılayamaz durumda olduğu ve el konulması gerektiği sonucuna varıldı. 
     
     Fiskobirlik pazarlığı 
     BDDK, Karamehmet’ten 2 milyar dolarlık sermaye açığını kapatmasını istedi. Karamehmet, Pamukbank’ın Fiskobirlik’e açtığı kredileri tahsil edemediğini belirterek, önce Hazine’nin bu borcunu ödemesini istedi. Hazine, bu rakamın 200 trilyon liralık bölümünü kabul etti. 
     Bu arada, BDDK, Karamehmet’ten 1 katrilyon liralık alacak için "tahsili kuşkulu" olduğu gerekçesiyle karşılık ayırmasını istedi. BDDK söz konusu alacak için, Hazine’den tahsil edilebilecek miktar dikkate alındığında en az 800 trilyon liralık karşılık ayrılmasında da ısrar etti. 
     Böylece bankaya sermaye ihtiyacı dışında hemen koyması gereken kaynak 1.8 katrilyon liraya çıkan Karamehmet, "bankanın içini boşaltanın devlet olduğunu savunarak", karşılık ayıramayacaklarını bildirdi. BDDK’nın ise alacağın tartışmalı olduğunu, bu konunun kendilerini ilgilendirmediğini belirtmesiyle, iki hafta süren görüşmeler anlaşmazlıkla kapandı. 
     
     
Yapı ve Kredi Bankası 4'üncü Pamukbank 7'nci büyük banka Milyar TL Yapı ve Kredi Pamukbank Aktif büyüklük 13.241.294 8.652.470 Özkaynak 1.451.603 870.466 Mevduat 9.311.869 6.618.801 Krediler 5.279.323 5.297.818      
     
SEKTÖR PAYLARI  YAPI KREDİ PAMUKBANK Toplam aktif 7.8 5.1 Toplam krediler 10.7 10.9 Toplam 8.2 5.9 Personel 9.858 5.425 Şube sayısı 419 197 Müşteri sayısı 4.5 milyon 2.5 milyon Kuruluş tarihi 1944 1955      
     Aktif büyüklüklerine göre. Rakamlar Eylül 2001 itibariyledir. 
     
Son noktayı Ecevit koydu      Bankalar Yeminli Murakıpları Kurulu Başkanlığı, 1989’dan beri gözetimde olan Pamukbank’ın düzelme olanağının bulunmadığını belirterek el koyma kararı verilmesini istedi. BDDK Başkanı Engin Akçakoca, Bakan Derviş’le birlikte Başbakan Bülent Ecevit’e verilen brifingde konuyu gündeme getirdi. Zayıf ve sistemi bozan bankaların ayıklanması gerektiğini belirten Akçakoca, dört BDDK üyesinin çekinmesi nedeniyle, Pamukbank’a ilişkin Kurul kararını çıkaramadıklarını söyledi. 
     Ecevit, "Hangi bankalar fona ayrılacak, hangi bankalar iyileşecek Bu konularda süratli sonuçlar henüz alınamıyor" diyerek soruna dikkat çekti. Kurul üyelerinden üçü, Ecevit’in bu açıklaması üzerine fikir değiştirdi ve Pamukbank’a el konulması kararlaştırıldı. 
     



 EKONOMİ 























</TEXT>
</DOC>
