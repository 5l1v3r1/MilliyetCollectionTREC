<DOC>
<DOCNO> 72629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/son/sontur19.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Banka soyguncuları havaya ateş edince yakalanmış 
</HEADLINE>
<TEXT>

     İstanbul'da Akbank Gayrettepe Şubesi'nde silahlı soygun gerçekleştirdikten sonra bu sabah Kırklareli'nin Babaeski İlçesi'ne bağlı Alpullu Belesi'ndeki tren istasyonunda yakalanan 2 kişinin, kısa sürede olsa lüks bir hayat sürdükleri anlaşıldı. 
     Yakalanan sanıkların yapılan üst aramasında ele geçirelen bir faturadan Nişantaşı'ndaki bir alışveriş mağazasından 3 milyar 200 milyon liralık giysi alındığı anlaşıldı. 
     Sanıkların, bankadan aldıkları paralarla giyim eşyası ile çok değerli bir kol saati satın aldıklarını, Bebek'teki bir lokantada da 400 milyon lira hesap ödeyerek, boğaza karşı balık yiyip, alkol aldıklarını itiraf ettikleri belirtildi. 
     Bu arada soyguncuların yakalanmasında en önemli nedenin, İstanbul'dan Romaya'nın Bükreş kentine giden trende bira içtikten sonra ''Bu işten yırttık. Bingo, Başardık işte'' diye sevinerek bir el ateş etmeleri olduğu bildirildi. 
     Jandarma yetkilileri, sanıkların Çorlu Tren İstasyonu yakınlarında tren penceresinden bir el ateş etmeleri üzerine, bu istasyondaki görevlilerin durumu Alpullu'ya bildirdiklerini, Alpullu Tren İstasyonu'nda görevli bir uzman çavuş ve 6 erin, içerisinde çok sayıda yolcununda bulunduğu trendeki silahlı iki soyguncuyu, kimsenin burnu bile kanamadan ele geçirdiklerini bildirdiler. 
     Ele geçirilen sanıkların yanlarındaki çantanın içinden 37 milyar 410 miyon 250 bin lira çıktığını da belirten yetkililer, ''Bankadan çalınan 19 bin 405 dolar ise sanıkların elbiselerinin içine özel olarak dikilmiş halde ele geçirildi. Soyguncular kravatlarının ve iç çamaşırlarının içine bile dolar gizlemiş'' diye konuştular. 
     






</TEXT>
</DOC>
