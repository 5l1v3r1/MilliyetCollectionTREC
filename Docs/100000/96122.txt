<DOC>
<DOCNO> 96122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/son/sontur24.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Genç çift çocuklarının gözleri önünde öldürüldü... 
</HEADLINE>
<TEXT>

     Antalya'da dekorasyon mağazası sahibi genç bir çift, mağazayı devraldıkları kişi tarafından pompalı tüfekle vurularak öldürüldü. 
     Neslihan Selçuk 29 , yanında yıllarca çalıştığı ve meslek öğrendiği Erkan Topuz'un 43 işyerini, bu yılın başında mimar eşi Fırat Selçuk'la 33 birlikte devraldı. 
     Dekorasyon mağazasının devrinin ardından Selçuk çifti ile Erkan Topuz arasında anlaşmazlıklar yaşandı. Topuz'un, devrettiği işyerindeki malzemelerini geri istediği, bir miktar daha para talep ettiği ve Neslihan- Fırat Selçuk çiftinin uzun süredir bu kişi tarafından tehdit edildiklerini belirterek, polise ve savcılığa suç duyurusunda bulundukları ortaya çıktı. 
     Pamir Caddesi'ndeki Selçuk çiftinin Hobby Crafts Club adlı işyerine bugün gelen Erkan Topuz, yeniden çiftle aynı konularda tartıştı. Tartışma kavgaya dönüşürken, Erkan Topuz yanında getirdiği pompalı tüfekle Neslihan ve Fırat Selçuk'a çocukları 5 yaşındaki Ece'nin gözleri önünde ateş açtı. 
     Açılan ateş sonucu göğsüne saçma isabet eden mimar Fırat Selçuk olay yerinde yaşamını yitirirken, yaralı olarak Antalya Devlet Hastanesi'ne kaldırılan eşi Neslihan Selçuk da, yapılan müdahalelere rağmen kurtarılamayarak hastanede yaşamını yitirdi. 
     Zanlı Erkan Topuz ise, suç aleti pompalı tüfeği mağazada bırakarak, yaya halde olay yerinden kaçtı. Olayla ilgili soruşturma başlatan polis, Topuz'un yakalanmasına çalışıyor. 
     
</TEXT>
</DOC>
