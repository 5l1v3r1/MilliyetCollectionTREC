<DOC>
<DOCNO> 94561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/siyaset/siy02.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hoca ve Tayyip’in yasak korkusu... 
</HEADLINE>
<TEXT>

Her fırsatta seçim isteklerini dile getiren AKP ve SP, iş ciddileşince’ paniğe kapıldı 
     ABDULLAH KARAKUŞ -ERSAN ATAR Ankara 

     MHP lideri Devlet Bahçeli’nin 3 Kasım’da erken seçim önerisi, her fırsatta erken seçim isteyen AKP ve SP’yi karıştırdı. AKP’de Recep Tayyip Erdoğan’ın siyasi yasağı nedeniyle seçime giremeyecek olması endişeye yol açtı. SP’de de, siyaset yasağı Şubat 2003’te sona erecek olan Necmettin Erbakan olmadan girilecek bir seçimde "barajda kalma" korkusu yaşanıyor. 
     
     Erdoğan’sız ne yaparız 
     AKP, Bahçeli’nin çıkışıyla Erdoğan’ın durumunu tartışmaya açtı. Seçimler 3 Kasım’da yapılırsa Erdoğan’ın milletvekili seçilmesi mümkün olamayacak. Bu nedenle yönetim, "Erdoğan’sız seçimin" sonuçlarını masaya yatıracak. 
     SP’de ise Şubat 2003’te siyasi yasağı sona erecek olan Erbakan’ın kasımda seçime giremeyecek olması endişe yarattı. SP lideri Recai Kutan, Bahçeli’nin çıkışını "blöf" olarak yorumlayarak, "Seçim ve siyasi partiler yasalarının değişmesi gerekiyor. Eğer seçim olacaksa, bunun şimdiki hükümetle değil, bir seçim hükümetiyle yapılmasından yanayız" diye konuştu. 
     
Hocayı 250 partili karşıladı      DHA 

     Kapatılan RP’nin yasaklı lideri Necmettin Erbakan, tatilini bu yıl da Edremit’in Altınoluk beldesinde geçirecek. Erbakan’ı Edremit Körfezi Havalimanı’nda dün, oğlu Fatih Erbakan ile çoğunluğunu kadın ve çocukların oluşturduğu 250 partili karşıladı. Yaşanan son siyasi gelişmelerle ilgili sorular üzerine Erbakan, "Ben söyleyeceklerimi önceden söyledim" dedi. 
     



 SİYASET 




















</TEXT>
</DOC>
