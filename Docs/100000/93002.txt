<DOC>
<DOCNO> 93002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/30/son/sonspo11.html </URL>
<DATE> 2002/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan transfer pazarına Türk oyuncular damgasını vurdu 
</HEADLINE>
<TEXT>

     Büyük maddi sıkıntılar yaşayan İtalyan futbol kulüpleri, bu sezon oyuncu almaktan daha çok takas yolunu tercih ederken, gazetelerde, FC Inter'de oynayan Emre Belözoğlu ve Okan Buruk'un da takasla başka takımlara gidebileceği iddia edildi. 
     La Gazzetta dello Sport, Fenerbahçe'ye ''hayır'' diyen AC Parmalı Matias Almeyda'nın Okan Buruk ile takas yapılarak FC Inter'e gideceğini yazdı. Gazete, AC Parma ve FC Inter kulüplerinin ''karara yaklaşılan'' görüşmelerde bulunduğunu ve gelecek 48 saat içinde tarafların imza atacağını ileri sürdü. 
     Almeyda ve Okan'ın bonservis değerlerinin aynı olmasından dolayı 2 kulüp için takasın sorun yaratmadığı belirtildi. Gazete ayrıca, FC Inter'den Emre ile FC Juventus'tan Alessio Tacchinardi'nin de takas usulüyle transfer olacaklarını, 2 kulübün de yöneticilerinin görüşmeleri sürdürdüğünü duyurdu. FC Juventus'ta, Edgar Davids'in resmileşmese de AS Roma'ya gideceğine kesin gözüyle bakılırken, teknik direktör Marcello Lippi'nin, Davids'in yerini Emre ile doldurmayı planladığı kaydedildi. 
     ''Oldukça iyi bir Dünya Kupası geçirdiğinden Inter Teknik Direktörü Hector Cuper tarafından beğeni toplayan Emre'nin Tacchinardi ile değişmesi Arjantinli teknik adamı üzmeyecek'' denilen haberde, 26 yaşındaki Tacchinardi'nin deneyiminin önemli bir faktör olduğu savunuldu. 
     
     HERKES TAKAS YOLUNA GİDİYOR 

     Bu arada spor gazetelerinde ayrıca, FC Inter'den Guglielminpietro ile FC Juventus'tan Alessio Brindelli'nin, FC Inter'den Ventola ile AS Roma'dan Delvecchio'nun, AC Parma'dan Gigi Sartor ile AS Roma'dan Sebestiano Siviglia'nın, SS Lazio'dan Dino Baggio ile AC Milan'dan Ambrosetti'nin takas yapılması için görüşmelerin sürdüğü savunuldu. 
     Corriere dello Sport ve Tutto Sport ise transferde takas haberlerine ek olarak Emre ile Udinese'den Martin Jorgensen'in, FC Inter'den Okan ile FC Juventus'tan Brindelli'nin takaslarının gündemde olduğunu kaydetti. 
     
     ''EN ERKEN GOL'', HAKAN'IN DEĞERİNİ ARTIRDI 

     Öte yandan Güney Kore'ye 11. saniyede gol atarak Dünya Kupası tarihinde en erken golü atan futbolcu olarak geçen Hakan Şükür'ün, değerini de oldukça fazla artırdığı öne sürüldü. 
     Ivan Alonso'yu transfer etmek istediği söylenen AC Parma'nın takas olarak Hakan veya Miloseviç'i önerdikleri, ancak Türk futbolcunun golünü attıktan sonra daha fazla değere bindiği dile getirildi. Chievo'nun Hakan ile ilgilenmeyi sürdürdüğü haberleri bugün de yer alırken, İlhan Mansız'ın da bu kulübün listesinde bulunduğu yazıldı. Transfer pazarı haberlerinde ayrıca, Brescia'nın Tugay Kerimoğlu'nu almak için irtibatı kesmediği ve Türk Milli Takımı'nın en iyilerinden olarak gösterilen kaleci Rüştü Reçber'in Manchester United ile FC Barcelona'dan öneri aldığı öne sürüldü. 
     





</TEXT>
</DOC>
