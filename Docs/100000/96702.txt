<DOC>
<DOCNO> 96702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/19/spor/spo03.html </URL>
<DATE> 2002/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'ın tadı kaçtı 
</HEADLINE>
<TEXT>

Sarı-Kırmızılı takım, Çek Slavia Prag karşısında yenilgiden kurtulamadı. İlk yarıda vasat bir oyun ortaya koyan Cim-Bom, ikinci devre toparlandı ancak aradığı golleri bulamadı 
     GALATASARAY, ilk ciddi hazırlık maçında Çek temsilcisi Slavia Prag’a 2-1’lik skorla teslim oldu. Maçın ilk yarısında yedek oyunculardan kurulu bir onbirle mücadele eden Sarı-Kırmızılı takım, 25. dakikada Hrdlicka’nın golüyle yenik duruma düştü. Devre Slavia Prag’ın 1-0’lık üstünlüğüyle son buldu. İkinci yarıda Fatih Terim, ideal onbirine yakın bir takımı sahaya sürdü. Oyunda baskı kuran Cim-Bom, 61. dakikada Berkant ile eşitliği yakaladı. 73. dakikada Pitak maçın skorunu belirledi 2 - 1. Galatasaray’ın denemek için kampa getirdiği Fransız Eloi ikinci yarının başında şans bulurken, 78. dakikada kasığından sakatlandığı için oyundan çıktı. Teknik Direktör Fatih Terim maçın ikinci yarısında Milli Takım’dan dönen oyuncularına da şans verdi. 
     
Terim’den 15 gün süre      GALATASARAY Teknik Direktörü Fatih Terim, Temmuz sonuna kadar tüm futbolcularından hazır hale gelmelerini istedi. Yeni sezon öncesinde en önemli kampı geçirdiklerini açıklayan Terim, "Bu sürenin sonunda toparlanmak için vaktimiz kalmayabilir" diye konuştu. Öte yandan tecrübeli teknik adam futbolcularıyla yaptığı toplantıda yeni sezon felsefelerini de belirledi. Fatih Terim’in "Çalışmayana forma yok" dediği öğrenildi. 
     
Yöneticiler rötar yaptı      İSVİÇRE kampını bu hafta içinde ziyaret etmesi beklenen Galatasaraylı yöneticilerin, programı değişti. Başkan Özhan Canaydın, Ali Dürüst, Burak Elmas ve Özer Saraçoğlu’nun önümüzdeki hafta İsviçre’ye giderek, hazırlık maçlarını izleyecekleri öğrenildi. Kamp sırasında Hasan Şaş ile de görüşüleceği belirtildi. 
     
Mondi’den övgü      KOLOMBİYALI kaleci Mondragon, Galatasaray’daki yedeği Kerem’e övgüler yağdırdı. Tecrübeli eldiven, Kerem’in büyük bir yetenek olduğunu dile getirip, "2006’da Türkiye’nin kalesini koruyacak isim kesinlikle şimdiden belli. Kerem hem benden sonra Galatasaray’ın, hem de Rüştü’den sonra Türk Milli Takımı’nın değişmez isim olur" dedi. 
     



 SPOR 



























</TEXT>
</DOC>
