<DOC>
<DOCNO> 54512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/28/son/sondun08.html </URL>
<DATE> 2001/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayıp Ebola uzmanı terörist saldırı için mi kaçırıldı 
</HEADLINE>
<TEXT>

     ABD'de Harvard Üniversitesi'nde moleküler biyolog olarak görev yapan, öldürücü Ebola virüsü uzmanı bir bilim adamının, biyolojik silah yaratma çabaları çerçevesinde teröristlerce kaçırılmış olmasından endişe ediliyor. 
     Son olarak 15 Kasım'da Tennessee'de bir bilim paneline katılan Massachussettsli Don Wiley'den 13 gündür haber alınamadı. Polis, Wiley'nin kiralık arabasını Mississippi nehrinin üzerindeki bir köprüde, anahtarları üzerinde ve çalışır halde buldu. 
     Boston'daki yerel gazeteler, Wiley'nin, şarbon benzeri biyoterörizm faaliyetlerinde kullanılmak üzere kaçırılmış olabileceği ihtimalini ortaya attılar. Wiley'nin uzmanlık alanının virüsler olduğu ve özellikle öldürücü Ebola virüsü üzerinde çalıştığı belirtiliyor. 
     Federal Soruşturma Bürosu FBI yetkilileri, bu tartışmaya girmekten kaçınarak, profesörün kaybolmasını terörizmle ilişkilendirmenin yanlış olacağını belirttiler. FBI'ın Memphis'teki sözcüsü George Bolds, ''Bu konuda bir dosya açmadık. Ama bir not bulunursa, ihbar gelirse, federal yasaların çiğnendiğine dair bir işaret bulunursa dosya açarız. 
     Şimdilik bu bir kayıp meselesi ve bu konuyu Memphis polisine bırakıyoruz'' dedi. 
     Yakınları, Wiley'nin intihar edecek karakterde olmadığını, Nobel ödülü alabilecek nitelikte başarılı bir bilim adamı olduğunu belirttiler. 
     






</TEXT>
</DOC>
