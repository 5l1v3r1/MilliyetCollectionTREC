<DOC>
<DOCNO> 56275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/09/spor/ybilgic.html </URL>
<DATE> 2001/12/09/ </DATE>
<TIME>  </TIME>
<AUTHOR> GÜRCAN BİLGİÇ  </AUTHOR>
<HEADLINE>
Hataların maçı 
</HEADLINE>
<TEXT>

     Fenerbahçe'nin galibiyet serisi geçen hafta noktalanmıştı. Aslında bu yenilgi yeni bir dönemin de başlangıcıymış, dün bu belli oldu. Trabzonspor'un kendi sahasında ilk 15 dakika içinde cesur bindirmelerle Fenerbahçe kalesini zorlamasından sonra oyunun kontrolü tamamen Fenerbahçe'nin eline geçti. Fakat bu bilinçsiz bir organizasyonun göstergesiydi. Briegel ikinci bölgeye kurduğu defans blokunu öne çıkartarak Andersson'un ağırlığından, Serhat'ın da çabukluğundan yararlanıp bol bol ofsayt tuzağı kurdu. Fenerbahçe takımı bu düzen içinde defansın arkasına sarkacak sürpriz bir golcü yaratmak zorundaydı. Ancak bunu da yine Briegel yaptı. Hami - Da Silva ikilisinin arkasına koyduğu Zafer ile iki gol buldu. Fenerbahçe defansının kontrolündeki forvet oyuncuları kilidi kıramazken, bu boş oyuncuları kontrol etmesi gereken libero Ümit pozisyonların da ikramcısıydı. 
     Andersson'un oyundan çıkana kadar hiçbir katkı sağlamadığı forvet hattında Serhat'ın da sürekli kendine oynayan garip bir bencillik içinde olması dikkat çekiciydi. Kendine boş alan yaratmak için çalışkan bir görüntü çizmesine karşın topları değerlendirmede sürekli başarısız olması takımın nasıl gol atacağını da meçhule taşıdı. 
     Denizli'nin, Lazetic ve Hakan'ı değiştirerek ön libero gibi kullanması ilk bakışta fazla olumsuz gelmedi. Ancak rakibin boş alan bıraktığı ilk yarıda bu tip oyunu seven Ceyhun ve Yusuf gibi iki oyuncusunu yedekte tutması da mantıksızdı. 
     Maçın genelinde Fenerbahçe'nin oyuna hakim olmasına karşın Trabzonspor kalecisi Bülent'e fazla iş düşmediğini söylemekte de yarar var. Son dakika yediği golde zaten iş işten geçmişti. Derbiye yakışır bir mücadele ve yüksek konsantrasyonla geçen maçta hataları değerlendiren ve golü bulan Trabzonspor'du. Bir kez daha dikkat çekmek gerekir Fenerbahçe'nin böyle sıkıştığı maçlarda kurtarıcısı olan Rüştü iki haftadır hatalar yapıyor. Diğer yıldızlar doktor doktor dolaşıyor. Her zaman takım kurmakla ünlü Mustafa Denizli'nin oyuncularının düşen performanslarıyla ekibinin artık rakibine teslim olduğunu iyi analiz etmesi gerekiyor. 
     



 SPOR 


























</TEXT>
</DOC>
