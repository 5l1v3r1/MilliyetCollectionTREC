<DOC>
<DOCNO> 99836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/03/son/sonspo01.html </URL>
<DATE> 2002/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük şanssızlık İbrahim Kutluay'ın burnu kırıldı. 
</HEADLINE>
<TEXT>

     A Milli Basketbol Takımı, Brezilya ile oynadığı karşılaşmadan yenik ayrılırken, bir de büyük şanssızlık yaşadı. 
     A Milli Takım'ın Brezilya ile yaptığı maçın 37. dakikasında top kapma mücadelesinde, İbrahim'in burnu kırıldı. 
     Karşılaşmanın son anlarında Sandro Varejao ile yerde top kapma mücadelesi veren İbrahim'in, aldığı darbe sonucu burnu kırılırken, milli basketbolcu. hemen International Hospital'a kaldırıldı. Hastane yetkilileri tarafından İbrahim'in ameliyata alındığı açıklandı. 
     A Milli Takım Doktoru Burhan Uslu, İbrahim'in burnunun kırıldığını belirterek, ''İbrahim, antrenmanlara ne zaman başlar, bunu son kontrolden sonra öğreneceğiz. Ancak kendisi 14. Dünya Şampiyonası'na yetişecek'' diye konuştu. 
     Bu arada İbrahim'in burnunun kırıldığı pozisyon sonrası, iki takım oyuncuları arasında gerginlik yaşandı. 
     Brezilya maçının ardından açıklama yapan A Milli Takım Başantrenörü Aydın Örs, Efes Pilsen İstanbul World Cup'ta A Grubu'nda Brezilya ile yaptıkları maçta rakipleri karşısında 3. periyotta oyundan düştüklerini ve yenildiklerini söyledi. 
     Örs, maç sonrası düzenlenen basın toplantısında deneyimli bir takıma karşı oynadıklarını belirterek, ''14. Dünya Şampiyonası'nda Brezilya ile aynı grupta olmamız, bugünkü maçın önemini artırdı. Kondisyon sorunumuz yoktu. Ancak 3. periyotta oyundan düştük. Hazırlık maçlarını da iyi olmak için yapıyoruz'' dedi. 
     Brezilya Antrenörü Helio Rubens Garcia ise 2 Dünya şampiyonluğuna sahip bir ekip olduklarını vurgulayarak, takım olarak iyi durumda olduklarını söyledi. 
     





</TEXT>
</DOC>
