<DOC>
<DOCNO> 95186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/12/dunya/adun.html </URL>
<DATE> 2002/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte savaş planı 
</HEADLINE>
<TEXT>

Bush düğmeye bastı. Kasım ayından itibaren Irak’a karşı saldırı bekleniyor. 250 bin kişilik 5 ABD tümeni Irak’ın tamamını işgal edecek, Saddam’a kaçacak yer kalmayacak 
     SEMA EMİROĞLU New York 

     ABD Başkanı George W Bush, Saddam’ı devirerek Irak’ta rejimi değiştirmek için düğmeye bastı. 
     Amerikan UPI ve AP ajanslarına sızdırılan haberlere göre, ABD kasım ayında tüm teknolojik imkanlarını ve üstün ateş gücünü kullanarak Saddam’a üç koldan baskın yapacak. 
     Kara, hava ve denizden saldırıya geçecek 250 bin kişilik 5 ABD tümeni Irak’ı bir uçtan ötekine işgal edecek. Hava sahası 24 saat kontrol altına alınacak olan Irak böylece bulunduğu coğrafyada paketlenip izole hale getirilecek. Saddam’a kaçış yolu bırakılmayacak. Amerikan ajanslarına göre, Irak harekatı uzun süreden beri gündemde olmasına karşın Başkan Bush ilk kez planlardan haberdar olduğunu ve Irak sorununun çözümünde askeri seçenekten başka çözüm yolu görmediğini dile getirdi. Bush, "Irak’ta rejimi değiştirmeden dünyanın o bölgesi güvenli hale gelmez" dedi. 
     İşgal planlarını yakından bilen kaynaklara göre, hazırlıkları süratle tamamlanan ve İngiltere’nin 25 bin askerle katkıda bulunacağı belirtilen operasyonda ABD’nin olası kayıpları bile hesaplandı 2 bin kişi. Ancak Körfez Savaşı’nda 5 bin kayıp öngören planlama uzmanları bunun sadece 28 kayıp olarak gerçekleştiğini hatırlattılar. 
     
     Sessiz yığınak 
     Kaynaklar, savaş hazırlıklarının son aşamaya geldiğini hatta Afganistan’da konuşlandırılmış olan 101’inci hava birliğinin Irak’ta kullanılmak üzere sessizce bölgeden çekilip Körfez’e kaydırıldığını belirttiler. Kuveyt, Katar, Umman’daki Amerikan üslerine zırhlı araçlar da nakledildiği bildirildi. 
     Amerikalı savunma uzmanlarından John Pike, ’Bir bakarsınız birlikler bir cuma Kuveyt’te, ondan sonraki perşembe Bağdat’talar’’ diye konuştu. 
     
     Irak işgal edilecek 

</TEXT>
</DOC>
