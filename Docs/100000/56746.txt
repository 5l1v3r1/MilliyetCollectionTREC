<DOC>
<DOCNO> 56746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/12/spor/spo01.html </URL>
<DATE> 2001/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum’u bana bırakın 
</HEADLINE>
<TEXT>

Başkan Serdar Bilgili, yöneticilerin son günlerdeki açıklamaları nedeniyle Alman hocayı eleştirmesi üzerine "Ben ona gerekli uyarıyı yapacağım" karşılığını verdi 
     BİLAL MEŞE 

     Herkes yüklendi 
     BEŞİKTAŞ Kulübü Başkanı Serdar Bilgili, Fenerbahçe ve Gençlerbirliği maçlarından sonra yaptığı sert açıklamalarla yöneticilerin tepkisini çeken Teknik Direktör Christoph Daum’u uyaracak. Siyah - Beyazlı kulübün önceki akşam Akaretler’deki kulüp binasında yapılan yönetim kurulu toplantısında gündem tamamen Alman hocaya ayrıldı. Yöneticilerin büyük çoğunluğu Daum’a yüklendi ve bu sorunun çözülmesi gerektiği dile getirildi. 
     
     Bu böyle gitmez’ 
     YAKLAŞIK iki saat süren toplantıda Beşiktaşlı yöneticiler, "Hocanın açıklamaları hem bizi, hem de takımı olumsuz etkiliyor. Bu böyle gitmez. Bir problemi varsa, gelsin burada anlatsın. Medyaya konuşarak takımı yapratmasın" diye dert yandılar. Başkan Serdar Bilgili, yönetimin bu yaklaşımı üzerine "Kendisiyle oturup, konuşacağım. Bu konuyu bana bırakın. Gerekli önlemleri alacağım" karşılığını vererek ortamı yatıştırdığı öğrenildi. 
     
     Khlestov on birde 
     BEŞİKTAŞ’TA Ali Eren’in kadroya girmesiyle birlikte uzun süredir yedek soyunan Khlestov, Yozgatspor maçında forma giyecek. Teknik Direktör Christoph Daum, Gençlerbirliği maçında sakatlanan Yasin Sülün’ün yerine yeniden kaptan Tayfur’u orta sahaya çekecek, sağ kanata ise Khlestov’u yerleştirecek. Forvette Ahmet Dursun ile İlhan Mansız ikilisi görev yapacak. 
     
     Kamp iptal oldu 
     TÜRKİYE Kupası dördüncü kademe maçında bugün İnönü Stadı’nda Yozgatspor ile karşılaşacak olan Beşiktaş, hazırlıklarını dün tamamladı. Yardımcı antrenör Roland Koch yönetiminde yapılan ve iki saat taktik ağırlıklı antrenmanda futbolcuların aşırı hırslı oldukları gözlendi. Antrenmandan sonra Fulya’da yapılması gereken kamp son dakikada iptal edildi. 
     



 SPOR 























</TEXT>
</DOC>
