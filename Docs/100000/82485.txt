<DOC>
<DOCNO> 82485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/07/ekonomi/eko03.html </URL>
<DATE> 2002/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer’den kayıtdışı uyarısı 
</HEADLINE>
<TEXT>

Cumhurbaşkanı Sezer, işadamlarıyla yaptığı görüşmede kayıtdışı ekonominin mevcut vergi oranlarının indirilmesini engellediğini ve rekabeti bozacak düzeye geldiğini söyledi 
     SEÇKİN ÜREY Ankara 

     Cumhurbaşkanı Ahmet Necdet Sezer, kendisini ziyaret eden İstanbul Sanayi Odası İSO heyetine kayıt dışı ekonomiyi endişe verici bulduğunu söyledi. Sezer, dün İSO Başkanı Tanıl Küçük, Meclis Başkanı Hüsamettin Kavi ve beraberindeki yönetim kurulu üyelerini kabul etti. Heyet, Sezer’i İSO’nun kuruluşunun 50. yıldönümü nedeniyle yapılacak etkinliklere davet etti. Bu sırada heyet üyeleri, Sezer’in ekonomik konularla ilgili sorularını yanıtladı ve fikirlerini aktardı. 
     Heyet üyelerinin reel sektörün hareketlenmesi için vergi oranları ve SSK primlerinin aşağıya çekilmesi gerektiğini belirtmesi üzerine Sezer, konuyu kayıtdışı ekonomiye getirdi. Edinilen bilgilere göre Sezer, oranların aşağı çekilmesi yönündeki reel sektörden gelen talepleri haklı bulduğunu söyledi. 
     Ancak, bütçe hedeflerinin gerçekleşmesi için vergilere ihtiyaç duyulduğunu kaydeden Sezer, "Kayıtdışı ekonominin büyüklüğü nedeniyle hedeflerin gerçekleşmesi için mevcut vergilere dayanılıyor. Kayıtdışı ekonominin büyüklüğünü endişe verici buluyorum. Rekabeti engelleyecek düzeye geldi. Bundan kaynaklanan sorunları giderecek çözümler üretilmeli" diye konuştu. 
     
     Devlet piyasadan çekilsin 
     Görüşme sırasında İSO üyeleri, kriz nedeniyle acı deneyimler kazandıklarını ancak 500 bin eğitimli insanın işini kaybettiğini belirttiler ve üretime dayalı büyümeye geçilecek politikaları görmeyi istediklerini ifade ettiler. 
     Bunun üzerine Sezer, "Türkiye’nin ekonomik hedeflerinin sadece özel sektör eliyle gerçekleşir" dedi. Devletin hizmetler ve mal piyasasından çekilmesi gerektiğini söylediği öğrenilen Sezer’in, "Devlet artık piyasayı düzenleyici bir rol oynamalı" ifadesini kullandığı öğrenildi. 
     



 EKONOMİ 





















</TEXT>
</DOC>
