<DOC>
<DOCNO> 89887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/14/son/sonspo19.html </URL>
<DATE> 2002/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüştü de modaya uydu... Medyaya çattı.. 
</HEADLINE>
<TEXT>

     A Milli Futbol Takımı'nın başarılı kalecisi Rüştü Reçber, Dünya Kupası finalleri grup maçları sırasında çok haksız eleştirilere maruz kaldıklarını savunarak, ''Bir gecede vatan haini olmak ya da bir gecede ulusal kahraman olmak... Eğer Türkiye'de yaşıyorsanız bu mümkün'' dedi. 
     Tecrübeli file bekçisi, kendisine ait ''www.rusturecber.com'' internet sitesinde yaptığı açıklamada, milli takımda futbolcu arkadaşları ve teknik kadro ile birlikte son 1 ayda yaşadıklarının üzüntü verici olduğunu belirterek, ''Üzerimizde kurulan baskının, psikolojik yaptırımın onda birini, bunu bize uygulayanlara kurmuş olsalar, emin olun onlar bulundukları yeri terk edip işi gücü bırakırlardı. Biz eşimizden, dostumuzdan ayrı bir şekilde, adeta bir peygamber sabrıyla bütün bunlara göğüs gerdik. Göğüslemeye de devam edeceğiz'' görüşünü aktardı. 
     
     "Şimdi ne yazacaklar .." 

     Kendilerini acımasızca eleştirenlerin, ölmeden mezara gömenlerin, şahsiyetlerine varıncaya kadar hakaret edenlerin, grup maçları sonunda köşelerine neler yazacağını merak ettiğini ifade eden Rüştü, şöyle devam etti 
     ''Ama tüm bunları, tıpkı diğer arkadaşlarım gibi okumayacağım ve önemsemeyeceğim. Artık şunu çok iyi anladım ki, bu düşüncelere sahip olan insanlar, sadece kendi çıkarları için karşılarındakileri bir müsvette kağıt gibi kullanıp çöpe atabiliyorlar. Hem de o karşılarındakilerin sırtından ekmek kazanmalarına rağmen. 
     Evet, hiç şüphesiz buraya gelirken ulusumuzun bizden ne beklediğini ve bizim neler yapabileceğimizi bilerek geldik. Evet, hiç şüphesiz bizim de hayallerimiz ve hedeflerimiz vardı. Nitekim iyi bir takım, bireysel olarak da yıldız futbolculardık. Ta ki Brezilya maçının 86. dakikasına kadar. Ne zamanki hakem o haksız düdüğü çaldı, işte o anda bizim hayallerimizi, umutlarımızı ve ulusumuzun beklentilerini o malum birileri adeta uçurdu. Bizi umutsuzluğa, karamsarlığa iteledi. Kendimize olan güvenimizi bir anda yok etti. Tabii bu psikoloji ile çıktığımız Kosta Rika maçında da sahada beklenildiğinden daha kötü bir futbol oynadık. Yine de galibiyeti son 5 dakika içinde kaçırdık. Matematiksel olarak da mantık olarak da hiçbir şey bitmemiş olmamasına rağmen, birileri bizi turnuvaya veda eden takımlar arasına koydular. İşte grubumuzdaki son maçımıza bu psikoloji ile çıktık.'' 
     
     "Vatan haini ilan edilmekten korkuyoruz" 

     Bu yaşananları onur meselesi yaptıklarını kaydeden Rüştü, açıklamasını şöyle sürdürdü 
     ''Hak etmediğimiz bu eleştirilere sahada cevap vermek istiyorduk. Nitekim Çin ile normalde on maç yapsak onunu da kazanabilirdik. Ama bu onur mücadelesi ters de tepebilirdi. İşte o zaman üzerimize gelenler zil takıp oynar ve sevinç çığlıkları atarlardı. Buna fırsat vermedik ve normal olan skoru Türk halkına hediye ederek bir üst tura çıktık. Şimdi ne olacak İnanın bizler inandığımız, hayalini kurduğumuz hedefi sizlere söyleyemez, gösteremez olduk. Çünkü bu hayalleri ve uğruna inandığımız hedefleri yerine getiremediğimiz anda, vatan haini ilan edilmekten korkuyoruz.'' 
     
     "Bizden bu kadar demiyoruz" 

     Açıklamasında, 2002 Dünya Kupası Finalleri'nde grup maçları sonunda son dünya şampiyonu ve bu kupayı daha önce müzesine götürmüş olan iki ülkenin elendiği bir organizasyonda, 48 yıl aradan sonra ilk kez katılan bir takım için oldukça iyi bir sonuç aldıklarına inandığını anlatan Rüştü, ''Ama, Bizden buraya kadar demiyoruz. İnsanlarımız bizim kapasitemizi ve neler yapabileceğimizi zaten biliyor. Fikstürün nasıl lehimize döndüğünü, bu yolun bizi nerelere götürebileceğini, karşımıza çıkacak en dişli rakibin, daha önce karşılaştığımız guruptaki rakibimiz olabileceğini zaten tahmin edebiliyorsunuz. Biz, insanlarımızın uğurladığı gibi zafer şarkıları ile karşılanmayı umut ediyoruz'' diyerek açıklamasını tamamladı. 
     





</TEXT>
</DOC>
