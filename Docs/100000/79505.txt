<DOC>
<DOCNO> 79505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/20/son/sontur18.html </URL>
<DATE> 2002/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Deniz Baykal "Türkiye'nin şimdi CHP'ye ihtiyacı var" 
</HEADLINE>
<TEXT>

     CHP Genel Başkanı Deniz Baykal, Türkiye'yi krizden çıkarmak için herkesin desteğine ihtiyaçları olduğunu belirterek, ''Gün bugün, Türkiye'nin şimdi CHP'ye ihtiyacı var'' dedi. 
     Baykal, Doğan Royal Otel'de düzenlenen CHP İl Kadın Kolları Başkanları Toplantısı'nın açılışına katıldı. 
     Türkiye'nin, tarihinin en güç dönemlerinden birini yaşadığını ifade eden Baykal, seçime giden yol üzerinde tüm CHP'lilerin olağanüstü sorumluluk içinde davranması gerektiğini söyledi. Ülkenin geleceği karşısında sorumluluktan kaçamayacaklarını ve ''bana ne'' deme hakkına sahip olmadıklarını kaydeden Baykal, sorumluluktan kurtulmanın yolunun ''ülkenin her açıdan iyi bir konuma gelmesi'' olduğunu ifade etti. 
     CHP'nin ilk kadın örgütlenme girişimini yapan parti olduğunu söyleyen Baykal, ''Kadın hakları CHP ile güvenceye kavuşturulmuştur'' dedi. 
     Kriz dönemlerinden en çok etkilenen kesimin kadınlar olduğu, ekonomik krizlerin ve savaşların asıl ıstıraplarını kadınların çektiğini belirten Deniz Baykal, ''Çocuğunun ihtiyaçlarını gereği gibi yerine getiremeyen kadının ıstırabını hiç birimiz tahmin edemeyiz. Bu savaşta da böyledir. Erkek cephede savaşır ama asıl ıstırabı kadın çeker'' diye konuştu. Baykal, şöyle devam etti 
     ''Siz buraya kendi sorunlarınızı çözmek için bulunmuyorsunuz. 
     Kadınların sorunları benim için ne kadar önemliyse, sizin içinde o kadar önemli olmalıdır. Kadın sorunu, sorunlar sistemi içinde sadece biridir. Oysa Türkiye'nin sorunları bütündür. Cinsiyet ayrımına dayalı bir siyaset yapmıyoruz. Yani kadınlar kendi sorunlarını, erkekler kendi sorunlarını çözecek diye bir şey yok. Yarım siyaset yapamayız. 
     Sorunlar birdir ve kadınlar erkekler el ele verip sorunları beraberce çözeceğiz.'' 
     
     ''BÜYÜK SİYASETE İHTİYACIMIZ VAR'' 
     Türkiye'nin sorunlarını ağır ancak çözülemeyecek nitelikte olmadığına işaret eden Deniz Baykal, tüm bu sorunların siyaset kurumu tarafından çözüleceğini kaydetti. 
     ''Türkiye'yi buraya yanlış siyaset getirdi, Türkiye'yi buradan doğru siyaset çıkarır'' diyen Baykal, Türkiye'nin büyük siyasete ihtiyacı olduğunu ve bunun zeminini, yapısını ortaya koymaya çalıştıklarını söyledi. Baykal, ''Biz CHP'yi, Türkiye'nin sorunlarının çözümü için büyütmeye çalışıyoruz. Amacımız Türkiye'nin düzelmesidir. 
     Gün bugün, Türkiye'nin şimdi CHP'ye ihtiyacı var'' dedi. 
     CHP'ye verilecek her desteğin ülkenin sorunları çözümü yolunda bir şans anlamına geldiğini belirten Baykal, ''Ufkumuzu önce biz genişleteceğiz. Başka bir Türkiye yaratamayız. Bir Türkiye zaten var. 
     Bu Türkiye'yi kucaklayacağız. Türkiye'yi iyisiyle, kötüsüyle kucaklayacağız ve hak ettiği yere götüreceğiz'' diye konuştu. 
     Halkın, geçmiş dönem hangi partiye oy verirse versin, bugün ''Siyasette dürüstlük'' talep ettiğini kaydeden CHP Genel Başkanı Baykal, dürüst kamu yönetimi isteyen herkesi kucaklayacak bir anlayışa ihtiyaçları olduğunu belirtti. 
     
     ''BÜTÜN VATANDAŞLARDAN OY İSTİYORUZ'' 
     Türkiye'yi bu noktaya ''dürüst olmayan yönetimlerin'' getirdiğini belirten Baykal, ''Türkiye yenilenecek, biz de yenileneceğiz ve yeni bir Türkiye'yi öyle yaratacağız. Dışlayıcı olmayacağız, kapsayıcı olacağız'' dedi. 
     CHP'nin bir hiyerarşi partisi değil toplum partisi olduğunu ve temelinde insanın bulunduğunu belirten Baykal, il kadın başkanlarından bu doğrultuda çalışmalarını istedi. 
     Baykal, bir gazetecinin sorusu üzerine ise şunları söyledi 
     ''Biz, kimseyi ayırmadan bütün vatandaşlardan oy istiyoruz. 
     Türkiye'yi krizden çıkarmak istiyoruz ve bunun için herkesin desteğine ihtiyacımız var. Türkiye'nin geleceği ile ilgili herkese bizim iyi bir programımız var. Sosyal demokrasi uygulamak istiyoruz, yardımcı olun diyoruz.'' 
     





</TEXT>
</DOC>
