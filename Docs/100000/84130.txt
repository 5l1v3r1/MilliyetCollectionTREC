<DOC>
<DOCNO> 84130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/son/sondun40.html </URL>
<DATE> 2002/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika Şaron'u yargılayacak mı yargılayamayacak mı 
</HEADLINE>
<TEXT>

     Brüksel Mahkemesi, Belçika adaletinin, İsrail Başbakanı Ariel Şaron'u yargılama yetkisine sahip olup olmadığını karara bağlamak üzere oturumlarını sürdürüyor. Bugünkü duruşmadan sonra yeni bir ertelemeye gidilerek, kararın 26 Haziran'da açıklanacağı duyuruldu. 
     Savunma bakanlığı sırasında, 1982 yılında Lübnan'da yapılan katliamlardan sorumlu olduğunu öne süren 23 kişi, 18 Haziran 2001'de Şaron aleyhinde suç duyurusunda bulunmuştu. 
     Belçika'da, dünyanın başka hiçbir ülkesinde bulunmayan bir yasa, yabancıların, bu ülkede yaşamasalar ve kendi ülkelerinde dokunulmazlıkları olsa dahi, bir başka yabancıyı ''insanlık suçu'' ithamıyla mahkemeye vermelerine olanak tanıyor. 16 Haziran 1993 tarihinde yürürlüğe giren ve 10 Şubat 1999'da kapsamı genişletilen bu yasa çerçevesinde, eski İran Devlet Başkanı Haşimi Rafsancani, eski Çad Devlet Başkanı Hissene Habre, eski Kongo Dışişleri Bakanı Abdulaye Yeroida, Küba Devlet Başkanı Fidel Castro ve Filistin Lideri Yaser Arafat gibi isimler aleyhinde suç duyurusunda bulunuldu ve soruşturma açıldı. 
     Belçika adaleti, ilk defa, söz konusu yasa kapsamında açılmış bir soruşturmayı tamamladı ve soykırıma katılmakla itham edilen 4 Ruandalı aleyhindeki suç duyurusunu yerinde bularak yargılama kararı aldı. Ağır Ceza Mahkemesi'nde, geçen Haziran ayında tutuksuz yargılanan Ruandalılar, halk jürisi tarafından suçlu bulunarak 12 ila 20'şer yıl hapis cezalarına çarptırıldı ve derhal tutuklandı. 
     Şaron'un avukatları, Brüksel'de 28 Kasım 2001'den beri devam eden oturumlarda, Belçika'daki yasanın hükümsüzlüğü üzerinde duruyorlar. 
     Avukatlar, savunmalarında, ''Her önüne gelenin müdahil taraf olarak, bir ülkenin devlet veya hükümet başkanını Belçika'da mahkemeye vermesine olanak tanıyan bu yasa mantıksızdır. 
     Belçikalılar, kendi bakanlarına karşı suç duyurusunda bulunma hakkına sahip değiller. Yabancı devlet adamlarını Belçika'nın halk jürisi önünde yargılanması söz konusu olurken, Belçikalı politikacıların halk jürisi tarafından yargılanmasına yasal izin ve olanak da verilmemektedir'' görüşünü savunuyorlar. 
     Şaron'un Belçikalı avukatı Adrian Masset, konunun Belçika ile hiçbir bağlantısı olmadığını, Lübnan'da bir yargılama süreci yaşandığını ancak takipsizlik kararı verildiğini, ayrıca söz konusu dönemde işlenmiş suçların Lübnan'da bir af yasası kapsamına girdiğini belirtiyor. 
     -YASA DEĞİŞECEK- Lahey Uluslararası Adalet Divanı, geçen Şubat ayında, Kongo'nun eski Dışişleri Bakanı Abdulaye Yerodia aleyhinde uluslararası arama ve tutuklama emri çıkaran Belçika'yı haksız bularak, bu kararın iptalini istedi. 
     Yerodia aleyhinde yapılan suç duyurusunun ardından, Brükselli Sorgu Hakimi Damien Vandermeersch tarafından, ''soykırıma teşvik'' ithamıyla tutuklama emri çıkarılması üzerine, Kongo hükümeti, Lahey Uluslararası Adalet Divanı'na başvurarak Belçika'yı şikayet etmişti. 
     Adalet Divanı, bir dışişleri bakanının dokunulmazlığını ihlal ettiği gerekçesiyle Belçika'yı haksız buldu ve uluslararası tutuklama emrinin iptalini istedi. 
     Lahey kararının gereğini yapan Brüksel hükümeti, söz konusu yasa çerçevesinde gerçekleşen adli girişimler yüzünden diplomatik alanda büyük sorunlar yaşıyor. Hükümet, bu yasada değişiklik yapılması gerektiğini, özellikle Ariel Şaron aleyhinde suç duyurusunda bulunulması ve Yahudi lobisinin sert tepkisi üzerine açıklamıştı. 
     Yasanın değiştirilmesi için çalışmalar devam ediyor. 
     





</TEXT>
</DOC>
