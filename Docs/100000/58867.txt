<DOC>
<DOCNO> 58867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/25/yasam/yas02.html </URL>
<DATE> 2001/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Strese karşı çiçekli banyo 
</HEADLINE>
<TEXT>

Hayli stresli günler geçiren bankacı ve borsacılar, rahatlamanın yolunu buldu.. Önce çiçek banyosu, sonra Ayu ve Tuti’nin maharetli ellerinden, lomi lomi’ masajı.. 
     NESLİHAN CUYAR İstanbul 

     Stresli mesleklerde çalışanların tercihi, artık çiçek banyosu. Çünkü Bali kaynaklı çiçek banyosu, vücuttaki negatif enerjiyi alıp rahatlatıyor ve bu yüzden de özellikle bankacı ve borsacıların ilgisini çekiyor. 
     Strese karşı birebir olduğu iddia edilen bu özel banyoyu Bali’den Türkiye kadar getiren ise, İstanbul Kuruçeşme’de özellikle sosyetenin uğrak yeri olan Planet Health Club. 
     Kulüp, sporun yanı sıra yorgunluk ve ağrılara alternatif tedavi getiren masajlar ve çiçek banyosuyla da müşterilerine hizmet veriyor. Ve şu sıralar kulüpte en çok ilgiyi, üç ay önce müşterilerin beğenisine sunulan Bali menşeili çiçek banyosu çekiyor. 
     
     15 dakikada rahatla 
     Gül, şebboy, melisa ve gerbera çiçekleriyle uygulanan çiçek banyosunda renkler, Balili iki terapist uzman tarafından seçiliyor. Önce, bu çiçeklerle dolu küvete aromaterapik tuz ekleniyor. Böylece vücut 15 dakikada rahatlıyor. 
     Merkezde ayrıca bir saat boyunca Balili Ayu ve Tuti tarfından sırta ve bacaklara dirsekler kullanılarak uygulanan lomi lomi’ masajı da, müşterilerin tercihleri arasında ilk sırayı alıyor. 
     



 YAŞAM 




















</TEXT>
</DOC>
