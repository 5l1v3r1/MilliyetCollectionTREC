<DOC>
<DOCNO> 66474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/07/son/sontur23.html </URL>
<DATE> 2002/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Cavit Çağlar'ı Bursa girişinde sevgi gösterileriyle karşıladılar 
</HEADLINE>
<TEXT>

     DGM Yasası'ndaki değişiklik uyarınca İstanbul 5. Ağır Ceza Mahkemesi'nde dün görülmesine başlanan Etibank Davası'nın ilk duruşmasında tahliye edilen işadamı Cavit Çağlar, Bursa'ya gelişinde Nergis Holding çalışanları tarafından davul-zurnayla karşılandı. 
     Çağlar'ın Bursa'ya geleceğini öğrenen Nergis Holding'e bağlı Yeşim Tekstil, Nergis, Sifaş, Polylen ve Aksoylar fabrikalarında çalışan çok sayıda işçi, saatler öncesinden karşılamanın yapılacağı Bursa-Yalova karayolu üzerinde, Gemlik İlçesi'ne bağlı Engürücük Köyü yakınındaki alanda toplandılar. 
     Ellerinde, fabrikalarının adlarını belirten flamalar ve Cavit Çağlar'ın tahliyesi ile ilgili yazıların bulunduğu dövizler taşıyan işçiler, eşi Nursel, oğlu ve Sifaş Genel Müdürü Mustafa Çağlar, Nergis Holding Yönetim Kurulu Başkanı Şükrü Şankaya, Yeşim Tekstil Genel Müdürü Şenol Şankaya ile birlikte özel aracıyla Bursa'ya gelen Çağlar'ı davul-zurna eşliğinde halay çekerek ve ''Bursa Sizinle Gurur Duyuyor'' şeklinde slogan atarak karşıladılar. 
     Karşılama sırasında, Bursa-Yalova karayolunda ulaşım zaman zaman aksadı, bazen de tamamen durdu. 
     DYP Bursa İl Başkanı İlhan Parseker ve Teksif Bursa Pilot Sanayi Şube Başkanı Mehmet Çakan'ın da katıldığı karşılamada, kurbanlar da kesildi. Çağlar, karşılamanın ardından kendisini karşılayan işçilerin konvoyu eşliğinde Nergis Holding'e gitmek üzere Bursa'ya hareket etti. 
     Karşılama nedeniyle polis ve jandarmanın çevrede geniş güvenlik önlemleri aldığı da dikkati çekti. 
     






</TEXT>
</DOC>
