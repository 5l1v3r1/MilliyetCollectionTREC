<DOC>
<DOCNO> 99986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/04/son/sontur10.html </URL>
<DATE> 2002/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem "Seçimin ertelenmesine ihtimal vermiyorum" 
</HEADLINE>
<TEXT>

     Yeni Türkiye Partisi YTP Genel Başkanı İsmail Cem, ''Herhangi bir nedenle seçimin ertelenmesine ihtimal vermiyorum'' dedi. 
     Cem, TBMM'de düzenlediği basın toplantısında, bir gazetecinin sorusu üzerine, Devlet Bakanı Kemal Derviş'in hangi partide yerini alacağına ilişkin düşüncelerini açıkladığını, kendisinin buna ekleyecek bir şeyi olmadığını söyledi. İsmail Cem, ''Kendisi yeni Türkiye'ye mutlaka büyük katkılar sağlayacak. Bu konuda sıkıntı içinde değiliz'' dedi. 
     Bir gazetecinin, ''YTP'nin siyasi yelpazedeki yeri nedir '' şeklindeki sorusu üzerine Cem, ''Bütün bu çağdaş birikimleri, sosyal demokrasi ekseninde, programda galiba ifade edildi, demokratik sol eksende biraraya getireceğiz. Onların ittifakını oluşturacağız. 
     Demokratik sol eksenli...'' yanıtını verdi. 
     Cem, ''Irak'a müdahale 3 Kasım seçimlerini erteler mi '' şeklindeki soruya da, ''Müdahale Meclis'in işi. Bu henüz oluşmadı. 
     Türkiye seçimi yapacak. Herhangi bir nedenle seçimin ertelenmesine ihtimal vermiyorum'' yanıtını verdi. 
     
     TÜRKİYE'NİN TERCİHİ 
     İsmail Cem, Türkiye'nin 3 Kasım 2002 Pazar günü yapacağı seçimde bir tercih ortaya koyması gerektiğini söyledi. Bu tercihin, ''eski ile yeni, yani köhnemiş zihniyet ile çağın ihtiyaçlarını karşılayacak yeni bir zihniyet'', ''korku ile cesaret'', ''engelleme anlayışı ile özgürlüklerin önünü açan anlayış'', arasında yapılacağını ayrıntılarıyla anlatan Cem, Türkiye'nin başındaki bulunan üç belanın, ''üretimsizlik, işsizlik ve eşitsizliğin'' de ortadan kaldırılması gerektiğini söyledi. 
     İlk yapılacak işin üretimi artırmak olduğunu belirten Cem, ''üretim olacak ki işsizlik azalacak. İşsizlik azalınca da eşitsizlik daha asgariye inecek'' dedi. 
     İsmail Cem, insanın ''vergi matrahı'' değil ''üretim faktörü'' olarak görülmesi gerektiğini belirtti. 
     YTP iktidarında emeğe, verime sahip çıkacaklarını kaydeden Cem, üretime de en az Suriye, Romanya ve Polonya'daki kadar destek verileceğini bildirdi. 
     
     TÜRKİYE'NİN ÖNCELİKLERİ 
     Türkiye'nin geçtiğimiz yıllarda tekstil ve turizm sektörlerine öncelik verdiğini anımsatan Cem, iktidarları döneminde otomotiv ve otomotiv yan sanayi, yurtdışı taahhüt ile tarım sanayinin öncü sektör olacağını vurguladı. 
     Cem, ''Yeni Türkiye 3 Kasım'da iktidar olacak. Ancak bu anlattıklarımın bir hafta veya bir ayda gerçekleşmesi mümkün değil, ancak biz bunları yapacağız. AB ölçüleri ne ise bizim hedefimiz de Türkiye'de o ölçülerin gerisinde kalmamaktır'' dedi. 
     
     VAROŞLAR 
     Çok ilerici, halktan yana olduğunu iddia eden partilerin geçim sıkıntısı çeken vatandaşların yararına olacak adımları atmadığını, ancak onları siyasi bir malzeme olarak kullandıklarını öne süren Cem, kendilerinin ''varoşları ve gecekondu kesimlerini kesinlikle siyasi istismar malzemesi'' yapmayacaklarını söyledi. 
     YTP Genel Başkanı Cem, en gelişmiş ülkenin eğitim sisteminde ne varsa Türkiye'nin eğitim sisteminde de onun olacağını söyledi. 
     Gelişmiş ülkelerde kadın öğretmenlere ilk eğitimde kendi beldesinde, kasabasında görev verildiğini bildiren Cem, ''Biz de böyle yapacağız ve onlara büyük kolaylık sağlayacağız'' dedi. 
     
     BAKANLIK SAYISI 
     Türkiye'de hükümetin 38 bakandan oluştuğunu anımsatan Cem, bu kadar çok bakanın bulunduğu bir ortamda Başbakan'ın verimli çalışmasının mümkün olmadığını, bu nedenle iktidarları döneminde bakanlık sayısını azaltacaklarını söyledi. 
     YTP Genel Başkanı Cem, bakanların da siyasi yönlerinin öne çıkmaması, teknik mekanizmasının önde olması gerektiğini bildirdi. 
     





</TEXT>
</DOC>
