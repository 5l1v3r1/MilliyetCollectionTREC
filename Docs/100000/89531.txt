<DOC>
<DOCNO> 89531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/13/magazin/amag.html </URL>
<DATE> 2002/06/13/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Masanın altından "nah" işareti... 
</HEADLINE>
<TEXT>

     Güncel yaşam içinde politik konular sürekli ön plandadır politik kadrolar da, sürekli şöhret vitrinlerinin doruğunda... 
     50 yıllık bir perspektiften bakıldığında ise, miniklerin evcilik oyununa benzer bir sanallığın unutulmuş gölgeler albümüne dönüşür, politik konular da, politik kadrolar da... 
     50 yıl önceki başbakanları bugün kim hatırlıyor 
     Oysa 1942 - 1950 arasında 4 ünlü başbakan gelip geçmiştir Şükrü Saracoğlu, Recep Peker, Hasan Saka, Şemsettin Günaltay... 
     Aynı dönemde ise Menderes muhalefeti, gitgide siyaset dalgalarını kabartıyordu. 
     Miting kürsülerinde üç parmağını dikine kürsüye koyarak, iktidara geldiklerinde idam sehpaları kuracaklarını söyleyen azgın hatipler de vardı "İsmet İnönü, 2. Dünya Savaşı'na girmeyerek Türk milletinin erkekliğini iğdiş etti" diye nutuk söyleyenler de... 
     
     Recep Peker kanadında Ahmet Ulus ve Falih Rıfkı gibi Pekerciler, yahut Pekeristler tek partili dönemden, çok partili döneme geçilmesiyle, Türkiye'nin demokrasi çöplüğüne düştüğünü ve bunun sonunun felaket olacağını iddia ederlerdi. 
     İsmet Paşa ise, 2. Dünya Savaşı'na girmemek için Hitler'le ilişkilerini epey koyulaştırmış Hitler Almanyası yenilince de, Moskova'yla 1921'deki 20 yıllık Moskova dostluk antlaşmasını yeniden tazelemek istemişti. 
     
     Stalin ile Molotof, İsmet Paşa'nın savaş sırasında Hitler'le yakınlaşarak "Moskova dostluk antlaşmasına ihanet ettiği" gerekçesiyle, antlaşmanın tazelenmesini reddetmişlerdi. 
     Savaş bitimi Moskova Büyükelçimiz olan Selim Sarper'in, antlaşmayı tazeleme ısrarları karşısında da hem Boğazlar'da üs, hem sınırlarda düzeltme ve bu arada Kars'la Ardahan'ı istemişlerdi. 
     
     İsmet Paşa bir hayli sıkışmış ve Batı'yla bütünleşebilmek için, çok partili döneme geçme kararı vermişti. 
     O sırada 1947 Paris Konferansı'nda, Enver Paşa'nın 1911 Trablusgarp Savaşı yenilgisiyle, İtalyanlara kaptırdığı Ege'deki 12 Ada da Yunanistan'a devredilmiş, ancak olay Türk basınında büyütülmemişti. 
     
     İsmet Paşa, çok partili döneme geçilmesine parti içinden gelen muhalefete karşı Nihat Erim öncülüğünde, 35'ler hareketi diye bilinen, yeni bir hareket başlatmıştı. Recep Peker'i de Başbakanlık'tan almış yerine Hasan Saka'yı getirmişti. 
     Bütün bu olup bitenlerin temel nedenlerinden, ne kamuoyunun haberi vardı, ne de hatta basın kadrolarının... 
     Ancak basında da, taşrada da, siyasal ihtiraslar iyice kabarmıştı. 
     En itibarlı ve avantajlı hayat, oldum bittim politikadaydı. Yüzyıllardan bu yana, ne evrensel bir ekonomiye geçebilmişti Türkiye, ne de evrensel bir "değerler" hiyerarşisine... Oligarşik yapı bir türlü aşılamamıştı. "Politika"nın taht merdiveni, hiçbir alanda dengelenememişti. 
     
     Bugüne gelince... 
     Politik konular yine ön planda politik kadrolar yine şöhret vitrinlerinin doruğunda... 
     Çünkü en itibarlı ve avantajlı alan, hala politika alanı... 
     Ne var ki, artık Türkiye'de de, evrensel sosyo - politik sözlüğe uygun bir billurlaşma başladı ve "statükocular" ile "değişimciler" ayrımı, nihayet bağdaş kurdu toplumsal bilince... 
     
     Onca hamasi şiir, nutuk, demeç ve söyleme karşı, gele gele nereye geldiğimiz de, gün günden daha çok saydamlaşıyor. 
     İşte Devlet Denetim Elemanları Derneği Genel Sekreteri Kudret Ulusoy'un yaptığı açıklamalardan birkaç satır 
     "Krizler ve yolsuzluklar nedeniyle, yoksulluk sınırının altında yaşayanların sayısı adeta patladı. 25 milyon kişi, ayda sadece 72 milyon lirayla geçiniyor. En zengin aile ile en yoksul aile arasındaki fark, 234 kat..." 
     
     Böyle bir sonuca ulaşmak için, son 70 yılda hangi kitapların yasaklanmış hangi yazarların kahredilmiş hangi yabancı film ve tiyatroların içeri sokulmamış olduğunun da bir dökümü yapılsa... 
     Tabii bir de, Hazine arazilerinden ne kadarının kimler tarafından hapazlandığının dökümüyle devlet bankalarından alınıp, geri dönmemiş kredilerin dökümü ve kaç milyar dolarlık silah alındığıyla, bunların miadının ortalama ne kadar zamanda dolduğunun dökümü... 
     O zaman daha iyi anlaşılır, "statükocu"ların, neden statükocu oldukları... 
     
     Önümüzdeki aralık ayında, Kopenhag zirvesinde Türkiye'nin AB üyeliği için de, gerekli müzakerelerin başlamasına acaba karar verilecek mi 
     Hiç ilgisi yok ama, nedense birden hatırladım Şükrü Saracoğlu, yakın çevresiyle sohbet ederken, aklının basmadığı konular için şöyle derdi 
     - Masanın altına bak... 
     Ve masanın altından, iki parmağı arasına baş parmağını sokarak, sağ elinin yumruğunu sallardı... 
     
     







Yetmedi mi 


Masanın altından "nah" işareti... 


Kimin düzeni... 


İdam konusunda bize destek verin 


Üçüncü köprüye karşı haklı tepki 


Cem’le Derviş ikilisi iş yapar mı 


Öğretmenin başımızın üzerinde yeri var ama... 


Ecevit’in talihi, ülkenin kaderi 


Gıcığa devam 


Saray’da bir Osmanlı gecesi... 


Sürdürmek mi, süründürmek mi 


Yapı Kredi ile Pamukbank birleşmesinin düşündürdükleri 


Milli Takım kampından yazılmayanlar 


Çanakçı Meydanı'nda Avrupa'ya evet .. 


Gazeteci Steinbeck’le 24 saat 


Giden ve geri gelenlere... 


Yeni bir yasa çıktı 


Banka sisteminde taşlar oynamaya başladı 


</TEXT>
</DOC>
