<DOC>
<DOCNO> 92504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/son/sontur21.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Side'de "herşey dahil" protestosu.. 
</HEADLINE>
<TEXT>

     Antalya'nın Manavgat İlçesi'ne bağlı Side Beldesi'nde, ortak açıklama yapan 4 sivil toplum örgütü, ''Her şey dahil'' sistemini, kepenk kapatma eylemiyle protesto etme kararı aldı. 
     Lokantacılar Derneği Başkanı Mehmet Karakaş, Konfeksiyoncular Derneği Başkanı Muzaffer Kılcı, Kuyumcular Derneği Başkanı Subutay Aktaş ve Pansiyoncular Derneği Başkanı İbrahim Çizmeci, ortak basın toplantısı yaptılar. Sivil toplum örgütleri adına açıklamayı yapan Mehmet Karakaş, ''Her şey dahil'' sisteminden rahatsızlık duyduklarını belirterek, kepenk kapatma eylemi başlatacaklarını söyledi. 
     Rehberlerin turistleri kendi çıkarları doğrultusunda yönlendirdiğini iddia eden Karakaş, ''Bu kişiler esnaf hakkında yanlış bilgi veriyor. Bu kişileri alışveriş için kendilerine menfaat sağlayan yerlere götürüyorlar. Sezonda işyerini siftahsız kapatan esnafımız var'' dedi. 
     Side'deki turizm acenteleri ve bazı kuruluşlarla görüşme yaparak sorunlarını anlattıklarını anlatan Mehmet Karakaş, şöyle konuştu 
     ''Ancak sorunlarımıza çözüm bulamadık. Side çevresinde 3 bin 500 civarında esnaf eylem hazırlığı içinde. Çözüm bulunana kadar işyerlerimizi kapatacağız. Dileriz bu son çağrımızda Turizm Bakanlığımız, Antalya milletvekillerimiz, seyahat acentelerimiz bize kulak verir ve bu sorunu çözerler.'' 
     





</TEXT>
</DOC>
