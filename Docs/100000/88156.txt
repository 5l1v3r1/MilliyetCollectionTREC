<DOC>
<DOCNO> 88156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/05/son/sontur17.html </URL>
<DATE> 2002/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Saadet Partisi liderler zirvesinde uzlaşma beklemiyor... 
</HEADLINE>
<TEXT>

     SP Genel Başkan Yardımcısı Lütfü Esengün, Cumhurbaşkanı Ahmet Necdet Sezer başkanlığında 7 Haziran Cuma günü yapılacak zirveden olumlu bir sonuç veya uzlaşma beklenmemesi gerektiğini öne sürdü. 
     Esengün, ''Özellikle MHP, ANAP ve DYP bu zirveyi seçim öncesi bir politika aracı olarak kullanacaklardır'' dedi. 
     Lütfü Esengün, TBMM'de düzenlediği basın toplantısında, Bülent Ecevit'in başbakanlık görevini yürütemeyeceğini herkesin kabul ettiğini öne sürdü. Ecevit'in ''Başbakanlık görevinin ve siyasi hayatının fiilen bittiğini'' iddia eden Esengün, şöyle konuştu 
     ''Ecevit'in 7 Haziran'da yapılacak zirveye katılması dahi bir anlam taşımayacaktır. Bugün tüm kamuoyu ve sağduyu sahibi herkes artık Ecevit'in bir an evvel görevinden ayrılması görüşündedir. Başbakan bu konuda daha fazla direnmemelidir ve halkımızdan, hem yaptığı hizmetlerden dolayı hem de ülkeyi daha fazla badireye sürüklemeden görevden ayrıldığı için iki defa teşekkür almalıdır.'' Esengün, liderler zirvesinin faydalı olacağını, ancak geç kalındığını savunan, şöyle konuştu 
     ''Cuma günkü zirveden de olumlu bir sonuç veya bir uzlaşma beklenmemelidir. Görünen odur ki zirve öncesi söylenenler Köşk'te tekrar edilecektir. Çiller ve Yılmaz birbirini suçlamak için fırsat kollayacak, MHP son günlerde geliştirdiği kendi tabanına yönelik seçim söylemlerini ve idam yanlısı tavrını daha da netleştirecektir. 
     Ecevit eğer gelebilirse sadece görüntüyü tamamlayacak, varlığı fazla bir anlam taşımayacaktır. 
     Görünen odur ki Cumhurbaşkanı bir ulusal politika tespiti için bu toplantıyı tertip etmiş olsa da bunun bir siyasi yatırım aracı yapılmamasını rica etse de sonuçta bu zirve ulusal bir politika tespiti için yeterli olmayacaktır. 
     Özelikle MHP, ANAP ve DYP bu zirveyi seçim öncesi bir politika aracı olarak kullanacaklardır. Cumhurbaşkanı'nın iyi niyeti maalesef AB yolundaki güçlükleri, engelleri aşmaya yeterli olmayacaktır.'' 
     
     MHP'YE ELEŞTİRİ 
     SP Genel Başkan Yardımcısı Esengün, MHP Genel Başkanı Devlet Bahçeli'nin son günlerde ortaya koyduğu tavrın ''üç yıllık ezilmişliğin, kişilik kaybının bir yansıması'' olduğunu öne sürdü. 
     MHP'nin Hükümet'te yalnızca DSP'nin stepnesi olduğunu iddia eden Esengün, sözlerini şöyle sürdürdü 
     'MHP bu haliyle Türkiye'nin önünde en büyük engeli oluşturmaktadır. MHP, milletten aldığı emanete ihanet etmiştir. Ve bu günde Türkiye'nin demokrasi ve insan hakları yolunda en büyük engeldir. Bağımsızlık iddiasında olan MHP döneminde Türkiye IMF'ye bağımlı hale getirilmiştir. MHP üç yıllık hükümet döneminde ülkeye hiçbir şey vermemiş, bir tek görev yapmıştır DSP ve IMF politikalarına payanda olmak... Bu haliyle bitip tükendiğini fark eden Bahçeli, şimdi çaresizlik içinde bir çıkış yolu aramaktadır.'' Lütfü Esengün, Türkiye'nin hızla seçime doğru gittiğini bildirerek, Siyasi Partiler ve Seçim yasalarında değişiklik yapılması gerektiğini söyledi. TBMM Başkanı Ömer İzgi'ye çağrıda bulunan Esengün, ''İzgi'nin öncülüğünde siyasi partilerin temsilcilerinin biraraya gelmesi ve bu konuları bir uzlaşmaya bağlaması şarttır'' dedi. 
     





</TEXT>
</DOC>
