<DOC>
<DOCNO> 72521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/son/sondun07.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Karzai "ISAF'ın komutasını Türkiye üstlenecek" 
</HEADLINE>
<TEXT>

     Çeşitli temaslarda bulunmak amacıyla Almanya'nın başkenti Berlin'e gelen Afganistan geçici hükümetinin başkanı Hamid Karzai, ISAF'ın Uluslararası Güvenlik Destek Gücü komutasını büyük ihtimalle Türkiye'nin üstleneceğini söyledi. 
     Karzai, "İngiltere, ISAF'ın komutasını çok iyi yürüttü. ISAF'ın komutasını devralmak için Türkiye ve Almanya gündemdeydi. ISAF'ın komutasını büyük ihtimalle Türkiye üstlenecek. Almanya da üstlenirse Afgan halkı buna sevinir" dedi. 
     Almanya'nın ülkesine büyük destek verdiğini söyleyen Karzai, iki Alman askerinin ölümünü de trajik bir olay olarak nitelendirdi. 
     ABD ile ilişiklerinin de çok iyi olduğunu ifade eden Karzai, "Biz gerçekçiyiz. ABD olmadan terörü yenemezdik. Ayakta kalmak istiyorsak ABD'nin ve Avrupa'nın yardımına ihtiyacımız var. Ama biz bağımsız da bir ülkeyiz ve bunu korumak istiyoruz" şeklinde konuştu. 
     






</TEXT>
</DOC>
