<DOC>
<DOCNO> 97861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/spor/spo03.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü rest çekti 
</HEADLINE>
<TEXT>

Üç büyüklerin amatör şubelerdeki takımlarını çekme kararına tepki gösteren Bakan Ünlü, "O zaman devletle ilişkilerinde zorluklar yaşanır" dedi 
     MURAT AĞCA 

     SPORDAN Sorumlu Devlet Bakanı Fikret Ünlü, ligden çekilmeye hazırlanan üç büyüklere rest çekti. Bakan Ünlü, "Ligden çekilirlerse, bundan sonra devletle olan ilişkilerinde ve beklentilerinde çok zorluk çekerler" diyerek, gözdağı verdi. Ünlü, "Kulüpler de ayaklarını yorganına göre uzatmak zorundalar. Transferlerde daha dikkatli olsalar, bu sorunları yaşamazlardı" ifadelerini kullandı. 
     AMATÖR şubelere destek için TRT’den elde edilecek yayın haklarının çözüm olabileceğini söyleyen Ünlü, "Üç başkanla Beşiktaş’ın tesis açılışında yeniden görüşeceğiz" dedi. Spor - Toto ve Milli Piyango’dan da kaynak sağlanmasının gündemde olduğu öğrenildi. Ünlü, UEFA’nın "futboldan gelen futbola" kriterine de karşı olduğunu söyledi. 
     
Karardan dönmek yok      GALATASARAY Başkanı Özhan Canaydın, basketbol ve voleyboldaki yarışmacı takımlarını kaldırmakta kararlı olduklarını tekrarladı. Canaydın, "Üç kulüp anlaştık ve bu kararı aldık. Ama biz sadece ligden çekileceğimizi söyledik. Altyapılar devam edecek. İleride de konuyu tekrar gözden geçireceğiz. Yazık değil mi bu kulübün taraftarlarına. Bundan sonra her kulüp kendisine sponsor bulacak ve herkes kendi parasıyla bu işi altyapılarda çevirecek" dedi. 
     
Terim istedi Hasan anlaştı      HALİL ÖZER 

     GALATASARAY Hasan Şaş ile üç yıl için yeniden anlaşırken, teknik direktör Fatih Terim yıldız futbolcunun "evet" demesinde büyük rol oynadı. Sözleşmesinin sürdüğünü ve devre arasına kadar beklemek istediğini belirten Hasan Şaş’ın, Terim’in, "Para aklına yattıysa, bu kulüp sana transferinde kolaylık sağlar" demesi üzerine, yönetimle el sıkıştığı öğrenildi. 
     BAŞKAN Canaydın ile yaptığı görüşmede, "Kafamın bir köşesinde Avrupa var" diyen Hasan Şaş’a ciddi bir teklif gelmesi halinde Sarı - Kırmızılılar zorluk çıkarmayacaklar. Yıllık 2,5 milyon dolara, üç sene için anlaşan Şaş’a şu ana kadar sadece El - İttifak takımından resmi teklif geldiği belirtildi. Takım İstanbul’a döndükten sonra yıldız futbolcu resmi imzayı atacak. 
     
Matematikçi futbolcu      GALATASARAY’DA yıldızını parlatmaya başlayan Duro, ülkesinde en sevilen futbolculardan biri olmasının yanı sıra, yedi yıl boyunca matematik mühendisliğiyle, futbol topunu beraber çalıştırmış. 20 yaşından bu yana Galatasaray’da oynamak istediğini belirten Arnavut oyuncu, "Bundan sonra parolam "Çalışmak". Ben bu takımda kalacağım ve en iyi olmak istiyorum. Büyük oynamak zorundayım. Bir gün Galatasaray taraftarının gönlünü fethedeceğim. Geldiğimde Fatih Terim’den önce ürktüm ama sonra etkilendim" dedi. 
     
İsviçre’de kaldılar      GRASSHOPPER’IN lig maçlarının başlamasını bahane ederek dünkü hazırlık maçını oynamaması üzerine organizatörlerle kavga eden Fatih Terim, tazminat maddeleri nedeniyle kampın yerini değiştirmedi. Otelin rezarvasyonunu bozmaması, Auxerre ile maçın oynananmaması halinde tazminat ödenmesinin gündeme gelmesi üzerine, Terim hiç istememesine rağmen kampa devam etmek zorunda kaldı. 
     SARI - Kırmızılılar bulundukları bölgedeki iki amatör takım ile üçlü turnuva organize etti. Galatasaray bugün 18.30’da başlayacak organizasyonda FC Zugo ve FC Frenbach takımlarıyla 45’er dakikalık iki maç yapacak. İki takımın da kendi arasında oynayacağı yarım devrelik karşılaşmayla turnuva tamamlanacak. Dün çift antrenmanla hazırlıklar sürerken, özellikle sabah çalışması çok ağır geçti. 
     
Rivaldo sorunu      BARCELONA’NIN serbest bıraktığı Rivaldo’yu transfer etmeyi düşünmediklerini belirten Başkan Canaydın, "Rivaldo gibi bir futbolcuyu aldığımız zaman dengeler bozulur. Taraftarı çekeriz ama Jardel gibi sorun yaratır" dedi. 
     
Hagi’den tebrik      SARI - Kırmızılı takımın efsanevi futbolcusu Hagi’nin kongreden sonra Canaydın’a mektup yazarak tebrik ettiği ve "Her türlü göreve hazırım. Sizin seçilmenize çok sevindim" dediği açıklandı. 
     
Karahasan sevinci      GALATASARAY’IN kongre üyesi ve eski yönekticilerinden Yurdaşen Karahasan dün kampa geldi. Futbolcuların çok sevdiği Karahasan’ı gören Fatih Terim’in Arif’e "Baban geldi, gözün aydın" demesi dikkati çekti. 
     
Ergün’den mesaj      İSTANBUL’A dönüşünde arabasını yenilemeye karar veren Ergün, konu açıldığında espri ile karışık yönetime mesaj gönderdi ve "Kulüp belki bana jest yapar da bir araba alır" dedi. 
     
Baltaş görevde      PSİKOLOG Acar Baltaş, kampın son günlerinde oyuncular ile daha sık ilgilenmeye başladı. Kamp boyunca futbolcularla ilişkilerini geliştiren ve kendini tanıtan Baltaş, boş zamanlarda teke tek görüşmeler yapıyor. 
     
Gurbetçiler sevindi      İSVİÇRE’DE Galatasaray kafilesini hiç yalnız bırakmayan gurbetçiler, kamp organizasyonunu Almanya’ya taşınacağını duyunca üzülmüşlerdi. Son gelişmeler üzerine program değişmeyince bayram ettiler. 
     



 SPOR 






















</TEXT>
</DOC>
