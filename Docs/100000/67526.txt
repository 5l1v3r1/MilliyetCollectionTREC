<DOC>
<DOCNO> 67526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/14/guncel/gun01.html </URL>
<DATE> 2002/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar köşeye sıkıştı 
</HEADLINE>
<TEXT>

ABD bölge mahkemesi, Uzanlar’ın elinde bulunan Telsim hisselerinin emanete alınıp alınmayacağını yarın karara bağlayacak 
     SEMA EMiROĞLU New York 

     Dünyanın en büyük iki cep telefonu üreticisi Motorola ve Nokia’nın, Telsim şirketinin sahibi Uzan ailesi aleyhine New York’ta açtığı ceza ve tazminat davasının ilk dinleme toplantısı dün yapılırken, yargıç, teminat olarak gösterilen Telsim hisselerinin mahkeme kalemi emrine yatırılması için aldığı ihtiyati tedbirle ilgili son kararı cuma günü vereceğini açıkladı. 
     New York’taki Federal Güney Bölge Mahkemesi’nde dün yapılan ilk oturumda, yargıç Jed S. Rakoff, 29 Ocak’ta verdiği ihtiyati tedbir kararıyla ilgili davalı tarafın yaptığı itirazı görüştü ve iki tarafın avukatlarını dinledi. 
     Motorola ve Nokia’yı temsilen Howard Stall ve Steve Davidson’un başkanlığındaki avukatlar grubu, davanın basit bir iş anlaşmazlığı ve anlaşma ihlali olmadığını ve Uzan’ların, sahtekarlık ve dolandırıcılık yaparak, müvekkillerinden para çaldığını, o nedenle de Uzan’ların milyonlarca dolarlık borçlarına karşı güvence olarak gösterdikleri tek teminat olan yüzde 73.5 oranındaki Telsim hisselerinin New York Mahkemesi emrine verilmesi gerektiğini bildirdi. 
     
     Telsim çöker’ savunması 
     Uzan’ları temsil eden ve Robert Serio, Mark Holton, David Rosenberg ve Jerry Strochlic’ten oluşan savunma avukatları ise, Türk kanunlarına göre, telsiz telekomünikasyon operatörlüğü GSM lisansının muhafaza edilebilmesi için, Telsim hisselerinin en az yüzde 51’inin Türk vatandaşlarına ait olması gerektiğini bildirdi ve Uzan’ların bunun yüzde 73.5’unu kaybetmeleri halinde, bunun şirket açısından "felaket" olacağını ve Telsim’in çökeceğini savundu. Baş avukat Robert Serio, tarafların bu tür anlaşmazlıklarda İsviçre kanunlarının hakemliğini kabul ettiklerini ve Motorola’nın şikayetlerinin İsviçre kanunları altında görülmesi ve bir İsviçre hakimler paneli tarafından karara bağlanmasını da istedi. 
     
     Mafya Yasası uygulansın 
     Yargıç Rakoff, davalı ve davacı tarafların avukatlarına, teminat gösterilen Telsim hisselerinin New York Mahkemesi emrine verilmesinden ne gibi zarar göreceklerini sordu. Motorola ve Nokia’yı temsilen konuşan baş avukat Howard Stall, Uzan’ların bütün anlaşmalarını ihlal ederek, müvekkillerine borcu olan 3 milyar doların "bir kuruşunu" bile ödemediğini ve tek güvenceleri olan Telsim hisselerinin değerini düşürerek ve şirketin mal varlıklarını başka kuruluşlara aktararak dolandırıcılık yaptığını belirterek, "mahkemenin bu duruma müdahale etmesi, sadece hakkı değildir, ayrıca bununla görevli ve yükümlüdür. Karşı taraf, zaten hiç bir zaman bu teminatın Motorola ve Nokia’ya ait olmadığını söylememiş, bu konuda hiç bir anlaşmazlık olmamıştır. Bu teminat başından beri müvekkillerimize aittir. Üstelik biz bunun şu anda bize değil, sadece mahkeme emrine verilerek, mevcut statükonun korunmasını ve Uzan’ların bunu daha fazla çalmasının önlenmesini istiyoruz" dedi. 
     
     "Hisseleri çaldılar" 
     Uzan’ların kendilerini gerçek niyetleri konusunda başından beri aldattığını, Telsim hisselerinin değeri düşürüldüğü zaman da Uzan avukatlarının kendilerine, "Zaten bu hisseler size ait değil, sadece teminat" dediğini kaydeden Stall, "Telsim’deki hisselerimizi çaldılar ve Türkiye’ye götürdüler. Hakemlik de Türkiye’de yapılamayacaktı. O halde zararımızın karşılanması için Türkiye’de çare bulamıyoruz, İsviçre’de bulamıyoruz, burada da mı bulamayacağız Sayın yargıç, bu tipik bir sahtekarlık ve dolandırıcılık davasıdır. Basit bir iş anlaşmazlığı değildir" dedi. 
     Taraflara bu konuda sık sık sorular yönelten ve fikirlerini alan yargıç Rakoff, daha sonra bu konuyla ilgili kararını Cuma günü vereceğini açıkladı. Bundan sonraki mahkeme toplantısının ise 9- 10 Nisan’da yapılması kararlaştırıldı. 
     



 GÜNCEL 



















</TEXT>
</DOC>
