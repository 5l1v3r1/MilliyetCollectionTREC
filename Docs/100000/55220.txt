<DOC>
<DOCNO> 55220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/02/son/sontur02.html </URL>
<DATE> 2001/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih'te 4 katlı ahşap bina çöktü... 
</HEADLINE>
<TEXT>

     Fatih'te, 4 katlı ahşap bir bina çöktü. 
     Teveki Cafer Mahallesi Uskumru Sokak'taki 4 katlı ahşap binada oturan aileler, sahur için uyandıklarında binadan sesler geldiğini fark ederek, evlerini boşalttılar. 
     İçinde 12 kişinin yaşadığı bina kısa bir süre sonra çöktü. Çökme nedeniyle, yan taraftaki 3 katlı bir binada da çatlaklar oluştu. 
     Olay yerine gelen polis ekipleri, hasar gören binadaki vatandaşları boşalttılar ve çevrede önlem aldılar. 
     Çöken binada kiracı olan Mustafa Çelebioğlu, evlerinin, bitişikteki kilisede kazı çalışması yapılmasından dolayı çöktüğünü iddia etti. 
     Oturduğu binada çökme tehlikesi olduğunu belediye görevlilerine bildirdiğini, ancak buna rağmen herhangi bir önlem alınmadığını öne süren Çelebioğlu, 250 milyon lira maaş aldığı için de çöken binadan taşınamadığını kaydetti. 
     Polis yetkilileri ise, ahşap binanın çökme nedeninin itfaiyenin araştırması sonucu belirleneceğini söylediler. 
     






</TEXT>
</DOC>
