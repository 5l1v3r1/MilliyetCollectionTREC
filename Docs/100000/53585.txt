<DOC>
<DOCNO> 53585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/22/son/soneko13.html </URL>
<DATE> 2001/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
TEB'e 100 milyon dolarlık sendikasyon kredisi... 
</HEADLINE>
<TEXT>

     Türk Ekonomi Bankası TEB , 12 ülkenin 28 bankasından oluşan bir konsorsiyumdan 100 milyon dolarlık sendikasyon kredisi sağladı. 
     TEB'in Uluslararası finans sektöründen sağladığı sendikasyon kredisi, ihracatın finansmanında kullandırılmak üzere değerlendirilecek. 
     Sendikasyon kredisi, tören konuşması yapılmadan önce, TEB Yönetim Kurulu Başkanı Yavuz Canevi'nin ''önce parayı bir garantiye alalım'' şeklindeki esprisinin ardından konsorsiyumu düzenleyen Alpha Bank A.E, Bankgesellschaft Berlin, The Bank of New York, Bank of Tokyo-Mitsubishi, Comerzbank A.G, Firs Union National Bank N.A, HVB Group, Natexis Banques Populaires ve Standart Bank London Ltd. 
     temsilcileri tarafından İstanbul'da imzalandı. 
     TEB ve uluslararası bankaların yetkilileri, anlaşmayı kadehlerini kaldırarak kutladılar. TEB Özel Projeler Direktörü Levent Çelebioğlu, sendikasyon kredisinin vadesinin 1 yıl, faizinin de libor artı 0.90 olduğunu bildirdi. 
     
     Çok yönlü sendikasyon 

     Canevi, Japonya'dan Yunanistan'a, Avrupa'nın aşağı yukarı her ülkesindeki finans kuruluşundan, ABD ve Güney Afrika'ya kadar çok yönlü bir sendikasyon başardıklarını söyledi. 
     Canevi, TEB'in uluslararası bankalardan oluşan bir konsorsiyumdan sağladığı 100 milyon dolarlık sendikasyon kredisinin imza töreninde yaptığı konuşmada, TEB'in 70 milyon dolarlık bir sendikasyona çıktığını ancak piyasa şartları içerisinde olumlu gelişmelerin göze alınmasıyla sendikasyona yüzde 66 daha fazla talep geldiğini bildirdi. 
     Canevi, ''Bunun anlamı 116 milyon dolarlık bir kredi teklifi geldi ama kendi büyüme stratejimiz ve bilanço yönetimimiz açısından bunu 100 milyon dolar olarak kesmeyi uygun gördük ve kreditörlerden özür dileyerek, tamamını almayacağımızı söyledik. Bunu hakikaten bir yoğun ilgi olarak görüyoruz'' diye konuştu. 
     Yılın sonunda Türk piyasasında 9 bankanın bu tür sendikasyon yaptığını ve bundan önceki yıllarda bu rakamın 20'ye kadar gidebildiğini hatırlatan Canevi, ''Ancak 9 banka uluslararası piyasalardan sendikasyonlar yaratarak yeni para sağlayabilmiştir'' dedi. 
     
     'Türkiye borçlarına sadık' 

     Canevi, içinde bulunulan değişik ortamların sektörü biraz küçülttüğünü ve dışarıya çıkıp kredi alabilecek durumu da azalttığını belirterek, şöyle konuştu 
     ''Gördüğünüz gibi TEB, bu 9 bankadan birisi olarak 2001 yılını kapamak üzeredir. Bu ilginin, başarının bence 2-3 faktörü vardır. Bir tanesi, Türkiye'nin daha evvel uluslararası piyasalardan borçlanma sırasında, en kötü dönemlerinde, kriz dönemlerinde veya belirsizliğin arttığı dönemlerde dahi geçmiş performansından kaynaklanan bir çekirdek güven faktörü vardır. Yani Türkiye'nin borçlarına sadakati uluslarası piyasalar tarafından çok iyi bilinmekte, takdir edilmekte. 
     Dolayısıyla bu çekirdek güven hiçbir zaman zedelenmemiş. Kriz dönemlerinde çekirdeğe kadar insanların belli bir güveni var ama bana biraz daha ilave bir giydirme, biraz eklendirme faktörü koyduğunuz zaman Türkiye her zaman uluslarası piyasalardan borçlanabiliyor.'' 57. hükümetin yapısal reformlar konusundaki kararlı tutumunun 
     devam etmesinin uluslarası piyasalara yeniden çıkma ve oralardan başarılı sendikasyonlar yapma imkanı verdiğini kaydeden Canevi, 11 Eylül saldırısının dengeleri ve dengeleri oluşturan kavramların yeniden tanımlanmasına yol açtığını kaydetti. 
     Canevi, ''Bu yeni tanımlamada Türkiye daima işin olumlu tarafında yer almıştır. Bu da bizim uluslarası piyasalarda kreditörler tarafından nasıl algılandığımızı olumlu yönden değiştiren faktörlerden birisidir. Bunu da kabul etmek lazım'' dedi. 
     
     TEB'in 25 yıllık performansı 

     Yavuz Canevi, sendikasyon kredisinin sağlanmasındaki bir diğer başarı faktörünün de, TEB'in 25 yıllık performansından, ölçülü yönetim tarzından ve bilanço kompozisyonunun dengesinden kaynaklanan bir uluslarası kredibilitesi olduğu açıkladı. Canevi, 9 banka içinde sadece TEB'in yıl sonunda böyle bir borçlanmayı tamamlayabilmesinin de bunun bir göstergesi olduğunu kaydetti. 
     TEB'in Türkiye'de bankacılık sektöründe ölçek, büyüklük konusunun daima 1. planda olmadığının en güzel örneği olduğunu ifade eden Canevi, ''Sadece ölçek değil, dengeli, ölçülü yönetim bir finans kuruluşunun temel ögelerinden birisidir. Zannediyorum TEB'in başarısının gerisinde bunu da görmek lazım'' diye konuştu. 
     Yavuz Canevi, sendikasyon kredisi üyelerine teşekkür ederek, Japonya'dan Yunanistan'a, Avrupa'nın her ülkesindeki finans kuruluşundan, ABD ve Güney Afrika'ya kadar temsil edilen çok yönlü bir sendikasyon başardıklarını söyledi. 
     Sendikasyon kredisini düzenleyen konsorsiyumun başkanı ve Natexis Banques Populaires Başkan Yardımcısı Colette Baudouin de, sendikasyon kredisinin 9 banka tarafından başlatıldığını belirterek, sendikasyona 12 ülkeden 28 bankanın katıldığını bildirdi. 
     Baudouin, bu senenin zor şartlarında bankaların risk faktörüne önem verildiğini kaydederek, ''Bu ölçekteki bir banka, uluslararası borç verenler ve kredi verenler tarafından tanınıyor ve sendikasyon da buna bağlı'' dedi. 
     Bu arada, sendikasyon kredisinin sağlandığı bankalar anı olarak TEB'e herhangi bir hediye vermek yerine, Türkiye Eğitim Gönüllüleri Vakfı'na TEGV bağışta bulunmayı tercih etti. 900 dolarlık çek, Yavuz Canevi tarafından TEGV Başkanı İbrahim Betil'e sunuldu. TEB'in TEGV'e aynı miktarda bir bağış yapacağı bildirildi. 
     






</TEXT>
</DOC>
