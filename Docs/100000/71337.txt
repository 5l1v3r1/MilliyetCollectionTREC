<DOC>
<DOCNO> 71337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/07/son/sonspo12.html </URL>
<DATE> 2002/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinan Engin "Derbiyi kimin yöneteceğinin önemi yok" 
</HEADLINE>
<TEXT>

     Beşiktaş Futbol Takımı Menajeri Sinan Engin, bu sezon lig şampiyonluğunun yanı sıra Türkiye Kupası'nı da kazanmak istediklerini, bu nedenle Denizlispor'u eleyerek finale çıkmalarının fazla büyütülecek bir olay olmadığını söyledi. 
     Sinan Engin, siyah-beyazlı takımın bugünkü idmanı öncesi yaptığı açıklamada, ''Türkiye Kupası'nı kazanmak istiyoruz. Denizlispor'u eleyerek finale çıktığımız için tabii ki mutluyuz. Ancak bizim hedeflerimiz belli. Bu nedenle fazla büyütülecek bir olay olarak görmüyorum'' dedi. 
     
     Derbi maç yorumu 
     Ligde hafta sonunda Galatasaray ile yapacakları derbi maça da değinen Engin, Galatasaray'ın gücünü bildiklerini, ancak şu anda ezeli rakiplerinden daha iyi durumda olduklarını ve derbi maçı kazanmak için mücadele edeceklerini söyledi. 
     Sinan Engin, şöyle konuştu 
     ''Galatasaray ile ligin en önemli maçlarından birisini oynayacağız. Galatasaray, kendi seyircisi önünde çok iyi oynuyor. 
     Kendi sahasında Avrupa'nın en büyük takımlarına karşı şans bile vermediler. Ancak biz de şu anda Galatasaray'dan daha iyi durumdayız. 
     Ali Sami Yen Stadı'na kazanmaya gideceğiz. Beraberlik bile en son düşüneceğimiz şey. Kaldı ki, yenilsek bile dünyanın sonu değil. Bu maçın ardından önümüzde 8 hafta daha var. Herşeye rağmen biz bütün planlarımızı kazanmak için yapıyoruz.'' Derbi maçı yönetecek hakemin isminin önemli olmadığını da anlatan menajer Engin, hakemden sadece cesaretli bir yönetim göstermesini beklediklerini söyledi. 
     






</TEXT>
</DOC>
