<DOC>
<DOCNO> 68882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/21/son/sontur12.html </URL>
<DATE> 2002/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Elektrik, Türkiye'de ABD'den daha pahalı 
</HEADLINE>
<TEXT>

     Türkiye'de, evlerlerde kullanılan elektrik ABD'deki evlerde kullanılan elektrikten daha pahalı. 
     Enerji ve Tabii Kaynaklar Bakanı Zeki Çakan, DYP Kırıkkale Milletvekili Hacı Filiz'in soru önergesine verdiği yanıtta, ekonomik kriz sonucu geçen yıl elektrik satış fiyatlarındaki artış oranının yüzde 113 olduğunu bildirdi. 
     Çakan, çeşitli ülkelerdeki mesken ve sanayide tüketilen elektrik enerjisi fiyatları karşılaştırıldığında meskenlere uygulanan fiyatların gelişmiş ülkelere göre düşük, sanayideki fiyatlarının ise diğer ülkelerden yüksek olduğunu kaydetti. 
     Çakan'ın verdiği bilgiye göre, Türkiye'de konutlar, Amerika Birleşik Devletleri'ndeki evlerden daha pahalıya elektrik satın alıyor. Türkiye'de evlere ABD'nin yanı sıra Norveç, Yeni Zelanda ve Finlandiya'dan daha pahalıya elektrik veriliyor. İngiltere, İsviçre, İspanya, Portekiz, Hollanda, Japonya, İtalya, Yunanistan, Almanya, Fransa gibi ülkelerde ise evlere verilen elektrik Türkiye'den pahalı. 
     Türkiye'de sanayi tesislerine ise elektrik Hollanda, İrlanda, Finlandiya, Danimarka, Yeni Zelanda, Avusturya, Belçika, Fransa, Almanya, Yunanistan'dan daha pahalıya satılıyor. 
     
     Elektrik ve LPG'deki vergiler 

     Bu arada, sanayi tesislerine verilen elektrikten yüzde 18 KDV, yüzde 1 oranında da Belediye Tüketim Vergisi alınırken, konutlarda tüketilen elektrikten yüzde 18 KDV ve yüzde 5 Belediye Tüketim Vergisi tahsil ediliyor. 
     Enerji ve Tabii Kaynaklar Bakanı Zeki Çakan, 2001 yılında tüpgaz fiyatların yüzde 138 oranında arttığını da bildirdi. 
     Çakan, tüpgazın kilosundan 294 bin lira Akaryakıt Tüketim Vergisi, 188 bin 370 lira KDV ve 77 bin lira Akaryakıt Fiyat İstikrar Payı olmak üzere toplam 559 bin 370 lira vergi alındığını kaydetti. 
     Buna göre, 2 milyon 660 bin liraya satılan 2 kilogramlık piknik tüpünden 1 milyon 120 bin lira, 14 milyon 950 bin liraya satılan 12 kilogramlık ev tipi tüpgazdan 6 milyon 720 bin lira vergi alınıyor. 
     






</TEXT>
</DOC>
