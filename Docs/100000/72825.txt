<DOC>
<DOCNO> 72825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/son/sontur05.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Korkut Eken'in karar düzeltme isteği reddedildi 
</HEADLINE>
<TEXT>

     Yargıtay Cumhuriyet Başsavcısı Sabih Kanadoğlu, emekli Yarbay, Eski MİT mensubu ve Emniyet Genel Müdürlüğü Özel Harekat Dairesi kurucularından Korkut Eken'in İstanbul DGM tarafından verilen hapis cezasıyla ilgili olarak yaptığı "karar düzeltme başvurusunu" redetti. Kanadoğlu, emekli üst düzey generallerin Eken'e destek niteliğindeki açıklamalarına ise, "Sanığın yargılandığı ve hükümlendirildiği eylemle, bölücü terörle milletçe yapılan mücadelede verdiği hizmetin ve gösterdiği başarının ayrı ve bağlantısız olduğu" görüşü ile yanıt verdi. 
     Kanadoğlu, 2 sayfadan oluşan konuya ilişkin kararını bugün İstanbul DGM Cumhuriyet Başsavcılığı'na gönderdi. 
     Kararda, Eken'in vekili Avukat Armağan Güner'in dilekçesinde, temyiz layihasında ileri sürülen bozma sebeplerini tekrarla bu taleplerine göre Daire kararının düzeltilmesini ve yerel mahkeme kararının bozulmasını istediği anımsatıldı. 
     Kararda, şöyle denildi 
     ''Yargıtay 8. Ceza Dairesi'nce onanan hükmün, 4720 sayılı kanunun yürürlüğe girmesinden önce karar tarihinde DGM tarafından verildiği, olağanüstü kanun yolu niteliğini taşıyan itiraz incelemesinin, ilgili Ceza Dairesi ile Başsavcılık arasında oluşan uyuşmazlığın Ceza Genel Kurulu'nda duruşmasız olarak yapılması zorunluluğu nedeniyle sanıkların diyeceklerinin sorulmasına ve yeniden savunmalarının alınmasına yer olmadığı, karar düzeltme talebinin sadece Yargıtay Cumhuriyet Başsavcılığı tarafından yapılabileceği gözönünde tutularak sanıklara Ceza Genel Kurulu kararının tebliğine gerek bulunmadığı, Yargıtay 8. Ceza Dairesi'nde temyiz incelemesi duruşmalı yapılmış ve sanıklar ile vekillerine usul ve esas üzerine savunmalarını yapma imkanı tanınmış olmasına göre, Ceza Genel Kurulu tarafından dosya Daire'ye gönderildiğinde yeniden buna karış diyeceklerinin sorulmasının ve savunmalarının alınmasının gerekmediği, ilamda yeterli doyurucu ve ikna edici gerekçe bulunduğu, sanığın yargılandığı ve hükümlendirildiği eylemle bölücü terörle milletçe yapılan mücadelede verdiği hizmetin ve gösterdiği başarının ayrı ve bağlantısız olduğu, hükümlü vekili tarafından ileri sürülen diğer düzeltme sebeplerinin ise daha önceki temyiz layihasında ve duruşmalı inceleme ayrıntılarıyla dermeyan edildiği Yüksek Dairece yapılan incelemede bu hususlar göz önüne alınarak gerekçesi gösterilmek suretiyle reddedilip cevaplandırıldığı, hükmün esasına etkili bir hususun inceleme dışı bırakılmadığı ve Ceza Yargılama Yasası'nın 322. maddesinde belirtilen koşulların oluşmadığı anlaşıldığından tashihi karar isteği reddedilerek dosya iade olunmuştur.'' Başsavcı Kanadoğlu'nun bu kararı ile Eken için olağan hukuki süreç tamamlanmış oldu. Ancak, Eken'in avukatları olağanüstü hukuk yolu olarak bilinen iadei muhakeme talebinde bulunabilecekler. Bu istem, TCK'nın 313. maddesine ilişkin suçları yargılama yetkisi DGM'den alındığı için İstanbul Ağır Ceza Mahkemesi'nce karara bağlayacak. 
     İstanbul 6 Numaralı DGM, Susurluk Davası'nda Eken'i ''cürüm işlemek için teşekkül oluşturmak'' suçundan 6 yıl ağır hapis cezasına çarptırmış ve bu ceza uzun bir hukuki süreçten sonra Yargıtay 8. Ceza Dairesi'nce onanmıştı. 
     Eken, cezanın infazı için geçtiğimiz günlerde cezaevine girmişti. 
     

     
</TEXT>
</DOC>
