<DOC>
<DOCNO> 52937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/18/son/sonspo01.html </URL>
<DATE> 2001/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu "Barcelona'nın Rivaldosu varsa bizim de Sergen'imiz var" 
</HEADLINE>
<TEXT>

     Galatasaray Teknik Direktörü Mircea Lucescu, 5-1 kazandıkları Diyarbakırspor maçından sonra yaptığı açıklamada, karşılaşmayı çok daha farklı kazanma şansını elde ettiklerini söyledi. 
     Lucescu, ''Daha fazla gol atabilirdik'' derken, ortaya koydukları futbolla alınan sonucu hakettiklerini kaydetti. 
     Rumen çalıştırıcı, maçı kazanmayı garantileyecek skoru elde ettikten sonra oyuncularının 20 Kasım Salı günü AS Roma ile yapacakları Avrupa Şampiyonlar Ligi maçının da etkisiyle yavaşladığını ifade etti. 
     Maçın yıldızlarından Sergen'e de övgüler yağdıran Lucescu, şöyle konuştu 
     ''AS Roma'nın Tottisi, Liverpool'un Owenı, FC Barcelona'nın Rivaldosu varsa, bizim de Sergenimiz var. Kendisi çok üstün özelliklere sahip. Bu akşam da bunların ancak yüzde 60'ını sahaya yansıttı. Eğer Sergen, İtalyan veya İspanyol futbolcu olsaydı, bugün altın top ödülüne aday olabilirdi. Ancak bu kalitesine rağmen, profesyonel eğitiminde eksiklik ve doğu ülkesi oyuncusu olmasından dolayı yeteri derecede ön planda olamıyor. Sergen, medyadan da gerekli desteği bugüne kadar alamadı. Biz onu desteklemeli ve daha yüksek verim almak için çabalamalıyız.'' Sakatlıktan kurtulan oyuncuların yeniden sahalara dönmelerinden mutlu olduğunu anlatan Lucescu, bu oyuncuların henüz hazır olmadıklarını, AS Roma maçına kadar daha iyi olacaklarını söyledi. 
     
     'Hakan Şükür'ü takdir ediyorum' 
     Lucescu, Galatasaray'ın transfer girişimleriyle ilgili bir soru üzerinde de, Fatih Akyel ve Batista'nın transferlerinin gündemde olduğunu söyledi. 
     Bu oyuncuların transferlerinde şu ana kadar somut birşey yapmadıklarını anlatan Rumen teknik adam, ''Fatih, aynı geçen sezon Arif'in yaptığı gibi, Galatasaray'a dönmek istiyor. O bizden ayrılmasına rağmen halen Galatasaray'ın oyuncusudur. Ben Okan'a, Emre'ye ve Ümit Davala'ya da ne zaman dönmek isterseniz, size kapımız açık demiştim. Avrupa takımlarına gitmek istemeleri doğal ancak, oraya gittikten sonra Galatasaray'ın da en az onlar kadar büyük takım olduğunu görüp, geri dönmek istemeleri de doğaldır. Ben Hakan Şükür'ü de her zaman takdir ediyorum. Onu takımımda görmek isterim. Ancak Hakan, İnter'in oyuncusu ve o düzeyde kalmalı. Benim istediğim de olmayacak birşey'' diye konuştu. 
     
     Kampa giriyorlar 
     Galatasaray, 20 Kasım Salı günü Avrupa Şampiyonlar Ligi'nde AS Roma ile yapacağı maç için yarın kampa giriyor. 
     Sarı-kırmızılar, yarın akşam yapacakları idmanın ardından Florya Metin Oktay Tesisleri'nde maç gününe kadar kamp yapacak. 
     149   Galatasaraylı futbolcular, Diyarbakırspor maçını farklı 
     kazanmalarından dolayı mutluluklarını dile getirirken, AS Roma'yı Ali Sami Yen Stadı'nda mutlaka yenerek, ikinci tur grubuna iyi başlangıç yapmak istediklerini söylediler. Bu arada, 19 Kasım Pazartesi günü İtalya'da yapılacak bir grev nedeniyle AS Roma'nın yarın İstanbul'a gelme ihtimalinin bulunduğu öğrenildi. 
     149   Galatasaray, AS Roma maçına sarı-kırmızılı taraftarlar, büyük 
     ilgi gösteriyor. 
     Biletlerin büyük bir bölümünün satıldığı, kalan az sayıda biletin de iki gün içinde tükenmesinin beklendiği bildirildi. 
     149   Kulüp doktoru Serhan Kurtulmuş, Diyarbakırspor maçında aldığı 
     darbelerden dolayı Perez'in sağ dizinde ve omuzunda ezilme olduğunu ancak bu oyuncunun AS Roma maçına yetişeceğini söyledi. 
     






</TEXT>
</DOC>
