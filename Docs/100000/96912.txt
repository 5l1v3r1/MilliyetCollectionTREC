<DOC>
<DOCNO> 96912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/20/siyaset/siy02.html </URL>
<DATE> 2002/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Mezara kadar başkanlığa son 
</HEADLINE>
<TEXT>

Yeni oluşumcuların tüzüğüne göre genel başkan en fazla dört dönem seçilecek, delegelerin sadece yüzde 20’sinin oyuyla olağanüstü kurultay toplanabilecek 
     SALİHA ÇOLAK 

     Yeni oluşumcular, hazırladıkları tüzükte, DSP’de genel başkanın isteği dışında değişim yapılmasını engelleyen hükümleri birer birer temizledi. Yeni oluşumun genel başkanı tüzük gereği "ömür boyu" koltuğunda oturamayacak, delege değişiklik istediğinde bu isteğin karşısında duramayacak. Seçimli olağanüstü kurultayın önünü tıkayan DSP tüzüğünün aksine yeni oluşumun tüzüğünde, "Kurultayda oy hakkı bulunan delegelerin yüzde 20’sinin oyuyla olağanüstü kurultayın toplanabilmesi, gündeme genel başkan onayı olmadan da seçim maddesinin alınabilmesine" olanak sağlanıyor. 
     
     Atama yerine seçim 
     Yeni oluşumcular, tüzüklerinde "Genel başkanlarının en fazla her biri iki yıl olmak üzere dört dönem seçilebilmesi" kuralı da getiriyor. Ancak yapılacak olağanüstü kurultaylarla bu hakkın doldurulabileceği düşünülerek sadece olağan kurultaylar dahil edildi. Atama yöntemine tepki gösteren yeni oluşumcuların tüzüğüne göre iki genel başkan yardımcısı ve genel sekreter seçimle gelecek. Bu arada yarın akşam Meclis’te bir araya gelecek olan yeni oluşumcular, TBMM Başkanı Ömer İzgi’nin TBMM’yi olağanüstü toplantıya çağırdığı 22 Temmuz’da sabah 08.30’da İçişleri Bakanlığı’na partinin kuruluş dilekçesini verecek. 
     
     



 SİYASET 


















</TEXT>
</DOC>
