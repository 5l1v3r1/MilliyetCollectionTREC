<DOC>
<DOCNO> 98882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/son/soneko13.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
UNİDO raporunda Türkiye dinamik yapıya sahip ülkeler arasında... 
</HEADLINE>
<TEXT>

     UNIDO raporunda, sadece dış ticaret ve yabancı yatırımların, gelişmekte olan ülkelerin küreselleşme sürecinden yararlanmaları için yeterli olmadığı vurgulandı. 
     BM Sinai Kalkınma Teşkilatı'nın UNIDO , ''Sınai Kalkınma Raporu 2002 2003 Yenileşme ve Öğrenme Yoluyla Rekabet'' başlıklı raporu yayımlandı. 
     Rapor, küreselleşme, ticaret, yatırım ve kalkınma ilişkisine farklı bir yaklaşım getirirken, Türkiye dahil 87 ülkeyi, sınai gelişme performansları ve rekabet güçlerine ilişkin seçilmiş endikatörlere göre sıralayan sınai kalkınma göstergelerini de içeriyor. 
     Söz konusu rapor, bugün UNİDO Genel Müdürü Carlos Magarinos tarafından, Viyana'da Teşkilat Genel Merkezi'nde düzenlenen basın toplantısı ile tanıtıldı. 
     Raporda, sadece dış ticaret ve yabancı yatırımların, gelişmekte olan ülkelerin küreselleşme sürecinden yararlanmaları için yeterli olmadığı vurgulanırken, bu ülkelerin küreselleşmeden yararlanmaları için daha başka neler yapması gerekenler, kısaca, ''yenileşme ve öğrenme yoluyla rekabet etme'' olarak özetlendi. 
     Rapordaki Sınai Kalkınma Göstergelerinin, sınai ve faaliyet yeteneklerinin az sayıda ülkede yoğunlaştığını gösterdiği belirtilirken, seçilmiş 58 ülkeden sadece 16'sının dinamik bir üretim ve ihracat performansı gösterdiği ifade edildi. 
     Geriye kalan 42'sinin ise 1985'den 1998'e kadar geçen sürede nispeten durağan bir teknolojik yapı sergilediğinin görüldüğü vurgulanırken, ''dinamik yapıya sahip olan ülkeler arasında Türkiye ile birlikte Brezilya, Costa Rika, Malezya, Meksika, Filipinler, Suudi Arabistan, Güney Afrika, Tayvan ve Tayland da yer almaktadır'' denildi. 
     
     GELİŞMEKTE OLAN ÜLKELERİN TEMEL SORUNU 
     Rapora göre, gelişmekte olan ülkelerin karşı karşıya bulunduğu temel sorun yoğun rekabete nasıl karşı koyacakları ve ücretleri düşürmeden, paralarına değer kaybettirmeden, çalışma ve çevre standartlarını gözardı etmeden, yenileşme ve öğrenme yoluyla bu rekabet içinde nasıl yer alacakları... 
     Raporda, yenileşme ve öğrenme yolu ile rekabet etmenin dünyadaki en iyi örneklerine de yer verildi. Bu örnekler, yenileşme ve öğrenmenin, mevcut teknolojiyi daha iyi kullanma, yeni teknoloji, ürün ve proseslerin adaptasyonu ve geliştirilmesi gerektirdiğine işaret ediyor. 
     Rapor, gelişmekte olan ülkelerin, dünyadaki sınai gelişme stratejisi ile ilgili uluslararası yaklaşımda bir eksiklik bulunduğuna dikkati çekerken, bu eksikliğe, ticaretlerini geliştirmek amacıyla gelişmekte olan ülkelere sağlanan teknik yardım girişimlerinin çoğunda rastlandığı belirtildi. Bu tür teknik yardım girişimleri, gümrük vergileri gibi prosedürel konularla sınırlı kaldığı kaydedilen raporda, oysa, gelişmekte olan ülkelerin asıl ihtiyacının, gelişmiş ülkelerin pazarlarına girmelerini sağlayacak olan sağlam üretim kapasiteleri ve uluslararası standartlara uygun altyapılar olduğu bildirildi. 
     Rapor, dünyada hızla gelişen rekabet ortamında tutarlı bir sanayileşme stratejisinin temelinin, yenileşme ve öğrenme yoluyla verimliliğin ve rekabet gücünün artırılmasına dayanan ulusal bir vizyon olduğunu belirtiyor. Raporda, bu kapsamda teknolojik öngörü çalışmalarının sınai kalkınma stratejilerinin geliştirilmesi aşamasında, hedeflerin ve bu hedeflere nasıl ulaşılacağının belirlenmesine yönelik tutarlı ve disiplinli bir yaklaşım olduğu da vurgulandı. 
     Öte yandan UNIDO Genel Müdürü Carlos Magarinos, giriş bölümünde raporla ilgili olarak, ''Gelişmekte olan ülkeler, sanayileşmiş ülkelerin pazarlarına girebilmek için bu ülkelerce sıkı bir şekilde uygulanan bitki ve insan sağlığı ve benzeri kural ve standartlara uymak zorundadırlar'' dedi. Magarinos, raporla ilgili şu değerlendirmeyi yaptı 
     ''Gelişmekte olan ülkeler bunu başarabilmek için kendi teknik ve bilimsel geri kalmışlıklarının üstesinden gelmek durumundadır. Pazara girme konusunda ülkeler arasındaki mevcut farklılıklar, ancak gelişmekte olan ülkelerin bu kural ve standartlara uyabilmeleri için gerekli imkan ve kapasitelere sahip olmalarına yönelik uluslararası uyumlu bir çaba ile giderilebilecektir.'' 
     





</TEXT>
</DOC>
