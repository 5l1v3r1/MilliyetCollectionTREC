<DOC>
<DOCNO> 93008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/30/son/sonspo17.html </URL>
<DATE> 2002/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta idmanı yöneticiler de izledi... 
</HEADLINE>
<TEXT>

     Beşiktaş, yeni sezon hazırlıklarının İstanbul'daki son çalışmasını bugün yaptı. 
     Teknik direktör Mircea Lucescu yönetiminde BJK Nevzat Demir Tesisleri'nde gerçekleştirilen ve yaklaşık 2 saat süren idmanda, siyah-beyazlı futbolcular kondisyon çalışmasının ardından, dar alanda 3 grup halinde pas çalışması yapıp, yarım alanda çift kale maç 
     gerçekleştirdi. 
     Rumen teknik adam, idmanın ilk 15 dakikasında basın mensuplarının çekim yapmasına izin verip, daha sonra çalışmayı basına kapadı. 
     İstanbul'a dün akşam gelen Brezilyalı futbolcu Zago, bugünkü antrenmana katıldı. 
     Zago antrenmanda, sakatlıkları nedeniyle takımdan ayrı çalışan İbrahim ve Ali Eren ile birlikte koşu yaptı. 
     Sakatlığı süren Sergen ise her zaman olduğu gibi fizyoterapist eşliğinde ayrı bir çalışmaya tabi tutuldu. 
     Bu arada antrenmanı, Beşiktaş Kulübü Başkanı Serdar Bilgili ve asbaşkan Yıldırım Demirören de izledi. 
     Sağ dizinde menisküs yırtığı belirlenen Ahmet Yıldırım'ın yarın atroskopi olacağı bildirildi. 
     Kulüp doktoru Ayhan Optur, Ahmet'e yarın İstanbul Memorial Hastanesi'nde Prof.Dr.Aziz Alturfan tarafından atroskopi uygulanacağını ve bu futbolcunun ilk yurtdışı kampına katılmayacağını kaydetti. 
     Beşiktaş, yeni sezon hazırlıkları için yarın İsviçre'ye gidecek. 
     İsviçre'nin Nyon kentinde kamp yapacak olan siyah-beyazlılar, 14 Temmuz'da İstanbul'a dönecek. 
     Beşiktaş, 4 gün İstanbul'da kaldıktan sonra, yurtdışı kampının 2. 
     etabı için 18 Temmuz'da yeniden İsviçre'ye gidecek. 
     Beşiktaş Futbol Takımı Menajeri Sinan Engin, Dünya Kupası'nda A 
     Milli Takım forması giyen İlhan Mansız ve Tayfur Havutçu'ya 2. etap yurtdışı kampına dek izin verdiklerini söyledi. 
     2 futbolcunun da İsviçre'deki ilk kampa katılmayacağını kaydeden 
     Engin, transferini düşündükleri Rumen Radu Niculescu için henüz bir gelişme olmadığını, bu futbolcunun da şimdilik İsviçre kampına dahil edilmeyeceğini söyledi. 
     Engin, PAF takımdan A takıma dahil edilen İskender, Erman, Engin ve Evren'in de yurtdışı kampına götürüleceklerini kaydetti. 
     Siyah-beyazlıların İsviçre'ye gidecek kafilesinde yer alacak futbolcular şöyle 
     Ronaldo, Khlestov, Cordoba, Zago, Yasin Yıldız, Tunç, Bayram, İbrahim, İlhan Şahin, Yasin Sülün, Tamer, Tümer, Ahmet Dursun, Ali Cansun, Ali Eren, Tolga, Göksel, Zafer, Sergen, Serdar, Kaan Dobra, İskender, Evren, Engin, Erman. 
     





</TEXT>
</DOC>
