<DOC>
<DOCNO> 81295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/30/son/sontur01.html </URL>
<DATE> 2002/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Yaptığımız şeylerin ülke çıkarına olduğuna inanmalıyız" 
</HEADLINE>
<TEXT>

     Ekonomiden sorumlu Devlet Bakanı Kemal Derviş, "Bir ülkeye gidip de IMF, Dünya Bankası veya G-7 bizden şunları yapmamız istiyor, bunu yapacağız diyemezsiniz. Mutlaka ve mutlaka yapmak istediğimiz şeylerin ülkenin çıkarına olduğuna inanmamız gerekiyor" diye konuştu. 
     Dünya ekonomi basınının saygın yayın organları arasında yer alan "The Banker" tarafından, "2001 Yılının Ekonomi Bakanı" ödülüne değer görülen Kemal Derviş, toplantıda yaptığı konuşmanın İngilizce kısmında ödülü hak edenin, daha çok Türk halkı, Türk Hükümeti, Türk kamuoyu ve basın olduğunu söyledi. 
     15 ayda gerçekleştirilen reformların meslektaşları ve Türkiye'deki ekip tarafından oluşturulduğunu belirten Derviş, ekonomi ekibi olarak parlamentoya sundukları hiçbir tasarının kendilerinden talep edildiği için yapılan reformlardan oluşmadığını söyledi. 
     Reformların sağlıklı ve güçlü bir ekonomi için gerekli olduğuna inandıklarını ve bu anlamda uluslararası toplumdan, finans kuruluşlarından destek gördüklerini dile getiren Derviş, "Tartıştık, bazen fikir ayrılığına düştük. Bazen onlar bizi ikna etti, bazen biz onları ikna ettik. Ancak ne yaptıysak, Türkiye'deki ekonomi ekibi olarak, Türk halkının çıkarına olduğuna inandığımız şeyleri yaptık" diye konuştu. 
     Ödül töreninde konuşan Credit Suisse First Boston Bankası Gelişmekte Olan Ülkeler Başkanı James Healy ise, Arjantin'de 6 ekonomi bakanı değiştiğini, ancak bir şey elde edilemediğini kaydetti. 
     Türkiye'nin doğru ekonomi politikalarıyla çok önemli ve pozitif sonuçlar elde ettiğini kaydeden Healy, hükümetin kısa vadede acıyı göğüslemeyi göze almış bir hükümet olduğunu söyledi. 
     





</TEXT>
</DOC>
