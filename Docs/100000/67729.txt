<DOC>
<DOCNO> 67729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/guncel/gun08.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiğköfte sağlığa zarar veriyor mu 
</HEADLINE>
<TEXT>

ÇAPRAZ ATEŞ 
     BELMA AKÇURA 

     Akdeniz Üniversitesi’nin yaptığı araştırmada, çiğköftenin gıda zehirlenmesi ve bağırsak enfeksiyonlarına yol açtığı saptandı. Araştırmada, piyasada satılan çiğköftede koliform, dışkı kaynaklı "e.coli", gıda zehirlenmesine neden olan "stphylacoccus", bağırsak enfeksiyonlarına yol açan "pseydomanas" bakterilerinin farklı ısı ve sürelerde canlılığını koruduğu belirlendi. 
     
     Muzaffer Çakmaklı Urfa Milletvekili 
50 senedir yiyorum      Bizde emzirme yaşındaki çocuğa bile çiğköfte verilir. Ben 50 yıldır yiyorum. Haftada en az iki gün, Ramazan aylarında aç karnına, 30 gün çiğköfte yiyoruz. En küçük bir rahatsızlık geçirmedik. Urfa’ya dışardan gelenler önce karşı çıkar yemez, sonra çiğköftesiz yapamaz. Gittikleri yerden arayıp malzemesini isterler. Bizim aile çok geniştir. Bizde ülser yoktur, bağırsak enfeksiyonuna da rastlanmadı. Sabah kahvaltısında başlıyoruz acı yemeye. Yasaklanmasına karşıyız tabii. Bunu nereden çıkarıyorlar. Bence yiyenlerden sorsunlar. Gelsinler Urfa’da insanlar üzerinde araştırsınlar. 
     
     Yavuz Özkan Sinema Yönetmeni 
Yasaklara karşıyım      Çiğköftenin yasaklanması çok saçma. Hayatımda bir iki kere yedim. Lezzetini pek hatırlamıyorum. Ancak, bütün yasaklara karşıyım. İnsanoğlu yasaklarla korunamaz. Sadece insanların hijyen konusunda kendilerini koruyabilecek bilince ulaşması için çaba gösterilmelidir. Çiğköftede bir hijyen sorunu varsa, bu sorun kolaylıkla aşılabilir. Ayrıca, sadece çiğköftede değil, birçok yiyecekte hijyen sorunu var. İnsanları gerekli hijyeni sağlayamayacak kadar yeteneksiz mi görüyorlar ki yasaklamaktan söz ediliyor. 
     
     Ediz Hun ANAP İstanbul Milletvekili 
Çiğ ette risk var      Bir biyolog olarak, bilim adamlarının görüşlerine katılıyorum. Bu tür gıdalarda daima risk var. Çiğ et de, sebze de sağlıklı değil. "Yasaklansın" kelimesi antipati yaratabilir ama bunların tüketiminden kaçınılmalı. Bu yieceklerde hijyenik kurallara uyulmalı. Işınlama sisteminden geçirilmeli. Avrupa nizamnamesine ve bilim adamlarının söylediğine göre bunlar sağlığa zararlı. Toplum bilinçlendirilmeli. Bazı alışkanlıklarımızdan fedakarlık yapmamız gerikir. AB’nin bu konularda yüzlerce direktifi var. Herhangi bir şekilde çiğköfteyi ihraç edemeyiz. 
     
     Doç. Dr. Paşa Göktaş Mikrobiyolog 
Hijyenik gıda değil      Çiğköfte hijyenik bir gıda değil. Elle, eldivensiz yapıldığı için kirlenmeye müsait. Türkler’in tuvalette temizlik alışkanlığı nedeniyle ellere fazla miktarda koliform denilen bakteriler geçiyor. Bu bakteriler, çiğköfte yoğuran kişinin ellerinden yiyeceğe, oradan da insanlara taşınıyor. Tifo, amipli ve basilli dizanteri, hepatit gibi ondan fazla parazit hastalığı taşınabilir. Önerimiz pişirilmemiş ve kaynatılmamış et kaynaklı gıdaların kullanılmaması yönündedir. Kokoreçin başına gelen çiğköftenin başına da gelecektir. Biz yasaklamasak bile AB yasaklar. 
     



 GÜNCEL 















</TEXT>
</DOC>
