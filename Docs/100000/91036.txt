<DOC>
<DOCNO> 91036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/son/sontur01.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye ISAF'ın komutasını devralıyor 
</HEADLINE>
<TEXT>

     Devlet Bakanı Şükrü Sina Gürel, komutası İngiltere'den Türkiye'ye geçecek olan Uluslararası Güvenlik Destek Gücü'nün ISAF devir teslim töreni için Afganistan'a gitti. 
     Gürel, hareketinden önce Esenboğa Havalimanı'nda yaptığı açıklamada, yarın Kabil'de yapılacak törenle, Afganistan'daki Uluslararası Güvenlik Destek Gücü'nün komutasının Türkiye'ye geçeceğini söyledi. 
     Kendisinin de devir teslim töreninde Türk Hükümeti'ni temsil edeceğini belirten Gürel, Afganistan'daki yeni hükümetin görevi devralmasının gerçekleşmesi halinde, bu programa da hükümeti temsilen katılacağını bildirdi. 
     Türkiye'nin ISAF komutasını üstlenmesinin, barış ve istikrara katkıda bulunabilecek ülke olmasının kanıtı olduğunu ifade eden Gürel, Türkiye'nin, bölgesel istikrar ve terörle mücadelede en başta gelen ülkelerden biri olduğunu kaydetti. 
     Türk Silahlı Kuvvetlerinin, bu görevin üstesinden gelebilecek güçte olduğuna dikkati çeken Gürel, ''Atatürk'ten miras kalan görevi devralmak ve bu ülkedeki istikrara katkıda bulunmak üzere Afganistan'a gidiyoruz'' dedi. 
     Gürel ile birlikte Kara Kuvvetleri Komutanlığı Kurmay Başkanı Orgeneral Şener Eruygur ve bazı üst düzey komutanlar da Afganistan'a gitti. 
     Gürel ve beraberindekileri götüren THY'ye ait uçak, saat 23.45'te hareket etti. 
     Türk Birliklerinin Komutanı Tümgeneral Hilmi Akın Zorlu, İSAF'ın komutasını İngiliz General John McColl'den devralacak. 
     





</TEXT>
</DOC>
