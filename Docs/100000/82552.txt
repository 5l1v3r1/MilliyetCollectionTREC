<DOC>
<DOCNO> 82552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/07/yasam/yas06.html </URL>
<DATE> 2002/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bebeğine süt alamadı ölümü seçti 
</HEADLINE>
<TEXT>

Az beslenme nedeniyle sütü kesilen, fakirlik yüzünden 30 günlük yavrusuna süt alamayan anne Müne, kendini astı 
     FATMA HATUN ALAGÖZ NAİL KAHRAMAN Bursa DHA 

     Bursa’da, kendi sütü gelmeyince doyuramadığı 30 günlük bebeğine, parası olmadığı için bakkaldan da süt alamayan 2 çocuk annesi Müne Adak, eşinin kravatıyla kendisini asarak intihar etti. 
     21 yaşındaki Müne, geçen ay ikinci çocuğu olan Fadime Zehranur’u dünyaya getirdi. Eşi işsiz olan loğusa Müne, iyi beslenemediği için sütü kesildi bunun üzerine minik bebeğini bakkaldan alınan sütle doyurmaya başladı... Müne’nin 31 yaşındaki eşi Reşat Adak da, evdeki sütün bitmesi üzerine, önceki sabah mahalle bakkalından veresiye süt aldı. Akşam saatlerinde süt bitince anne Adak, eşinden tekrar süt almasını istedi. Ancak parası olmadığını belirten Reşat Adak, süt almadan evden ayrıldı. 
     Çocuklarını doyuramamanın ezikliğini yaşayan Müne Adak da, eşinin kravatını boynuna dolayarak, kendisini salonun girişindeki kapıya astı. 
     Adak’ın cenazesi, yapılanan otopsinin ardından İnegöl ilçesine bağlı Alanyurt köyüne getirildi ve Alanyurt Köyü Mezarlığı’nda toprağa verildi. Adak’ın cenazesinin, sevenleri ve komşularından toplanan paralarla kaldırıldığı öğrenildi. 
     
Damla da hiç süt içemeden ölmüştü      Zonguldak DHA 

     Zonguldak’ta da geçen ay, birlikte yaşayan Alaaddin Karademir ile Ümmü Nayman’ın 1.5 aylık kızları Damla yetersiz beslenme nedeniyle ölmüştü. Nayman, kendisinin yetersiz beslenme nedeniyle sütünün kesildiğini açıklamış, Damla’ya bir kez bile süt içiremediğini söylemişti. Baba Alaaddin ise "Hiç paramız olmadığı için çocuklarımıza süt alamadık" demişti. 
     



 YAŞAM 





















</TEXT>
</DOC>
