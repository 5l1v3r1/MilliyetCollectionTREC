<DOC>
<DOCNO> 79813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/22/son/sonspo06.html </URL>
<DATE> 2002/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ligin dibi yanıyor.. 
</HEADLINE>
<TEXT>

     Birinci Süper Lig'de son iki haftaya girilirken, "Lig kazanının harareti iyice arttı." Ligin ilk iki sırasındaki Galatasaray ile Fenerbahçe arasındaki yarışta sarı-kırmızılılar bir adım öne geçerken, ligden düşen ilk takım da Yimpaş Yozgatspor oldu. 
     Birinci Süper Lig'den, 2. Lig A Kategorisine düşecek diğer iki takım ise son iki hafta yapılacak karşılaşmalardan sonra belli olacak. 
     Matematiksel olarak, Birinci Süper Lig'de puan sıralamasında 11. sırada bulunan Diyarbakırspor'dan 39 puan başlayarak sırasıyla, Trabzonspor 39 puan , Göztepe 38 puan , Malatyaspor 38 puan , Çaykur Rizespor 34 puan , Samsunspor 34 puan ve Antalyaspor 34 puan düşme potasının içinde bulunuyorlar. 
     Düşmeye en yakın adaylar ise Çaykur Rizespor, Samsunspor ve Antalyaspor. 
     Samsunspor'un kalan iki maçını kendi sahasında yapacak olması ve bunların düşme hattındaki Antalyaspor ile Malatyaspor olması da avantaj gibi görülüyor. 
     Futbol Federasyonu'nun sezon başında uygulamaya koyduğu averaj sistemine göre ise şampiyonluk ve düşecek takımların belirlenmesinde, ilk aşamada genel averaj değil, takımların kendi aralarında yaptıkları maçların skorları sonucu belirleyecek. İki takım arasındaki puan ve gollerin eşit olması durumunda ise genel averaja bakılacak. 
     





</TEXT>
</DOC>
