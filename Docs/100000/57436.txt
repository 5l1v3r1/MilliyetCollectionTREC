<DOC>
<DOCNO> 57436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/16/siyaset/siy02.html </URL>
<DATE> 2001/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Köşk’ten ince’ mesajlar 
</HEADLINE>
<TEXT>
Sezer saydam yönetim’ istiyor 
     ANKARA Milliyet 

     Cumhurbaşkanı Ahmet Necdet Sezer, Türkiye’nin her şeyden önce karar alma süreçlerine hız kazandıracak saydam bir yönetim oluşturması gerektiğini söyledi. Sezer, alınacak ekonomik önlemlerin yükünün tüm toplum kesimlerine adil dağıtılmasına özen gösterilmesini de istedi. Sezer, Ramazan Bayramı nedeniyle yayınladığı mesajda Ramazan’ın, öneminin yanı sıra, ekonomik sorunların etkilerinin çeşitli toplum kesimlerinde daha fazla hissedildiği bir ay olarak geçtiğini kaydetti. 
     Ekonomideki olumlu gelişmelere karşın geçim sıkıntısı ve enflasyonun ülke gündemindeki öncelikli yerini koruduğunun yadsınamaz bir gerçek olduğunu kaydeden Sezer, "Bu nedenle, karşı karşıya bulunduğumuz ekonomik sorunların hızla çözüme kavuşturulması ve yurttaşlarımızın gönenç düzeylerinin artırılması, geleceğimiz yönünden büyük önem taşımaktadır" değerlendirmesinde bulundu. 
     Sezer, öncelikli olarak karar alma süreçlerinin hızlı işlediği saydam ve etkin bir yönetim yapısı oluşturması gereğine dikkat çekerek, "Türkiye verimliliği artırıcı, her türlü yolsuzluğu ve savurganlığı önleyici önlemleri yaşama geçirebilmeli, etkin bir devlet yapısına kavuşturulmalıdır" dedi. 
     
     Devletin sorumluluğu 
     Sezer, bireyin ve toplumun gönenç, huzur ve mutluluğunu sağlamak, bireyin insan onuruna uygun bir düzeyde yaşamasını gerçekleştirmek konusunda "sosyal devlete" önemli sorumluluklar yüklendiğine işaret ederek, şunları kaydetti "Sorunların aşılmasında özveriyle davranan yurttaşlarımızın hak ettikleri yaşam düzeyine kavuşturulması, devletimizin görevidir. Türkiye gücünü ve olanaklarını harekete geçirerek, yurttaşlarının sağduyusu ile yaşanan ekonomik sıkıntıları aşma ve daha mutlu bir gelecek kurma başarısını mutlaka gösterecektir." 



 SİYASET 















</TEXT>
</DOC>
