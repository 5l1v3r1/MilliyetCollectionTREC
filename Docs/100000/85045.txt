<DOC>
<DOCNO> 85045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/20/son/sondun29.html </URL>
<DATE> 2002/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ararat filmi ilk kez Cannes Film Festivali'nde gösterildi 
</HEADLINE>
<TEXT>

     Ermeni soykırım iddialarını konu alan ''Ararat'' adlı film, ilk kez 55. Cannes Film Festivali'nde bu sabah gazetecilere gösterildi. 
     Yönetmenliğini Ermeni asıllı Atom Egoyan'ın yaptığı filmde, sözde Ermeni soykırımına ilişkin şiddet içeren birçok sahneye de yer veriliyor. 
     Kanada'da çekilen filmde, Egoyan'ın eşi Arsine Khanjian, Ermeni asıllı ünlü Fransız müzisyen Charles Aznavour, Simon Abkarian, David Alpay, Brent Carver, Eric Bogosian, Elias Koteas rol alıyor. 
     Filmin yönetmeni Egoyan ile oyuncuları ve yapımcıları, festival merkezinde basın toplantısı yaptılar. 
     Filminin evrensel olduğunu iddia eden Egoyan, bir soru üzerine, ''doğası itibarıyla karşılaşacağı baskılardan etkilenmemesi için, filmin Cannes Festivali'nde yarışmasını istemediğini'' söyledi. 
     Atom Egoyan, ''bu filmin kendisi için meydan okuma ve iç hesaplaşma anlamına geldiğini'' ifade etti. 
     Öte yandan, filmin oyuncuları ve yönetmen, bir Türk gazetecinin sorusu üzerine, ''Ararat''ın Türk-Ermeni ilişkilerine zarar vereceği yolundaki görüşlere katılmadıklarını'' söylediler. 
     Bir gazetecinin, Egoyan'ın, Ermenilerin Yukarı Karabağ'daki katliamlarıyla ilgili bir film çekip çekmeyeceğini sorması üzerine, basın toplantısına katılanlar, sert tepki göstererek, ''filmin siyasi polemik konusu yapılmak istendiğini'' ileri sürdüler. 
     Egoyan'ın filmi, Cannes Film Festivali'nde yarışma dışı kategoride gösterilecek. 
     -TEPKİLER- İstanbul'da yayınlanan Agos gazetesi genel yayın yönetmeni Ermeni asıllı Türk gazeteci Hrant Dink, ''Ararat''ın, Türk-Ermeni ilişkilerine katkıda bulunacak bir film olmadığını söyledi. 
     A.A muhabirinin filmle ilgili sorularını yanıtlayan Dink, şiddet içeren bazı sahnelerin gereksiz olduğunu ve filme hiçbir katkıda bulunmadığını belirtti. 
     Dink, filmi görmeden önce ''Ararat''ın Türkiye'de gösterilmesinden yana olduğunu belirtti, ancak bu haliyle filmin gösterileceğini tahmin etmediğini söyledi. 
     Cumhuriyet gazetesinin film eleştirmenlerinden Vecdi Sayar da ''Atom Egoyan'ın sinema dünyası zengin bir yönetmen olduğunu'' belirtti, ''ancak Egoyan'ın sinema dünyasındaki zenginliklerini bu filme yansıtamadığını'' kaydetti. 
     Sinema eleştirmenlerinden Atilla Dorsay da ''Ararat''ın içerdiği sahneler itibarıyla büyük tepki çekmeye aday bir film olduğunu bildirdi. 
     





</TEXT>
</DOC>
