<DOC>
<DOCNO> 65245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/31/son/sontur10.html </URL>
<DATE> 2002/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bahçeli ANAP ve muhalefete yüklendi... 
</HEADLINE>
<TEXT>

     MHP Genel Başkanı Devlet Bahçeli, TCY 312'nci madde değişikliklerinin tartışıldığı saatlerde Başbakan Vekili olarak partili milletvekillerine seslenirken, ANAP ve muhalefete ad vermeden eleştiriler yöneltti. Bahçeli, 312 değişikliğini "bir kaşık suda fırtına koparmaya" benzetti. 
     Bahçeli MHP Grubundaki konuşmasında Türkiye'nin dört bir yanında sıcak çatışmalar yaşandığını anlattı. Bahçeli şöyle dedi 
     "Tabi bütün bunları, dar siyasi çekişmelerden, basit çıkar hesaplarından medet umanların yeterince algılaması ve kavraması kolay değildir. Unutulmamalı ki, her türlü değişme ve gelişmeyi milli duyarlılık ve sorumluluk ahlakı süzgecinden geçirmeden değerlendirenlerin kolaycılığa ve teslimiyetçiliğe meyletmesi kaçınılmaz olmaktadır." 
     
     Daha çok sarılıyoruz 

     MHP'nin boşuna hedef seçilmediğini, neye, niçin hizmet ettikleri belirsiz olanlardan, saldırgan tavır dışında birşey beklenemeyeceğini söyleyen Bahçeli, "Ama bilinmelidir ki, Milliyetçi Hareket'in hedef seçilmesi, duyarlı ve gerçekçi politikalarından vazgeçmesine değil, daha çok sarılmasına yol açmaktadır" diye konuştu. 
     Kürtçe eğitim ve kimlik bildirimi kampanyalarıyla buna arka çıkanları da aynı çerçevede ele almak gerektiğini anlatan, misyonerlik ve pontusçuluğun hortlatılmak istendiğini söyleyen Bahçeli şöyle devam etti 
     "Bir taraftan, bölücü terör örgütünün güdümünde olduğu çok bariz olan organize eylemler sıradan hak arama eylemi olarak geçiştirilmekte, diğer taraftan ise, ceza yasasındaki 312'nci madde değişikliği bağlamında bir kaşık suda fırtına kopartılmaya çalışılmaktadır. İşte, esas anlaşılmaz ve neye hizmet ettiği belirsiz olan yaklaşım ve davranışlar bunlardır." 
     
     Faşist'e yanıt 

     Bahçeli, ad vermeden SP'nin "Faşist" suçlamasını yanıtlarken, "Küçük hesaplar ülkemizin birlik ve dirliği için hassasiyetleri olan ve bunu da önemseyen Milliyetçi Hareket'e karşı seviyesiz eleştiri sahiplerinin eseri olabilir. Her kritik tartışma sırasında aynı saldırgan üslup ile konuşanların, siyasi gelecek hesabı yapanların demokrasi ve özgürlük yaklaşımları da tabi bununla sınırlı olacaktır" dedi. 
     
     Havariler 

     Kendi siyasi konumlarını gözetmek ya da bazı dış çevrelere şirin gözükmek amacıyla MHP'ye seviyesiz ve önyargılı beyanlarda bulunanların gerçek niyetlerini gizlediklerini söyleyen Bahçeli şöyle konuştu 
     "Bu çarpık kafalıların Milliyetçi Hareket'e söz söyleyebilmeleri için, en azından asgari bir tutarlılık endişesine ve sorumluluk bilincine sahip olmaları gerekir. 
     Ancak Türk Milleti'nin, ülkesinin milli bütünlüğü ve milli kimliği konusunda duyarlı olmayanların gerçek niyetlerini en iyi şekilde takdir edeceğine şüphe yoktur. Bu tür çarpık kafaların, demokrasimizin ve siyasi kültürümüzün gelişimini samimi bir şekilde arzulamadıkları da çok şüphelidir. Uzun yıllardır siyaset sahnesinde boy gösterenlerin, demokratik kültürümüzün ve yapımızın gelişimi konusunda hiçbir ciddi katkı sağlayamayanların, bugün demokrasi havarisi kesilmesi oldukça düşündürücüdür." 
     
     Kutsal ittifak 

     Demokratikleşme ve milli bütünlük gereğinin birbirinin antitezi değil, tamamlayıcısı olduğunu kaydeden Bahçeli, belli çevrelerin 312'nci maddeye takılıp kaldıklarını iddia etti. Bahçeli, dünyanın bütün demokratik ülkelerinde ciddi tehlike olmayanlar da dahil 312 benzeri düzenlemeler olduğunu söyledi. "MHP'ye kutsal ittifak oluşturarak gelişi güzel eleştiriler yöneltmek ne içindir " diyen Bahçeli şöyle devam etti 
     "Düşünce, inanç ve ifade özgürlükleriyle bölücülüğü, şiddet ve nefret tohumları ekmeyi birbirine karıştırmak, kesinlikle iyi niyetli bir yaklaşım değildir. Milliyetçi Hareket'e haksız ve insafsız eleştiriler yöneltmek için sıraya girenlerin bolluğu bu gerçeği değiştirmemektedir." Bahçeli, yeni 312 önerisinin "somut tehlike kriteri" getiren daha ileri bir düzenleme olduğunu öne sürdü. Devlet Bahçeli, "Yoksa mesele birilerinin insan hakları ambalajı ile süsleyerek sunduğu gibi, bir grup siyasetçinin önünü kesmek ya da önünü açmak değildir. Çünkü Milliyetçi Hareket hiçbir zaman bazı siyasi geleneklerde yer ettiği gibi, ne küçük hesapların içinde olmuştur, ne de onlardan medet ummuştur" diye konuştu. 
     
</TEXT>
</DOC>
