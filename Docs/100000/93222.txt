<DOC>
<DOCNO> 93222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/02/siyaset/siy01.html </URL>
<DATE> 2002/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarih pazarlığı yok 
</HEADLINE>
<TEXT>

AB Komisyonu’nun Genişlemeden Sorumlu üyesi Günther Verheugen, "Siyasi kriterler başta olmak üzere Türkiye’nin daha eksikleri var" dedi 
     Avrupa Birliği Komisyonu’nun Genişlemeden Sorumlu Üyesi Günther Verheugen, Frankfurter Allgemeine Zeitung adlı gazeteye yaptığı açıklamalarda, Türkiye’nin Avrupa Birliği AB üyeliği için şimdilik takvim verilmeyeceğini belirterek, "Siyasi kriterler başta olmak üzere Türkiye’nin daha eksikleri var. Prensiplerimizden taviz verip taktik uygulamaya geçersek yolumuzdan saparız. Siyasi amaçlı pazarlığa karşıyız" dedi. 
     
     Kıbrıs AB’ye alınacak 
     Verheugen, Türkiye’ye, Kopenhag zirvesinde Kıbrıs meselesi ya da NATO - AGSP arasındaki işbirliği konusunda olumlu yaklaşım sergilemesinin karşılığında katılım müzakerelerinin başlatılması için somut tarih verilmesinin söz konusu olmadığını söyledi. Kıbrıs’ın Rum kesimi , adadaki sorun çözülmeden de AB’ye alınacağını belirten Verheugen, Denktaş ile Klerides arasındaki görüşmelerde haziran sonuna kadar temel olarak bir anlaşmaya varılması şansının da kaçırıldığını savundu. 
     
     Anahtar Ankara’da 
     Denktaş’tan yapıcı bir tutum sergilemesini beklediğini, Kıbrıs’ın Rum Kesimi fiilen iki bağımsız devletten oluşan bir suni oluşum olamayacağını adadaki Türklerin de kabul etmesi gerektiğini kaydeden Verheugen şöyle konuştu 
     "Türk Silahlı Kuvvetleri’nin tutumu da belirsiz. Kıbrıs meselesinin çözümünün anahtarı Ankara’nın elinde. Kıbrıs’ın AB üyeliği, adadaki sorunun çözümü yönünde harcanan çabaların sonu anlamına gelmeyecek. AB, Türkiye ile ilişkilerinde Kıbrıs’ın Rum Kesimi üyeliğinden doğacak olası olumsuzluklara karşı kendini hazırlamalı. Kıbrıs’ın Rum Kesimi AB’ye üyeliği halinde KKTC’nin Türkiye’ye ilhak edileceğinden söz edilmemesi olumlu bir gelişme. Türkiye’ye yüksek beklentiler yönünde umut verilmemeli." 
     10 adayın tam üyeliğinin teyit edileceği Kopenhag zirvesinin bir "Türkiye zirvesi"ne dönüşmesini istemediğini söyleyen Verheugen, "Türkiye gerçi gerçekleştirdiği ilk anayasal ve yasal düzenlemelere ilişkin reformlarla kıpırdanmaya başladı, ancak kağıt üzerindeki bu uyumun insanlar için ne anlama geldiği zamanla görülecek" dedi. 
     
     Çaba göstermeli 
     Komisyonun, ekim ortasında devlet ve hükümet başkanlarına sunacağı bir raporda Türkiye’nin kaydettiği gelişmeleri değerlendireceğini belirten Günther Verheugen, "Ankara kendi belirlediği hedeflere ulaşmak istiyorsa bunun için daha çok çaba göstermeli" diye konuştu. 
     



 SİYASET 












</TEXT>
</DOC>
