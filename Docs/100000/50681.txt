<DOC>
<DOCNO> 50681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/05/yazar/akyol.html </URL>
<DATE> 2001/11/05/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Afganistan ve Türkler 
</HEADLINE>
<TEXT>

     TARİHÇİ Prof. Mehmet Saray'ın "Afganistan ve Türkler" adlı önemli eseri... Kitabevi yay. İstanbul 1997 
     Kitabın, "Başlangıcından 1747'ye kadar Afganistan'da kurulan devletler" başlığı altındaki ilk bölümünden anlıyoruz ki, köklü bir devlet kurumlaşma geleneği yok... 
     Önce Müslüman Arapların istilası, sonra Gaznelilerle başlayan Türk kökenli hanedanların, biraz da İranlı hanedanların yönetimleri... Sf.24 - 33 
     1722 yılında, "Afgan kabilelerine dayanarak ilk milli Afgan devletinin" Ahmet Şah Dürrani tarafından kurulması... Ahmet Şah, Afganistan'ı yöneten İran hükümdarı Nadir Şah'ın ordusunda yetişmiş... Sonra bağımsızlığını ilan etmiş ve Hindistan'ı fethetmeye kalkmış 
     Gücünü Abdali kabilesinden alan Ahmet Şah, onlara imtiyazlar tanımış ve diğer kabileler isyan etmiş... Sf. 34 vd. 
     Siyasi tarihin bu karmaşık olaylarına sosyolojik özeti Afgan tarihi kabileler arası çatışma ve ittifakların tarihidir. Bugün de öyle 
     
     İLK modern kurumları Afganistan'a sokan, bizim İttihatçı, Pantürkçü idealistler... Özellikle Cemal Paşa... 
     Birinci Dünya Savaşı sonunda Bolşeviklerin serbest bıraktığı Türk subaylarından bir kısmını Orta Asya'da görevlendiren Cemal Paşa, 15 - 16 subayı alarak Afganistan'a geçiyor. 
     Amaç, Orta Asya Türkistan ve Afganistan'da modern eğitimli milli, yani kabilelerden bağımsız birer ordu kurmak. Sf. 164 vd. 
     Cemal Paşa, yenilikçi ve Türkiye dostu Afgan Kralı Emanullah Han'la iyi anlaşır. Hemen faaliyete geçer. "Kardeşim Mustafa Kemal Paşa'ya" Kabil'den raporlar gönderir, yardım ister. Mustafa Kemal Paşa, yardım edilmesi için Fevzi Paşa'ya ve Türkiye'nin Moskova Büyükelçisi Ali Fuat Paşa'ya emir verir... 
     Çeşitli olaylar, zorluklar... 
     Ali Fuat Cebesoy Paşa'ya göre, bazı hatalar olmasa, yeterli yardım sağlansa ve Cemal Paşa Afganistan'da uzun süre kalabilse idi, Türk subay ve eğitimcileri Afgan kalkınmasına rehber olabileceklerdi. 
     "Fakat ne yazık ki, Cemal Paşa'nın ömrü vefa etmemiş, bir yıl sonra Tiflis'te şehid olmuştu." Sf. 186 
     
     EMNULLAH HAN... Kabilelerin ittifakıyla babası Zahir Şah'ın yerine geçmişti. Modernist bir hükümdar, Atatürk'ün de dostu. 
     Ankara'yı ziyaretinde Atatürk ona diyor ki 
     - Önce kuvvetli bir ordu, sonra reformlar 
     Ama ordudan gelmeyen Emanullah Han bunun önemini kavrayamıyor. Hemen reformlara başlıyor. Özellikle kadın hakları konusunda kıyametler kopuyor, kabileler ayaklanıyor... Han dışarıya kaçıyor. Sf. 191 - 202 
     Yerine, yine Türkiye dostu Nadir Şah geçiyor, "İslami bir idare ile sükuneti sağlıyor." Sf. 204 
     Benzer olaylar... Yerine, yine kabilelerin kararıyla oğlu Zakir Şah geçiyor... Şimdi tekrar şahlığa getirilmesi planlanan devrik hükümdar... 
     Atatürk'ün 8 Temmuz 1937'deki Sadabat Pakt'ında bu Zakir Şah'ın imzası var. 
     Ve Sovyet işgali, her biri bir kabile veya etnik kesime dayanan "Mücahid" gruplarının iç savaşı ve "düzeni sağlasın" diye desteklenen Taliban... Sf. 231 - 284 
     Sosyolog İbn Haldun asırlarca önce söylemişti Kabilelerin toprağında istikrarlı devletler kurulamaz 
     
     







Afganistan ve Türkler 


Yılmaz'ın çıkışı 


Bu ilişkilere dikkat 1 


Artan Talep kur Yükselen enflasyon 


"Aydın" kime denir 


Erez'in gözüyle Türkiye 


Konulu’ Gece Kadınları 


Derviş’ten Meclis’e büyük iftira 


100 liralık kredinin 14.3 lirası batmış 


</TEXT>
</DOC>
