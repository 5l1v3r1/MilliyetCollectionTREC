<DOC>
<DOCNO> 89946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/15/magazin/amag.html </URL>
<DATE> 2002/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezen’in şarkıları buzları eritemedi 
</HEADLINE>
<TEXT>

Mehmet Ali Erbil, canlı yayında "Yuvamı kaynanam yıktı" dedikten hemen sonra eşi ve kızıyla Sezen Aksu’yu dinlemeye gitti. Ancak Sedef konseri menajer Stelyo Pipis ile bitirdi... 
     NURDAN AKINER-FERİDE ÇIKIT 

     MEHMET Ali Erbil ile eşi Sedef’in evliliği çatırdıyor. Erbil, önceki akşam canlı yayında Reha Muhtar’a şu açıklamalarda bulundu "Kayınvalidem İffet Erkuvan başlık parası istedi. Her şeyden elimi eteğimi çekip rahat bir hayat sürmek istiyordum. Ancak piyangodan kayımvalidem çıktı. Basın yoluyla gündeme gelmeyeceğim biriyle, bir aile kızıyla evlenmeyi istedim" dedi. 
     
     "Son kararımı vereceğim" 
     EVLİLİĞİNİN düşündüğü gibi olmadığını, kararını yakında vereceğini açıklayan Erbil, çekimlerin ardından kızı Yasmin ve eşi Sedef’le Açıkhava Tiyatrosu’nda Sezen Aksu’yu dinlemeye gitti. Sezen’in sımsıcak şarkıları bile çiftin arasındaki buzları eritmeye yetmedi. 
     
     Sedef "Ayrılmıyoruz" 
     ARALARINA Yasmin’i alarak oturan çift, konserin ilk yarısına kadar göz göze bile gelmedi. İkinci yarıda ise şovmen konserden kızıyla ayrıldı. Sedef de konseri, eşinin menajeri Stelyo Pipis’le izledi. Sedef Erbil, "Hastalığı nedeniyle bazı problemler var, yakında çözeceğiz, ayrılmıyoruz" diye konuştu. Shov TV’de haber bültenine telefonla katılan Sedef Erbil, "Huzursuzluğumuzun nedeni annem değil. Mehmet Ali Bey rahatsızlığından dolayı bunu yapıyor. Bu gelip geçici bir şey" dedi. 
     
     Kayınvalide gergin gitti 
     Erbil’in kayınvalidesi İffet Erkuvan, dün Atatürk Havalimanı’ndan ABD’nin New York kentine uçtu. Gergin tavırlarıyla dikkat çeken Erkuvan, basın mensuplarının görüntü almasını engellemek için acele hareket edince, yurt dışı çıkış harcını yatırmayı unuttu. Bu nedenle pasaport işlemlerini yaptıramayan Erkuvan, 70 milyon lira ödeyerek harç pulu aldı ardından da geç kaldığı gerekçesiyle personelin kullandığı xray’den uçağa götürüldü. 
     



 MAGAZİN 











</TEXT>
</DOC>
