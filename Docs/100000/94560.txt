<DOC>
<DOCNO> 94560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/siyaset/siy01a.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit’in veliahtı olarak görülüyordu 
</HEADLINE>
<TEXT>

     Hüsamettin Özkan, Başbakan Bülent Ecevit’in son yıllarda objektiflere yansıyan neredeyse her karesinde yer alan, sırlarını paylaştığı bir isimdi. 
     1950 Kayseri - Develi doğumlu olan Özkan’ın 41 yaşında siyasete girişi ve Ecevit’e en yakın isim haline gelmesinin yolunu ağabeyi açtı. 1989 yerel seçimlerinde ağabey Necdet Özkan, yüksek bir oy oranıyla Bayrampaşa Belediye Başkanı seçilince, DSP’nin popülaritesini yükseltti. Milletvekilliği istemeyen Necdet Özkan, Ecevit’e kardeşini önerdi. Böylece, 20 Ekim 1991’deki genel seçimlerle birlikte Özkan’ın siyasi hayatı başladı. 
     Varlıklı biri olan Özkan, 1991 seçimlerinde, DSP’nin 7 milletvekilinden biri oldu. 4 milletvekilinin SHP’ye geçişine rağmen Özkan, Ecevit’in yanından kopmadı. DSP grup kurunca, Meclis’te Grup Başkanvekilli oldu. 
     Anasol - D, DSP azınlık ve DSP - MHP - ANAP koalisyon hükümetlerinde görev aldı. Ecevit, liderlerle yine onun aracılığı ile görüştü. 57. Hükümet’in kurulma aşamasında Rahşan Ecevit’in verdiği demecin ardından MHP ile yaşanan sıkıntının aşılmasında Bahçeli ile görüşerek önemli rol oynadı. 2001 yılı başındaki Milli Güvenlik Kurulu toplantısında, Cumhurbaşkanı Ahmet Necdet Sezer ile Başbakan Ecevit arasındaki tartışmada, Cumhurbaşkanı ile kavga etti. Anayasa kitapçığının atıldığı tartışmada, Ecevit’i savunarak "Nankör kedi" dediği öne sürülen Cumhurbşkanı Sezer’e çıkıştı. 
     Özkan için politik çevrelerde, sürekli "veliaht" yakıştırması yapılıyordu. Özkan ise "Beni politikaya Sayın Ecevit taşıdı. Ben politikaya değil, Sayın Ecevit’e hizmet için bugüne kadar onun yanında bulundum. Onunla geldim. Onunla giderim. Ne olursa olsun kararım değişmez" diyordu. Özkan ile böylesine bağlı olduğu Ecevit’in arası Başbakan’ın sağlık sorunlarının kamuoyunda tartışılmaya başlanması ile açıldı. 
     
Dans kralı      Özkan, siyasetin dışında da renkli kişiliği ile dikkat çekti. 1968’de Altın Fener Dans Yarışması’nda birinci olan Özkan’ın hobilerinden biri de tekneler. Galatasaray İktisat ve İşletmecilik Yüksek Okulu mezunu ve Fenerbahçe kongre üyesi olmasına rağmen sıkı bir Beşiktaş taraftarı. 
     



 SİYASET 




















</TEXT>
</DOC>
