<DOC>
<DOCNO> 94542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/guncel/gun06.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Para da yok ceza da 
</HEADLINE>
<TEXT>

     ANKARA Milliyet 

     Eski MHP Genel Başkanı Alparslan Türkeş’in ölümünden sonra aileyi birbirine düşüren trilyonluk servetin nereye harcandığı anlaşılamadan kızları Umay Günay ve Ayzıt Türkeş, dolandırıcılık davasında beraat etti. Türkeş’in ölümünden sonra aile içinde miras kavgası başladı. Türkeş’in küçük kızı Ayyüce Türkeş, babasının İngiltere’deki Deutschebank başta olmak üzere yurtdışındaki bankalarda 757 bin mark, 845 bin dolar ve 367 bin sterlin hesabı bulunduğunu fark etti. Paraların mirasçılar arasında paylaşılmadığını söyleyen Ayyüce Türkeş, Umay Günay ve Ayzıt Türkeş’ten şik yetçi oldu. Yapılan soruşturma sonunda paraların Türkeş’in ölümünden bir süre sonra kendi imzasını taşıyan belgelerle yurtdışındaki bankalardan çekildiğinin belirlenmesi üzerine Ayzıt Türkeş ve Umay Günay hakkında dolandırıcılık suçundan dava açıldı. 
     Yargılama sırasında paraların nereye gittiği ortaya çıkarılamadı. Ayzıt Türkeş, babasının talimatları doğrultusunda paraları "ulvi amaçlar için kullandığını" söyledi. Ancak Deutschebank’ın kayıtlarında paranın, Türkeş’in önceki eşinden olan Umay Günay, Ayzıt Türkeş ve Tuğrul Türkeş arasında paylaşıldığı bilgisi bulunuyordu. 
     Yargılama sırasında bu paraların MHP’ye aktarıldığı iddiaları da gündeme geldi. Ancak Ankara 7. Ağır Ceza Mahkemesi bu iddiayı araştırmadı. Mahkeme, dünkü duruşmada, Günay ve Türkeş’in beraatine karar verdi. Kararın gerekçesi daha sonra açıklanacak. 
     



 GÜNCEL 

















</TEXT>
</DOC>
