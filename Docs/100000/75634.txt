<DOC>
<DOCNO> 75634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/31/son/sondun04.html </URL>
<DATE> 2002/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat FOX TV'ye konuştu "Tek seçeneğim şehit olmak" 
</HEADLINE>
<TEXT>

     Ramallah kentindeki karargahında İsrail ordusunun kuşatması altında bulunan Filistin Devlet Başkanı Yaser Arafat, teslim olmayacağını belirtti ve elindeki tek seçeneği ''şahadet'' sözüyle nitelendirdi. 
     Amerikan Fox televizyonuna telefonda konuşan Arafat, ''Şu anda tam bir abluka altındayız, ancak teslim olmayacağız. Elimde tek seçenek var, o da şehit olmak'' dedi. 
     Arafat, ABD Başkanı George W. Bush'a bir mesajı olup olmadığının sorulması üzerine, ''Hemen ateşkesin başlatılması, Mitchell ve Tenet barış planlarının uygulamaya sokulması gerek'' dedi. 
     Karargahında suyu ve elektriği kesik bulunan Arafat, İsrail askerlerinin kendisine su ve yiyecek verdiği yönündeki haberleri de yalanlayarak, yiyeceğin Kızılhaç yetkililerince sağlandığını söyledi. 
     Arafat, Fox TV'deki konuşmasını, ''Dışişleri Bakanınız Colin Powell beni arıyor'' diyerek sona erdirdi. ABD Dışişleri Bakanlığı yetkilileri, Powell'ın Arafat'ı aradığını doğrularken, görüşmenin içeriği hakkında bilgi vermediler. 
     Daha önce de kısa süre için CNN televizyonuna telefonda konuşan Arafat, Batı medyasının İsrail-Filistin çatışmasını dünyaya duyurma şeklini eleştirdi. CNN'e ''Gerçek terörizm ve işgal burada. F-16 uçaklarıyla, toplarıyla, tanklarıyla, roketleriyle bize saldırıyorlar'' diyen Arafat, ''Filistin terörünü durdurup durdurmayacağının'' sorulması üzerine, ''Biraz insaf edin, konuyu bu şekilde işleyerek, İsrail'in bu işgalini ve suçlarını gözardı ediyorsunuz'' diye konuştu. 
     






</TEXT>
</DOC>
