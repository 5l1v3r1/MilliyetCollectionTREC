<DOC>
<DOCNO> 55108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/02/ekonomi/aeko.html </URL>
<DATE> 2001/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
En hatırlı müşteri 
</HEADLINE>
<TEXT>

El konulan Toprakbank, 1.7 milyar dolarlık hayali ihracat gerçekleştiren Aslıtürk’e milyonlarca dolarlık kredi kullandırdı... 1996 - 1998 arasında kullandırılan 25 milyon dolarlık kredilerin çoğunda Aslıtürk’ün ortağı Muhammet Ciğer’in imzası yeterli görüldü... 
     NEDİM ŞENER 

     Zararlarının öz kaynaklarını aşması ve banka kaynaklarının hissedarlara aktarılması nedeniyle önceki gün Tasarruf Mevduatı Sigorta TMSF kapsamına alınan Toprakbank’ın en hatırlı müşterilerinden birinin hayali ihracatçı Orhan Aslıtürk olduğu ortaya çıktı. 
     Bankadan Aslıtürk’ün kurduğu paravan şirketlere 25 milyon dolar, ayrıca 400 milyar Türk Lirası kredi kullandırıldı. Bu tespit, Maliye Bakanlığı Hesap Uzmanları Kurulu’nun, Aslıtürk’ün Kahramanmaraşlı işadamı Muhammet Ciğer ile kurduğu 91 tabela şirketi üzerinden 1995 - 1998 yılları arasında aracı olduğu toplam 1.7 milyar dolarlık hayali ihracatlara ilişkin dosyada yer aldı. 
     
Paravan şirketlere trilyon      Yalnızca ticaret sicilinde kayıtları bulunan ve adresleri bile sahte olan Aslıtürk’ün kurduğu paravan şirketlere milyonlarca dolar kredi açan bankalardan birisi olan Toprakbank, birçok kredide kefil olarak Aslıtürk’ün ortağı Muhammet Ciğer’in imzasını yeterli gördü. 
     1996 ile 1998 yılları arasında milyarlarca liralık Türk Lirası kredi kullanan Aslıtürk’ün Liste 2000 adlı şirketine 1996 yılında Muhammet Ciğer’in şahsi kefaletiyle 10 milyon dolar kredi aldığı tespit edildi. Ne çalışanı ne makinesi ne de bir yeri olan paravan şirketlere milyonlarca dolar tutarında kredi açan Toprakbank’ın kredilerinin bir kısmı yine bankadan alınan kredilerle kapatıldı. 
     
Bir imzayla 10 milyon dolar      Halis Toprak’ın sahibi olduğu ve önceki gün TMSF’ye devredilen Toprakbank, Aslıtürk ve Muhammet Ciğer’e ait Soteks, İskon, Manolya, Interline, Soteks, Markon, İstanbul Tekstil gibi tabela şirketlerin yanında, yine Aslıtürk’e ait olan ancak hayali ihracata karışmayan Türer İnşaat ve Liste 2000 adlı şirketlerine toplam 25 milyon dolar kredi açtı. 
     Aslıtürk ve Ciğer, bugünkü kurlarla 37.5 trilyon liraya karşılık gelen döviz kredileri yanında 1996 - 1998 yılları arasında 400 milyar liralık da TL kredisi çektiler. 
     
Sudi Özkan’ın sevdiği banka      Toprakbank’ın en fazla iş yaptığı müşterilerinden birisi de kumarhane işletmecisi Sudi Özkan. Kumarhanelerden kazandığı 680 milyon doları yurtdışına kaçıran Sudi Özkan’ın bu para transferinin bir bölümüne Toprakbank aracılık etti. Bankanın Mecidiyeköy şubesinde . işaretli 178467 numaralı olan ve müşteriye ait bilgilerin yer aldığı müşteri kartonu’ bulunmayan hesabın Sudi Özkan’a ait olduğu tespit edildi. Hesap Uzmanları Kurulu’nun Sudi Özkan’la ilgili raporunda yer alan tespitler üzerine, Sudi Özkan’ın yanı sıra Halis Toprak’ın bankası adına da 10 trilyon lira ceza kesildi. 
     



 EKONOMİ 


















</TEXT>
</DOC>
