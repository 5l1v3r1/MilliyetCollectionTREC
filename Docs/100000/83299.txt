<DOC>
<DOCNO> 83299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/son/sonspo14.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş ''Yıldızları Cenk Koray'a ithaf ediyoruz'' 
</HEADLINE>
<TEXT>

     Beşiktaş Kulübü Yönetim Kurulu, 1956-57 ve 1957-58 sezonlarındaki şampiyonluklarının Futbol Federasyonu Tahkim Kurulu tarafından Türkiye şampiyonluğu olarak tescil edilmesiyle ilgili bir bildiri yayınladı. 
     Siyah-beyazlı kulüpten, yönetim kurulu imzasıyla yapılan açıklamada, Futbol Federasyonu'nun 1956-1957 ve 1957-1958 sezonlarında elde ettikleri Türkiye şampiyonluklarını tanımadığını, bu şampiyonlukları, Şampiyon Kulüpler Kupası'nda 2 sene Türkiye şampiyonu olarak mücadele etmelerinin bir ödülü olarak sadece yıldız hesabında dikkate aldığı belirtilerek, şu ifadeler kullanıldı 
     ''Futbol Federasyonu Tahkim Kurulu'na yapmış olduğumuz başvurumuzda haklılığımız ortaya konmuş ve hakkımız olan şampiyonluklarımızın, sadece yıldız hesabında dikkate alınmasına değil, Türkiye şampiyonu olarak da tescil edilmesini talep etmiştik. 
     Futbol Federasyonu Tahkim Kurulu, dün yaptığı toplantısında 1956-1957 ve 1957-1958 sezonlarına ilişkin şampiyonluklarımızın onaylanması talebimizi yerinde ve haklı görerek Beşiktaş Kulübü'nün var olan 2 şampiyonluğunun Türkiye şampiyonluğu olarak Futbol Federasyonu kayıtlarına tescil edilmesini karara bağlamıştır. 
     Kamuoyunda yıldız savaşı olarak da nitelendirilen bu haklı onur mücadelemizde başta Sayın Vala Somalı olmak üzere, bizlere yardımcı olan tüm Beşiktaşlılara şükranlarımızı sunuyor ve bu yıldızları rahmetli Cenk Koray'a ithaf ediyoruz. Şampiyonluklarımızın tüm camiamıza hayırlı olmasını ve yeni sezonda bu şampiyonluklarımız ile birlikte yeni şampiyonlukları da hep beraber kutlamayı diliyoruz.'' 
     





</TEXT>
</DOC>
