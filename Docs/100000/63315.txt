<DOC>
<DOCNO> 63315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/20/son/sontur22.html </URL>
<DATE> 2002/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan, ABD'ye giden Ecevit'e çattı 
</HEADLINE>
<TEXT>

     AK Parti Genel Başkanı Recep Tayyip Erdoğan, Başbakan Bülent Ecevit'in ABD ziyaretinden ''başarısız'' bir şekilde, sonuç alamadan döndüğünü öne sürerek, bu ziyarette ''FMS kredileri, serbest ticaret anlaşması ve kotalarla ilgili herhangi bir olumlu adım atılamadığını'' söyledi. Erdoğan, ''Kimse, kendi kendine yüksek notlar vermeye kalkmasın. Milletin size ne not verdiği önemlidir'' dedi. 
     AK Parti Genel Başkanı Erdoğan başkanlığında yapılan ve parti genel merkezinde iki gündür devam eden 2. İl Başkanları Toplantısı sona erdi. 
     Erdoğan, toplantının kapanışında yaptığı açıklamada, toplantıda, tüzük değişiklikleri ve TBMM'deki çalışmalar konusunda ilgili genel başkan yardımcıları tarafından, il başkanlarının bilgilendirildiğini söyledi. 
     2002 yılına ait bütçe çalışmaları ile siyasi konularda da il 
     başkanlarının görüşlerini aldıklarını anlatan Erdoğan, ayrıca, Anadolu'da ekonomik krizi daha yakından yaşayan il başkanlarının bu konulardaki görüşlerini de dinlediklerini söyledi. Parti olarak bir ilke daha imza atarak, Hazine'den alınan yardımın yüzde 30'unun il teşkilatlarına aktarılması kararını aldıklarını belirten Erdoğan, buna göre yüzde 30'luk payın, seçmen sayısı ve fert başına milli gelir kriterleri göz önünde bulundurularak, 4 eşit taksitte il teşkilatlarına aktarılmaya başlanacağını kaydetti. ''AK Parti'nin iktidara gelişiyle krizin sona ereceğini'' ifade eden Erdoğan, hükümetin bu beklentiden büyük bir rahatsızlık duyduğunu öne sürdü. Erdoğan, geceyarılarında geçirilen bazı yasalar olduğunu hatırlatarak, ''Bunu, siyasi etik açısından da doğru bulmuyoruz ama milletimiz de bunun gayet iyi farkında ve vakti geldiğinde, sandık önlerine geldiğinde, bunun hesabını demokratik olarak çok açık ve net sormasını da bilecektir'' dedi. Başbakan Bülent Ecevit'in ABD gezisini de değerlendiren Erdoğan, Başbakan'ın, geziden sonuç alamadan geri döndüğünü öne sürdü. ''Görünen bir gerçek var ki, kimse, kendi kendine yüksek notlar vermeye kalkmasın. Milletin size ne not verdiği önemlidir'' diyen Erdoğan, Başbakan'ın gezisine katılan işadamlarının, bu gidiş-gelişten ne kazandıklarının, bu hafta içinde net olarak görüleceğini söyledi. Erdoğan, şöyle devam etti ''Ama bizim gördüğümüz odur ki, FMS kredileriyle ilgili bir çizgi atılmamıştır, yine beklenen yardımlarla ilgili olarak örneğin, bir serbest ticaret anlaşmasına yaklaşılmamıştır. Kotalarla ilgili herhangi bir olumlu adım atılamamıştır. Halbuki giderken söylenen bunlardı. Biz, giderken başarı dileklerinde bulunmuştuk ama maalesef temennilerimiz de gerçekleşmedi ve başarısız bir şekilde, netice alınmadan, Sayın Başbakan ve heyeti maalesef Amerika'dan geri döndü. Tabii biz kendi ayaklarımızın üzerinde durmasını öğrenmedikçe başarıya ulaşmamız da mümkün değil. Bir milli duruşa, bir yerli duruşa, ciddi bir duruşa, tavırlı bir duruşa Türkiye'nin ve ülkemizi yönetenlerin ihtiyacı var.'' Ülkenin bu yönetimden kurtulmadıkça arzu edilen sıçramayı yakalayamayacağını öne süren Erdoğan, ''Onun için de süratle sandığın milletin önüne getirilmesi şart. Bu, benim bir temennimdir, milletin de kesin isteğidir'' diye konuştu. Erdoğan, ABD gezisinde heyet üyelerinin güvenlik gerekçeleriyle otobüslerden indirilerek aranmasına ilişkin bir soru üzerine, bu uygulamanın bir yerde, ''bu seyahatin seviyesini'' ortaya koyduğunu söyledi. Geziye katılan bütün işadamlarının, bu onur kırıcı muameleden rahatsız olduklarını anlatan Erdoğan, şöyle devam etti ''Bu, doğru değil. Bu tür şeylerin hepsi gerekli olan yerde yapılır ama bütün dünya basınının önünde bunun yapılması, tüm resmi heyettekileri yaralamıştır, üzmüştür. İsterdik ki, böyle olmasın. Kendilerine göre haklı gerekçeleri olabilir, bir 11 Eylül olayını buna gerekçe gösteriyorlar ama bu, böyle resmi heyetler için söz konusu olamaz. Bunu, normal uygulamalarda yapabilirsiniz ama resmi diplomaside gelin de siz bir Amerikalı heyete, Türkiye'de bu uygulamayı yapın bakalım.'' Recep Tayyip Erdoğan, bir gazetecinin, ''AK Parti ile SP'nin birleştirilmesi için bazı illerde komiteler oluşturulduğu'' yolunda haberler bulunduğunu hatırlatması üzerine, bu iddianın ''çok saçma ve komik'' olduğunu söyledi. Erdoğan, şöyle devam etti ''Saadet Partisi ile AK parti arasında herhangi böyle bir oluşum söz konusu değildir, böyle bir oluşum olamaz, mümkün değildir. AK Parti kendi kimliği içerisinde, kendi kişiliği içerisinde kurumlarını oluşturan, yapılanmasını devam ettiren, kavramsal yapılanmasını buna göre yapan, kurallarını buna göre oluşturan bir partidir. Bu noktada hiçbir partiye ihtiyacı yoktur.'' 
     






</TEXT>
</DOC>
