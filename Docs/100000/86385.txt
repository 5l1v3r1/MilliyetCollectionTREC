<DOC>
<DOCNO> 86385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/27/son/soneko24.html </URL>
<DATE> 2002/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kahkonen ''Yeni bir niyet mektubu konusunda mutabakata vardık'' 
</HEADLINE>
<TEXT>

     IMF Türkiye Masası Şefi Juha Kahkonen, uygulanmakta olan ekonomik programın ikinci gözden geçirmesi kapsamındaki görüşmelerin sonuçlandırıldığını, güncelleşmiş yeni bir niyet mektubu üzerinde mutabakat sağlandığını bildirdi. 
     Kahkonen, ''bu niyet mektubu, Haziran ayı ortasında yapılması planlanan IMF İcra Direktörleri Kurulu'nda ele alınacak'' dedi. 
     Kahkonen, IMF heyetinin bir sonraki ziyaretinin ise Temmuz ayında gerçekleştirileceğini bildirdi. 
     Türkiye'deki temaslarını tamamlayan Juha Kahkonen, Hazine Müsteşarlığı'nda düzenlediği basın toplantısında, uygulanmakta olan ekonomik programın ikinci gözden geçirmesi kapsamındaki görüşmelerin sonuçlandırıldığını söyledi. 
     
     UYGULAMALAR, GENEL ANLAMDA OLDUKÇA İYİ 

     Politika uygulamalarının genel anlamda oldukça iyi olduğunu vurgulayan Kahkonen, ''Merkez Bankası, program kapsamındaki parasal tüm performans kriterlerini yerine getirmiştir. Aynı performans, mali hedeflere ilişkin olarak da gerçekleştirildi'' dedi. Kahkonen, devamla şöyle konuştu 
     ''Burada konsolide bütçedeki gelir performansı, KİT'lerdeki performansı bir derece telafi etmek durumunda kalmıştır. Buna rağmen mali hedefler de tutturuldu. Yapısal reformlarda sağlanan ivme devam etti. Özellikle, özel bankaların yeniden sermayelendirilmesi kapsamında hızla ilerlenmektedir ve İstanbul Yaklaşımı'nın çerçeve anlaşması imzalanmıştır.'' Uluslararası Para Fonu IMF Türkiye Masası Şefi Juha Kahkonen, hükümetin uygulamakta olduğu programın oldukça olumlu sonuçlar verdiğini vurgularken, ''önümüzdeki dönemde de hükümetin politika uygulamalarında, programa sıkı bağlılığını sürdürmesi gerektiğini düşünmekteyiz'' dedi. 
     Kahkonen bu arada, özelleştirmede, beklenenin biraz altında bir gelişme olduğunu, ancak yılın kalan kısmında hız kazanacağını düşündüklerini belirtti. 
     Türkiye'deki temaslarını tamamlayan Juha Kahkonen, Hazine Müsteşarlığı'nda düzenlediği basın toplantısında, hükümetin uygulamakta olduğu programın oldukça olumlu sonuçlar verdiğini, çeşitli ekonomik göstergelerin, büyümenin toplarlandığına dair işaretler verdiğini söyledi. 
     
     ENFLASYON VE BÜYÜME 

     Gerek enflasyon gerekse enflasyon beklentilerinin de düşüş ivmesini sürdürdüğünü ifade eden Kahkonen, şöyle devam etti 
     ''Kamu sektörü reformu da, planlandığı şekilde ilerlemektedir. Bu kapsamda hazırlanmış olan dolaylı vergilere ilişkin bir kanun taslağı Meclis'e sunulmuş bulunmaktadır. KİT'lerdeki atıl istihdamın tam olarak tespit edilmesi çalışması tamamlanmış bulunmaktadır. 
     Bütün bu gelişmelerin yanı sıra özelleştirmede beklenenin biraz altında bir gelişme vardır. Fakat özelleştirmenin de yılın kalan kısmında hız kazanacağını düşünüyoruz. Gerek biz gerekse de yetkili makamlar, büyüme için yüzde 3'lük hedef ve enflasyon için belirlenmiş yüzde 35'lik hedefin her ikisini de, bu yıl için gerçekleşebileceğine olan inancımızı sürdürmekteyiz.'' 
     
     ''PROGRAMA DESTEK DEVAM ETMELİ'' 

     Kahkonen, politika uygulamalarındaki iyi performansın, finansal piyasaların siyasi belirsizliğe ilişkin algılamalarını belli bir seviyede tutmasına yardımcı olduğunu ve faiz oranları ile döviz kuru gelişmelerin, programın başında planlanlananın çok daha üstünde olumlu bir seyir izlemeye devam ettiğini dile getirdi. 
     ''Bir değerlendirme yapmak gerekirse, bu önümüzdeki dönemde de Hükümetin politika uygulamalarında programa sıkı bağlılığını sürdürmesi gerektiğini düşünmekteyiz'' diyen Kahkonen, program uygulamasının başında alınan olumlu sonuçların etkilerinin arttırılabilmesi ve ekonominin olası şoklara dayanaklılığının arttırılabilmesi için, programa bağlılığın şart olduğunu bildirdi. 
     Kahkonen, şunları kaydetti 
     ''Programın temelindeki stratejinin, kuvvetli ve iyi bir strateji olduğuna inancımız tamdır. Program kapsamında olumlu gelişmelerin alınmaya devam etmesi beklenmektedir. Zira uygulanmakta olan kamu maliyesi politikaları ve serbest döviz kuruna dayanan para politikaları, oldukça basiretli ve ileri görüşlü politikalardır. 
     Bu politikalar, yapısal reformalarla desteklenmektedir. Tüm bu uygulamaların Türkiye ekonomisinin hızlı bir büyüme ivmesine geçmesine yardımcı olacağını düşünüyorum.'' IMF Türkiye Masası Şefi Juha Kahkonen, IMF'nin olası bir erken seçim konusuyla ilgilenmediğini, bunun Türkiye'nin kendi iç meselesi olduğunu söyledi. 
     Kahkonen, düzenlediği basın toplantısının ardından soruları yanıtladı. Kahkonen, ''olası bir erken seçimde, programın nasıl etkileneceği'' yönündeki soru üzerine şöyle konuştu 
     ''IMF olarak, erken seçimle ilgilenmiyoruz. Bu, Türkiye'nin kendi iç hususudur. Son bir yıl içinde Türkiye, çok zor koşullarda iyi bir program uygulamıştır. Önemli olan unsur, yabancıların ve Türklerin uygulanmakta olan programı iyi görmeleridir.'' Kahkonen, kamudaki işçi fazlasına ilişkin soru üzerine de, atıl istihdam konusunda gerektiğinde bir açıklama yapacağını vurguladı ve ''atıl istihdam, 40-60 bin olarak tahmin ediliyor. Kurumların spesifik olarak verdiği rakamlara göre 40-60 bin olarak belirtildi'' dedi. 
     





</TEXT>
</DOC>
