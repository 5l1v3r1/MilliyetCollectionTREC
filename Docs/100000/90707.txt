<DOC>
<DOCNO> 90707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/son/sondun15.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
BM'nin imajını yükseltmek için ünlüler devrede 
</HEADLINE>
<TEXT>

     Aralarında Oscar ödüllü Angelina Jolie gibi film yıldızları ve Elie Wiesel gibi Nobel ödülü sahiplerinin bulunduğu ünlüler, Birleşmiş Milletler'in BM imajını yükseltmek ve davasını kitlelere anlatabilmek amacıyla New Yok'ta düzenlenen bir toplantıda biraraya geldiler. 
     Toplantı bugün de devam edecek. Toplantının açış konuşmasını yapan BM Genel Sekreteri Kofi Annan, ''50 yıl önce kurulmuş olmasına rağmen BM'nin hala kitlelere mesajlarını aktarabilme konusunda yeterince başarılı olmadığını'' söyledi. 
     Annan, toplantıda hazır bulunan 50 dolayındaki ünlüden, ''bu mesajları nasıl daha iyi iletebileceklerini kendilerine öğretmelerini'' de istedi. 
     1954 yılında ünlü Amerikalı komedyen Danny Kaye'in Birleşmiş 
     Milletler Çocuklara Yardım Fonu UNICEF için iyiniyet elçisi olmasından bu yana spor, edebiyat, sinema ve sanat dünyasından ünlüler bu görevi üstlenmeyi kabul ediyorlar. BM'deki toplantıya katılanlar arasında Angelina Jolie ve Elie Wiesel'in yanı sıra şarkıcı Harry Belafonte, aktör Roger Moore ve tenisçi Vijav Amritraj da bulunuyordu. 
     
     KOLLARI KESİLEN ÇOCUK 
     Birleşmiş Milletler Mülteciler Yüksek Komiserliği BMMYK için iyiniyet elçisi olan aktris Angelina Jolie, ''tüm dünyada 20 milyon kişinin evlerini terk ederek mülteci durumuna düştüğünü ve tüm temel haklarından yoksun biçimde yaşamlarını sürdürdüklerini öğrendiğinde büyük şaşkınlığa uğradığını'' söyledi. 
     Jolie, ''Kamboçya, Pakistan, Kolombiya ve Sierra Leone'ye bmmyk adına yaptığı gezilerde, asiler tarafından kolları kesilen 3 yaşında bir kız çocuğu gördüğünü, buna rağmen çocuk ve annesinin gülümsemeye ve yaşamaya çalıştıklarını'' anlattı. 
     





</TEXT>
</DOC>
