<DOC>
<DOCNO> 84085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/yazar/pulur.html </URL>
<DATE> 2002/05/15/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Kan, serum, viski, kefen, mezar KDV 18 
</HEADLINE>
<TEXT>

     ÇARŞI ekmeğine yüzde 1 KDV, yufka ekmeğine yüzde 18 KDV... 
     Pazartesi günü yazımızda, bu örneği verdik, bu örnek, vergi oranlarındaki çarpıklığı belirtmek içindi. 
     Şükrü Kızılot'un verdiği bu örneğe, Ankara Ticaret Odası Başkanı Sinan Aygün de ilginç örneklerle katkıda bulundu. 
     
     MESELA, vatandaş Mehmet Bey, trafik kazası geçirdi, hastaneye yatırıldı, durumu tehlikeli, kan verildi, serum takıldı, hastanede yatacak. Kanda da, serumda da KDV oranı yüzde 18, yatak ücretinde de yüzde 18... 
     
     EKONOMİ uzmanı Kemal Bey, hafta sonunda dinlenmek ve eğlenmek için 5 yıldızlı bir otele gitti, otelin barında içtiği viskinin KDV'si yüzde 18, yatağın da KDV'si yüzde 18... 
     Biri can çekişiyor, biri keyif sürüyor, devlet de ikisinden aynı vergiyi alıyor. 
     İnsaf mı dersiniz, isyan mı edersiniz 
     
     ALLAH gecinden versin Mehmet Bey kurtulamadı, vefat etti, adamı kefensiz gömmezler ya, kefen bezinin KDV'si de yüzde 18... 
     Mehmet Efendi'nin ailesi, rahmetliye basit bir mezar yaptırmak, başına mezar taşı diktirmek istedi, taşın da KDV'si yüzde 18... 
     12 milyon liralık kefenden devlet 2 milyon lira, 500 milyon liralık mezar ve taşından da 90 milyon lira vergi alıyor. 
     Hani bir türkü vardır, "adaletin bu mu dünya " diye, hatırladınız mı 
     
     "IMF vergi oranlarının düzeltilmesini istemiyor " 
     Yakında Rusya serüvenini, 31 kısım tekmili okumamız muhtemel olan Güngör Uras'ın bir "Ayşe Hanım Teyzesi" vardır, Ayşe Hanım Teyze elinde file çarşı pazar dolaşır, ya da emekli maaşına üç kuruş eklensin diye parasını bankaya faize verir, sonunda mutlaka kazık yer. 
     
     ŞİMDİ "Ayşe Hanım Teyze"ye iki rakip çıktı. 
     Bunlar da Sinan Aygün'ün "Mağdure Hanım"ı ile "Hatice Hanım"ı... 
     "Mağdure Hanım" o gün kıymalı türlü pişirmeye niyetlendi, "miktar - ı kafi" soğan, salça, yağ, patates, patlıcan, taze fasulye, kabak, sivri biber, karabiber, kırmızı biber, tuz, sarımsak, su tencereye koydu ve pişirmeye bıraktı. 
     Tencereye koyduklarıyla, tencereyi kaynatan tüpgazın bedeli 16 milyon 230 bin liraydı. Bu malzemelerin ve gazın KDV oranları da yüzde 8 ile 18 arasında değişiyor, toplam 1 milyon 851 bin 400 lira tutuyordu. 
     Yani "Mağdure Hanım"ın bir tencere türlüsünden devlet 1 milyon 851 bin lira vergi almıştı. 
     Sinan Aygün, bir başka hesap yaptı, bu vergiyle "Mağdure Hanım" 12 ekmek alabilirdi. 
     
     YA "Hatice Hanım"ın mantı hesabı 
     Bir kilo un, kıyma, soğan, yağ, salça 14 milyon 735 bin lira. 
     Bunların KDV toplamı da 1 milyon 894 bin 500 lira... 
     Sinan Aygün yine bir hesap yaptı, bir tencereden 25 kepçe mantı çıkarsa, devlet bir kepçe mantıdan 75 bin 780 lira vergi alıyor. 
     Ne ala memleket değil mi 
     Allah devlete millete zeval vermesin 
     
     







İran örneği 


Doktorlar, "doktorcuk"lar ve İÜ Kardiyoloji Enstitüsü 


Otyam sergisi 


Naylon fatura... 


AB, Türkiye ve yeni nesiller 


Futbol günleri, futbolda yapısal değişim 


Apo’ya çelik kutu 


Hacettepe Üniversitesi kabuk değiştiriyor 2 


Gerginlikler artıyor... ama bu geçici 


Tunceli’de 3 ayaklı bir kedi 


Annan başaracak mı 


Yalıçapkını yeni fırsatları müjdeliyor 


Kim, kimi gözetliyor’ 


Komplo depremi 


Kan, serum, viski, kefen, mezar KDV 18 


Avrupa'dan Asya'ya taşındım 


Kalanlara ve gidenlere... 


Kapkaç gasptır 


TSKB ile SYB birleşti 


</TEXT>
</DOC>
