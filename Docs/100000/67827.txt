<DOC>
<DOCNO> 67827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/son/soneko12.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol Ofisi'nden ikincil halka arz... 
</HEADLINE>
<TEXT>

     Türkiye'nin en büyük petrol dağıtım şirketi Petrol Ofisi'ndeki devlete ait hisselerin bir bölümü daha halka arzedilecek. 
     Özelleştirme İdaresi Başkanı Uğur Bayar tarafından, Petrol Ofisi hisselerinin ikincil halka arzına ilişkin İstanbul'da bir basın toplantısı düzenlendi. 
     Toplantıda verilen bilgiye göre, 50 trilyon lira ödenmiş sermayesi ile Türkiye'nin halka açık en karlı 3. şirketi niteliğine sahip olan Petrol Ofisi'nin Özelleştirme İdaresi elinde bulunan yüzde 42.3 oranındaki hisselerinin bir bölümü halka açılacak. 
     Yurtiçi ve yurtdışı piyasalarda halka arzedilecek 7 trilyon 500 milyar liralık nominal değerli A grubu hisseler, İş Yatırım Menkul Değerler A.Ş. liderliğinde 25 kurumdan oluşan bir konsorsiyum aracılığıyla satışa sunulacak. 
     Küçük tasarruf sahipleri, Petrol Ofisi çalışanları, alım gücü yüksek bireysel yatırımcılar ve yerli kurumsal yatırımcılar olmak üzere 4 kategoride toplanan yurtiçi tasarruf sahipleri, konsorsiyumda yer alan aracı kurumlara 27 Şubat-6 Mart 2002 tarihleri arasında başvurarak ön talepte bulunabilecek. Kesin taleplerini ise 13-14-15 Mart 2002 tarihlerinde yapabilecekler. 
     Küçük tasarruf sahipleri ve Petrol Ofisi çalışanlarının 300 lot ve altında, alım gücü yüksek bireysel yatırımcılar ve yerli kurumsal yatırımcıların ise 301 lot ve üzerinde talepte bulunabilecekleri Petrol Ofisi hisse senedi satışlarında, yurtiçi tasarruf sahipleri kategorilerine göre farklı ödeme avantalarına sahip olacaklar. 
     Temmuz 2000'de blok satış yöntemiyle hisselerinin yüzde 51'i özelleştirilerek İş Doğan Petrol Yatırımları A.Ş.'ye satılan Petrol Ofisi'nin devlet bütçesine 1.3 milyar dolar girdi sağladığı bildirildi. 
     






</TEXT>
</DOC>
