<DOC>
<DOCNO> 89076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/10/son/sontur17.html </URL>
<DATE> 2002/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomist Yeşilada hakkında "Sayın Öcalan" incelemesi... 
</HEADLINE>
<TEXT>

     Şile Cumhuriyet Başsavcılığı, ''Ekonomi Politikaları Zirvesi''nde, terör örgütünün elebaşı Abdullah Öcalan'dan ''sayın'' diye bahseden, Devlet Bakanı Tunca Toskay ve diğer katılımcılarla da tartışan ekonomist Atilla Yeşilada hakkında inceleme başlattı. 
     Ekonomist Yeşilada'nın, Ekonomistler Platformu tarafından TİM'in katkılarıyla Şile'deki Doğa Club'da gerçekleştirdiği ''Ekonomi Politikaları Zirvesi''nin 8 Haziran'daki oturumunda yaptığı konuşmada, terör örgütünün elebaşı Abdullah Öcalan'dan ''sayın'' diye bahsetmesi ve bu hitabında ısrarlı davranması üzerine, görevli jandarmalarca tutanak düzenlendi. 
     Şile Cumhuriyet Başsavcılığı, jandarmanın bu tutanakla durumu bildirmesi ve olayın basına yansıması üzerine, Yeşilada hakkında inceleme başlattı. 
     Jandarma da, ifadesine başvurmak üzere Atilla Yeşilada'yı aramaya başladı. 
     Şile Cumhuriyet Başsavcılığı'nın, incelemenin soruşturmaya dönüştürülmesi konusunda, elde edilecek bilgi ve belgeler doğrultusunda daha sonra karar vereceği bildirildi. 
     Özel televizyon kanalı CNBC-E'de yaklaşık 1.5 yıldır sabah kuşağında sunuculuk yapan Atilla Yeşilada'nın, Şile'deki konuşmasının ardından bu görevine son verilmişti. 
     Ekonomistler Platformu Başkanı Tuna Bekleviç de, Yeşilada'nın, Ekonomistler Platformu asil üyeliğinden çıkarılması kararının alındığını açıklamıştı. 
     





</TEXT>
</DOC>
