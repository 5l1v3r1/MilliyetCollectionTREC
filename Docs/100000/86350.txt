<DOC>
<DOCNO> 86350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/27/son/sondun27.html </URL>
<DATE> 2002/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya ilk kez NATO'nun kararlarında görüşlerini bildirebilecek 
</HEADLINE>
<TEXT>

     İtalya'nın başkenti Roma'da yarın imzalanacak ''Roma Deklarasyonu'' olarak adlandırılan NATO-Rusya Ortaklık Konseyi Sözleşmesi'yle Rusya ilk kez İttifak içinde karar mekanizmasında görüşlerini bildirmeye hak kazanıyor. 
     4 Nisan 1949 tarihinde imzalanan Kuzey Atlantik Antlaşması 
     Teşkilatı'nın NATO tarihi günlerinden biri olarak geçecek 28 Mayıs'ta, NATO üyesi 19 ülkeyle Rusya'nın imzalayacağı belgenin ilk maddesinin terörizmle mücadele olacağı belirtildi. 
     İtalyan ve Türk diplomatlardan alınan bilgiye göre, imzalanacak anlaşmayla 11 Eylül'deki terör darbesinden sonra ABD'nin teröre karşı başlattığı savaş çerçevesinde Orta ve Yakın Asya ile Kafkaslar'da düzenlenecek olası askeri müdahalelerde NATO ile Rusya'nın ortak hareket edebilmeleri hedefleniyor. 
     Anlaşmada ayrıca, kitle imha silahlarının azaltılması, NATO'nun yürüteceği insani yardım operasyonlarına Rusya'nın da dahil olması, NATO'nun siyasi gündemine Rusya'nın da alınması ve NATO'nun karar mekanizmalarında Rusya'nın da dinleyici olarak dahil edilmesi yer alıyor. 
     
     RUSYA, KARAR MEKANİZMASINDA SADECE GÖRÜŞÜNÜ BİLDİRECEK 
     Rusya, 27 Mayıs 1997'de Paris'te imzalanan anlaşma gereği NATO'nun karar alındıktan sonraki aşamlarından olan kararı tartışma masalarına katılma hakkına sahipken, şimdi, karar alınırken de görüşünü belirtebilecek. Ancak yetkililer, hassas konularda Rusya'nın yine karar aşamasına alınmayacağının altını çiziyor. 
     ''Oy hakkı olmayacak Rusya'nın kararı veto etme hakkı da bulunmayacak.'' Rusya'nın NATO'da karar mekanizamasına girme isteği hususunda yabancı basına yaptığı açıklamada Türkiye'nin AGSP polotikası konusundaki ısrarına benzetme yaparak, şunu söyledi 
     ''NATO'nun en büyük katılımcı üyelerinden biri olan ve Avrupa'nın içinde yer alan Türkiye, normal olarak Avrupa içinde oluşturulacak Güvenlik ve Savunma Politikası'nda da yer almak istediğini söylüyor. 
     Rusya da kendisini direkt ilgilendiren Orta Asya, Kafkaslar ve kendi bölgesinde alınacak kararlara iştirak etmek istiyor.'' Türk yetkililerin bu konudaki görüşü ise ''Türkiye bir NATO üyesi ve AB'ye girmeye aday ülke. O yüzden AGSP'de var olması kadar normal bir şey olamaz. Rusya'nın konumu ise farklı. Ne NATO ne de AB üyesi'' şeklinde. 
     
     RUSYA'YA SALDIRI TÜM NATO'YA YAPILMIŞ SAYILMAYACAK 
     NATO'nun temel kurallarından olan ''üye ülkelerden herhangi birine NATO dışından yapılan saldırı tüm NATO üyesi ülkelere yapılmış sayılacaktır'' maddesi, Rusya, NATO'nun üyesi olmadığından geçerli olmayacak. NATO içinde herhangi yeni bir karar alınmadıkça da NATO güçlerine Rusya'nın katılımının söz konusu olmayacağı belirtiliyor. 
     Diplomatik yetkililerin, ''Roma Deklarasyonu''nun imzalanmasıyla NATO'nun genişleme sürecinin de hızlanacağı görüşünde hemfikir olduğu görülüyor. 
     
     BERLUSLUSCONİ ''GÜVENLİK İÇİN ÇOK ÖNEMLİ'' 
     İtalya Başbakanı ve Dışişleri Bakanı Silvio Berlusconi, 28 Mayıs salı günü imzalanacak belgenin ''dünya güvenliği için çok önemli'' olduğunu söyledi. 
     Yazılı açıklama yapan Berlusconi, ''Batı kültürünün en büyük övüncesi açık toplumdur. Aynı zamanda bölgesel, dinsel, ulusal, etnik, kültürel kimliklere saygılıdır. Özgürlük, 11 Eylül'den sonra anahtar kelimedir. Ama aktif, cömert, dış politika ve savunma olmadan özgürlüğün genişlemesi imkansız olabilir'' dedi. 
     İtalya Başbakanı, Roma Deklerasyonu'nun Rusya'ya yeni küresel statü vereceğini, Batı'ya sorumluluk yükleyeceğini, askeri İttifak'a Moskova ortağını ekleyeceğini ve ileride Rusya'yı da içine alan 20 üyeli NATO Konseyi'nin ilk adımının atılacağını kaydetti. 
     Berlusconi, ''Nihayet bir dönüm noktasındayız. Yarın, Roma Deklerasyonu'nun imzalanmasıyla Rusya, NATO'nun karar mekanizmasına kaynaşacak. Yeni tehlike olan uluslararası terörizme karşı herkes birlik olacak'' dedi. 
     20 ülkenin en üst düzey devlet adamlarının katılacağı imza 
     törenine, Türkiye'yi temsilen Cumhurbaşkanı Ahmet Necdet Sezer ve Dışişleri Bakanı İsmail Cem katılacak. 
     





</TEXT>
</DOC>
