<DOC>
<DOCNO> 83023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/son/sondun26.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Uyuşturucuya karşı en etkili silah anneler 
</HEADLINE>
<TEXT>

     Gençlerin uyuşturucu ve alkol kullanımının önlenmesinde en büyük etkenin, anneler olduğu açıklandı. 
     İngiltere'deki Newcastle Üniversitesi bilim adamlarının yaptığı araştırmaya göre, anne ve babasıyla yaşayan gençlerde alkol ve uyuşturucu kullanımına daha az rastlanıyor ve bundaki en önemli rolü çocukla anne arasındaki güçlü bağ oynuyor. 
     İngiltere, İrlanda, İtalya, Almanya ve Hollanda'da yaşayan yaklaşık 4 bin genç üzerinde yapılan araştırma kapsamında, gençlerin ebeveynleriyle ilişkileri, okul sonrası denetimleri ve arkadaşlarıyla evde toplanmalarına izin verilip verilmediğine ilişkin soruların yer aldığı bir anket yapıldı. 
     Ankette, gençlere hintkeneviri, amfetamin, ecstasy, LSD, sakinleştirici ve alkol kullanıp kullanmadıkları da soruldu. 
     Anne-babasıyla yaşayan ve annesiyle iyi ilişkileri olan gençlerin uyuşturucu kullanım oranı yüzde 16.6 iken, bu koşullardan ikisine de sahip olmayanların uyuşturucu kullanma oranı yüzde 32 olarak belirlendi. 
     Öte yandan ya anne ya da babasıyla yaşayan ve annesiyle iyi ilişkileri olmayan gençlerin yüzde 42'sinin uyuşturucu kullandığı belirtildi. 
     Addiction dergisinde yayımlanan araştırmayı yürüten doktor Paul McArdle, ''Bu bulgular, anne-babayla yaşamının, uyuşturucu kullanımını dizginleyebileceğini ortaya koyuyor. Araştırma, tüm ülkelerde özellikle anneye bağlılığın daha güçlü bir etken olduğunu gösteriyor'' dedi. 
     McArdle, aile yaşantısının niteliğinin ya da eksikliğinin, Batı toplumlarında uyuşturucu probleminin temelini oluşturduğunu sözlerine ekledi. 
     





</TEXT>
</DOC>
