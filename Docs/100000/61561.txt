<DOC>
<DOCNO> 61561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/10/son/sondun05.html </URL>
<DATE> 2002/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirel "Artık Kıbrıs sorununun çözülme vakti gelmiştir" 
</HEADLINE>
<TEXT>

     9. Cumhurbaşkanı Süleyman Demirel, 
     ''Kıbrıs sorununun artık çözülmesinin zamanının geldiğini'' belirterek, ''Bu bir temennidir. Temenni her şey değildir, ama temenni bir güçtür. Bizim bu temennilerle gelmemiz Denktaş'a destektir'' dedi. 
     Demirel, Dış Basın Birliği'nin davetlisi olarak konferans vermek üzere KKTC'ye geldi. 
     Süleyman Demirel'i, Ercan Havaalanı'nda KKTC Cumhurbaşkanı Rauf Denktaş, Başbakan Derviş Eroğlu, Türkiye'nin Lefkoşa Büyükelçisi Hayati Güven, Dışişleri ve Savunma Bakanı Tahsin Ertuğruloğlu ve diğer yetkililer karşıladı. 
     Burada yaptığı açıklamada, Kıbrıs'ta kalıcı barışın şartlarının mevcut olduğunu ifade eden Demirel, ''Artık siyasi sorunun kalıcı çözüme bağlanması zamanı gelmiştir'' dedi. 
     Süleyman Demirel, KKTC Cumhurbaşkanı Rauf Denktaş tarafından iyi niyetle başlatılan barış girişiminin başarıyla sonuçlanmasını dilediğini belirterek, ''Kıbrıs Türk halkının büyük ıstıraplar çektiğini bunun artık son bulmasını istediklerini Türkiye'nin her şeyiyle Kıbrıs sorununun içinde olduğunu ve barış istediğini'' söyledi. 
     Türkiye'de herkesin bir beklenti içinde olduğuna işaret eden Demirel, bu beklentinin barış için masaya oturacakların sorumluluğunu da artırdığını kaydetti. 
     Demirel, ''Kıbrıs'a Türkiye'den gelen kuşların inemediği zamanı bildiğini'' anımsatarak, ''Cumhurbaşkanı olarak KKTC'ye üç kez geldiğini, o zaman verilen sözlerin devletin adına verildiğini, devlette devamlılığın esas olduğunu, verdiği sözlerin takipçisi olduğunu'' söyledi. 
     ''Geçmişte Kıbrıs sorununu nasıl takip ettiyse, şimdi de aynı şekilde takip ettiğini'' ifade eden Demirel, ''Daha güzel yarınlar olur, daha güzel günler yakındır. Daha kötü günlere gidilmeyecektir'' dedi. 
     Dış Basın Birliği'ne de teşekkür eden Demirel, ''Kıbrıs sorunun 40 yıldır içinde olduğunu, bugün gelinen noktada önemli olaylara şahit olabileceklerini'' kaydetti. 
     Demirel, ''Sayın Denktaş'ın başlattığı mücadele, umarım başarılı sonuca ulaşsın. Bu başarı Kıbrıs Türk ve Rum halklarıyla bölgenin menfaatinedir'' dedi. 
     Demirel, bir gazetecinin AB'nin genişlemeden sorumlu üyesi Günter Verheugen'in, ''gerekirse Kıbrıs Rum kesimini AB üyeliğine alabileceklerine'' ilişkin açıklamasıyla ilgili bir soru üzerine, ''Verheugen'in beyanatlarının söyleyenin kapasitesini aştığını'' belirterek, 4 Aralık'ta başlayan ve önümüzdeki günlerde devam edecek barış çabalarını güçleştirmemek gerektiğini söyledi. 
     ''Verheugen'in sözleri AB demek değildir'' diyen Demirel, ''Kıbrıs'ın tamamını temsil eden bir hükümet olmadığını, kuzeyde ve güneyde iki ayrı siyasi devlet bulunduğunu, Kıbrıs Türklerinin siyasi eşit egemenliği tanınmadan ve yıllardır devam eden siyasi sorun halledilmeden böyle bir Kıbrıs'ın AB'ye alınmasına şaşıracağını'' söyledi. 
     Demirel, bu tür açıklamaların Türk tarafının tutumunu hiçbir şekilde etkilemeyeceğini vurgulayarak, Türkiye ile KKTC'nin daima birlikte olacağını kaydetti. 
     Demirel, beraberinde adaya gelen eski dışişleri bakanlarından Hikmet Çetin ve eski milli savunma bakanlarından Vefa Tanır'la kendi hükümeti zamanında görev yaptıklarını ve Kıbrıs konusunda geçmişleri olduğunu belirterek, ''Geçmişin korunması için uğraşacağız'' dedi. 
     KKTC Cumhurbaşkanı Rauf Denktaş da Dış Basın Birliği'ne teşekkür ederek, ''Bizim yapamadığımızı yaptı. Demirel ve arkadaşlarını getirdi'' dedi. 
     Denktaş, Demirel'i yeniden KKTC'ye beklediklerini belirtti. 
     






</TEXT>
</DOC>
