<DOC>
<DOCNO> 66431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/07/son/sonspo01.html </URL>
<DATE> 2002/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantep hem hakeme hem kendisine kızgın 
</HEADLINE>
<TEXT>

     Gaziantepspor Kulübü Başkanı Celal Doğan, Türkiye Kupası çeyrek final karşılaşmasında Beşiktaş'a altın golle 3-2 yenilmelerinin, Beşiktaş'ın üstün oyunundan değil, kendi hatalarından dolayı olduğunu söyledi. 
     Doğan, karşılaşmaya ilişkin değerlendirmesinde, Türkiye'de hakemlerle ilgili konuların çok konuşulduğunu ve adeta ''çürüyen sakıza'' döndüğünü belirterek, ''İkinci golde Gaziantepspor'un lehine olan faul, aleyhine verildi ve o pozisyonun devamında da gol oldu'' dedi. 
     Basit görülen bir olayın, sonucu etkilediğini kaydeden Doğan, ''Viola'nın neden kırmızı kart gördüğünü ben de bilmiyorum. Viola tek kelime Türkçe bilmez. Daha geleli bir hafta, 10 gün oldu. Hakem, İlhan'ın sözü üzerine Viola'yı çağırıyor da yan hakemi çağırmıyor. 
     Bunlar şüphe uyandıracak şeyler'' diye konuştu. 
     Doğan, takımı niçin sahadan çekmek istediğine yönelik bir soruya, ''Baktım olay çıkacak. Olay çıkacağına takım çıksın da ortalık sakinleşsin diye düşündüm'' yanıtını verdi. 
     Teknik Direktör Samet Aybaba ise futbolcularını kutladığını, mükemmel oynadıklarını ve canla başla mücadele ettiklerini belirtti. 
     Futbolda şans faktörünün de çok önemli olduğunu anlatan Aybaba, Beşiktaş'ın hiç gol pozisyonu bulmadan 3 gol attığını ifade etti. 
     Aybaba, Türkiye Kupası'nda final oynamamayı hedeflediklerini, ancak olmadığını, şimdi lige döndüklerini ve Çaykur Rizespor'u yenerek Birinci Süper Lig'de yollarına devam edeceklerini kaydetti. 
     Beşiktaş Teknik Direktörü Cristoph Daum da Viola'nın kırmızı kart görmesi sonucu dramatik bir boyut kazanan karşılaşmanın ardından tur atladıklarını ifade etti. 
     Daum, karşılaşmada heyecanlandıklarını ve işin penaltılara kadar gideceğini de düşündüklerini, ancak uzatma dakikalarında sonuca ulaştıklarını söyledi. 
     Beşiktaş Menajeri Sinan Engin ise ''Beşiktaş her yerde, her zaman başarılı olur. Türkiye Kupası'nda tur atladık, hedefimiz kupayı almak'' demekle yetindi. 
     






</TEXT>
</DOC>
