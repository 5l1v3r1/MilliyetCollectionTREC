<DOC>
<DOCNO> 63129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/19/son/soneko06.html </URL>
<DATE> 2002/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Uluslararası borsalarda geçen hafta böyle geçti 
</HEADLINE>
<TEXT>

     ABD Doları, geçen hafta uluslararası borsalarda önemli para birimleri karşısında değer kazandı. Altın fiyatları ise düştü. 
     New York borsasının Cuma günkü kapanışında, Amerikan menkul kıymetler fiyatlarındaki düşüşün etkisiyle, euro, ABD Doları karşısında değer kazandı. Dolar ise Japon Yeni karşısında güçlendi. 
     ABD'de bazı anahtar önemdeki şirketlerin karlılık durumlarını yukarıya çekememelerinin borsacılarda yarattığı karamsarlık nedeniyle, menkul kıymetler fiyatları orta ölçüde düştü. 
     Wall Street'te Cuma günü Dow Jones Endeksi yüzde 1, Nasdaq Bileşik Endeksi yüzde 3 civarında puan kaybetti. 
     New York borsasının Cuma günkü kapanışında euro 88.15 sentten 88.43 sente yükselirken, dolar 132.42 yenden 132.62 yene yükseldi. 
     Analistler, ABD'nin ticaret açığının daraldığı ve tüketicilerin ekonomiye güvenlerinin arttığına dair ekonomik göstergelerin döviz piyasalarına çok az doğrudan etki yarattığını bildirdi. 
     Londra borsasında Pazartesi günü 89.26 sentten işlem gören euro, Cuma günkü kapanışta 88.37 sente indi. 
     
     Menkul Kıymetler borsalarında düşüş 
     ABD'nin bilgisayar yazılım devi Microsoft ile bilgisayar şirketi IBM'den, ''işlerinde canlanmanın başlayıp başlamadığından emin olmadıkları'' yolunda ihtiyatlı açıklamaları Wall Street'te teknoloji şirketleri hisselerinin değer kaybetmesine neden oldu. 
     Borsada Intel ve Sun Microsystems, J.P. Morgan Chase ve konkordatoya gideceğinden şüphelenilen Kmart şirketi hisse senetlerinin fiyatları da düştü. 
     Borsacılar, ekonomide canlanma beklenmediğini, insanların hisse senetleri satkın almaktansa, kar amacıyla ellerindeki bozdurduklarını belirtiyorlar. 
     Wall Street'te iki yıl üst üste yaşanan düşüşlerin ardından, borsacılar artık daha fazla şansa bağlanmak istemiyor. 
     Analistler, şirketlerin karlılık raporları ve projeksiyonlarla borsada Ocak ayının geri kalanında biraz daha düşüş ve durgun piyasa bekliyor. 
     Borsada şirketlerin karlılık raporlarına güvenilip güvenilmeyeceği ve ekonominin ne zaman canlanacağını kimin bilebileceği kaygılandırıyor. 
     Borsada Dow Jones Endeksi geçen hafta 215.68 puan yüzde 2.2 
     kayıpla 9,771.85 puana, Nasdaq Bileşik Endeksi 92.12 puan yüzde 4.6 
     kayıpla 1,930.34 puana indi. Standard Poor's 500 Endeksi geçen hafta 18.02 puan yüzde 1.6 düşüşle 1,127.58 puana geriledi. Londra borsasında ilaç şirketlerinin hisse senetlerinin değerlenmesine karşın, bankacılık ve petrol sektörlerindekilerinkinin düşmesi ve yakında ekonomik canlanma yaşanacağına dair iyimserliğin zayıflaması sonucu, FTSE-100 Endeksi geçen hafta 71.8 puan kayıpla 5,126.8 puana indi. Japonya'nın mali sıkıntıdaki perakende şirketi Daiei'yi kurtarma planının olumlu etkisine rağmen, Tokyo borsasında Nikkei Endeksi geçen hafta 148.27 puan kayıpla 10,293.32 puana indi. 
     






</TEXT>
</DOC>
