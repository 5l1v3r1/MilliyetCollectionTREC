<DOC>
<DOCNO> 71281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/07/son/sondun11.html </URL>
<DATE> 2002/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD "Kürt azınlık" sözüne açıklama getirdi 
</HEADLINE>
<TEXT>

     ABD Dışişleri Bakanlığı'nın 2001 yılı insan hakları raporunun Türkiye bölümünde ''Kürt azınlık'' ifadesinin kullanılmasının, Amerikan politikasında bir değişiklik anlamına gelmediği bildirildi. 
     Anadolu Ajansı muhabirinin sorusunu yanıtlayan ABD Dışişleri Bakanlığı'nın Demokrasi ve İnsan Hakları dairesi yetkililerinden Jerry Williams, ''bu yılki raporda kullanılan terminoloji, raporun bütününde kullanılan terimle tutarlıdır ve başka ülke raporlarında da benzer bir terminoloji kullanılmıştır'' dedi. 
     Williams, raporda Kürtlere ilişkin kullanılan terminolojinin Amerikan politikasında bir değişiklik anlamına gelmediğini vurgulayarak, ''politikamızda bir değişiklik bulunmamaktadır. 
     Kullanılan dil, raporun tutarlılığını sağlamak için geliştirilmiş editoryal bir harekettir'' diye konuştu. 
     ABD'nin 2001 yılı insan hakları raporunda ''Kürt azınlık'' ifadesi dikkati çekmişti. Raporun Türkiye kısmında, ''etnik azınlıklara kısıtlamalar ve ayrımcılık uygulanmasına devam edildi, özellikle de Kürt azınlığa'' ifadesi yer aldı. 
     ABD'nin Ankara Büyükelçiliği yetkilileri, raporda Türkiye'deki insan haklarında olumlu gelişmelere ilişkin hiçbir değerlendirme bulunmamasını, ''rapor sadece 2001'i kapsıyor'' sözleriyle değerlendirmiş ve 2001 raporuna giren ''Kürt azınlık'' ifadesinin, daha önceki yıllarda da kullanıldığını savunmuştu. 
     Ancak ABD'nin 2000 ve 1999 yıllarındaki raporlarına bakıldığında, her iki raporda da Kürtlerden ''etnik grup'' ve ''Kürt nüfusu'' sözleriyle bahsedildiği, ''azınlık'' ifadesinin kullanılmadığı görüldü. 
     






</TEXT>
</DOC>
