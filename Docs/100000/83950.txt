<DOC>
<DOCNO> 83950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/14/son/sonspo02.html </URL>
<DATE> 2002/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ogün suskunluğunu bozdu, Şenol Güneş'e isyan etti... 
</HEADLINE>
<TEXT>

     2002 Dünya Kupası öncesinde süpriz bir şekilde A Milli Futbol Takımı aday kadrosuna çağrılmayan Fenerbahçe'nin kaptanı Ogün Temizkanoğlu, beklenen açıklamayı sonunda yaptı. 
     Fenerbahçe Burnu'ndaki kulüp binasına gelerek başkan Aziz Yıldırım ile görüşen Ogün, açıklamasını Yıldırım'a gösterdi. Ogün, daha sonra Fenerbahçe Kulübü'nün resmi internet sitesi ''www.fenerbahce.org''da yayınlanan açıklamasında, milli takım aday kadrosuna çağrılmamanın şokunu ve üzüntüsünü yaşadığını belirterek, ''Son 10 yıla damgasını vuran ve oynadığımız tüm rakiplerin korkulu rüyası haline gelen milli takımımızın kaptanı olarak, bir futbolcunun hayallerini süsleyen ve yaşayabileceği en üst düzeydeki futbol olayı olan Dünya Kupası'na gidememenin acısını yaşıyorum'' dedi. 
     
     "Şahsi nedenlere dayanıyor" 
     Kadroya alınmamasının şahsi nedenlere dayandığını düşündüğünü ifade eden Ogün, ''Ben hayatım boyunca unutamayacağım ve çocuklarıma gururla anlatacağım milli göreve hazırlanırken, çok anlamsız ve şahsi nedenlere dayandığını düşündüğüm bir karar ile hayal kırıklığına uğradım'' diye konuştu. 
     Ogün, şöyle devam etti 
     ''Dünya kupasından sonra milli takım kariyerimi noktalamak arzusundaydım. Ancak bu isteğim bir futbolcunun milli takımlar düzeyinde hayatında görev alabileceği en büyük kupa mücadelesi öncesinde engellenmiş ve 10 yıldır A Milli Takım seviyesindeki büyük bir gururla 76 kez giydiğim formam benden alınmıştır. Hiçbir açıklamaya gerek duyulmadan '' 
     
     "Bana danıştılar" 
     Milli Takımlar Teknik Direktörü Şenol Güneş'e isim vermeden sitem eden Ogün, açıklamasında ayrıca şu görüşlere yer verdi 
     ''Formamı böylesine bir futbol olayından önce benden alanlar göreve ilk geldiklerinde her konuda bilgilenmek için bana gelmişlerdir. Milli takımımızın kaptanı sıfatı ile kendilerine her zaman hep destek tam destek oldum. Milli takımımızın kaptanı olarak her konuda bana bilgi almaya gelenler o günleri unutmuş olmalılar. 
     Dünya Kupası'na gidebilmek için oynadığımız son Avusturya maçının ardından istifa edeceğini beyan eden, ancak biz futbolcular tarafından, birlikte çıkılan bu güzel yolculuğu sonuna kadar birlikte götürmeye ikna edilenlerin beni Dünya Kupası aday kadrosuna çağırmamalarının nedenini anlamakta zorluk çekiyorum. Bir ekip olmayı ve beraber koşulan hedeflerde bir ekip olmanın anlamını anlatamadığımızı görmek beni daha fazla üzüyor. 
     Dünya Kupası aday kadrosuna çağrılmamam ile ilgili bazı çevrelerde çeşitli yorumlarla karşılaşıyorum. Sebebini bilmediğim bu konuda ben de sizler kadar kararın nedenlerini merak ediyorum. Milli takımda bulunduğum ve gururla formamı giydiğim günlerde hiç kimseye saygısızlıkta bulunmadım. Kaptanlık görevimi her zaman elimden geldiğince yerine getirdim. 
     Uzun yıllar milli takım formasını giymiş ve kaptanlık yapmış bir kişi olarak herhangi bir uyumsuz davranışım veya başka bir neden var ise tarafıma açıklama yapılmasını beklemenin en doğal hakkım olduğunu düşünüyorum. Sonuçta ben milli takımımızın kaptanıyım ve bu şekilde bir davranışı hak etmiyorum. 
     
     "Fenerbahçe taraftarı kaptanına sahip çıkar" 
     Ancak şunu da çok iyi biliyorum ki Fenerbahçem'in 25 milyon taraftarı nasıl kulübüne sahip çıkıyorsa, kaptanına da sahip çıkacaktır. En büyük hedefim milli takım ile birlikte göremeyeceğim o günleri Fenerbahçem ile Şampiyonlar Ligi'nde görmektir. 25 milyon taraftarımız ile aynı hedefe kitlenip büyük başarılara imza atacağız ve bunu bazı kişilerin engelleme şansı olmayacak.'' 
     





</TEXT>
</DOC>
