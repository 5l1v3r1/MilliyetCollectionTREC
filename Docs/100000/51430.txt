<DOC>
<DOCNO> 51430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/09/son/sondun02.html </URL>
<DATE> 2001/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
MTV'de zafer Robbie Williams ile Jennifer Lopez'in... 
</HEADLINE>
<TEXT>

     Dünyaca ünlü MTV müzik ödülleri, düzenlenen törenle sahiplerini buldu. 
     En iyi erkek sanatçı ödülüne İngiliz Robbie Willams ile en iyi kadın ödülüne Jennifer Lopez'in layık görüldüğü törende, Afganistan'a düzenlenen operasyonun gündeme gelmesi dikkat çekti. 
     Gorillaz grubu üyesi Damon Albarn, müzik ödüllerinin dağıtıldığı törende, Afganistan'daki gelişmelere değinerek, ABD'den, bölgeye düzenlediği harekata son vermesini istedi. 
     Albarn, üzerinde, anti-nükleer hareketi temsil eden beyaz sembol bulunan tişörtünü işaret etti ve ''Bu sembole iyi bakın. Dünyanın en fakir ülkelerini bombalamak yanlış'' dedi. 
     Törende, rap-rock tarzında müzik yapan ABD'nin ''Limp Bizkit'' grubu 3 ödüle birden sahip olurken, İngiliz Craig David en iyi R B ve İngiliz ve İrlanda'nın en iyi performansı dallarında 2 ödüle layık görüldü. 
     Daha önce Faithless grubunda vokal yapan Dido, en iyi yeni performans ödülünü alırken, Eminem en iyi Hip Hop, Blink 182 en iyi Rock grubu seçildi. 
     En iyi pop performansı ödülü ise ABD'li Anastacia'ya verildi. 
     MTV müzik ödülleri töreni, 129 ülke televizyonunda canlı gösterildi. 
     






</TEXT>
</DOC>
