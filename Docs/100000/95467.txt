<DOC>
<DOCNO> 95467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/13/yasam/ayas.html </URL>
<DATE> 2002/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk tipi iltica 
</HEADLINE>
<TEXT>

İtalya’nın Brindisi limanı güvenlik görevlileri, şüphe üzerine açtırdıkları bavuldan iki büklüm bir Türk mülteci çıkınca neye uğradıklarını şaşırdı 
     Neredeyse her gün gazete ve televizyonlarda batıya iltica ederken sınırlarda yakalanan birilerinin haberlerine rastlıyoruz. Mültecilerin çoğu kamyon kasasına gizlenmeyi, gemilere yüklenen konteynerları ya da küçük balıkçı teknelerini tercih ediyorlar. 
     İşte bir Türk, iltica yöntemleri konusunda yeni bir yönteme imza attı. İtalya’nın güneyindeki Brindisi limanında bir kadının bavulunu açtıran güvenlik görevlileri bavulun içinden bir erkek çıkınca neye uğradıklarını şaşırdılar. İtalyan haber ajansları, Brindisi limanına gelen feribottan yolcu olarak inen Belçikalı bir kadının elindeki bavuldan şüphelenen güvenlik görevlilerinin valizi açtıklarını ve içerisinden bir Türk’ün çıktığını duyurdu. 
     
     Bu bir ilk... 
     23 yaşındaki Cindy Quidouce adlı kadının ismi açıklanmayan mülteci Türk ile birlikte gözaltına alındığı belirtilirken kaçağın İzmir’den feribota bindiği açıklandı. Onlarca mülteciyi yakalayan Brindisi limanı yetkilileri ilk kez bu yoldan kaçak giriş tespit edildiğini belirtti. 
     



 YAŞAM 




















</TEXT>
</DOC>
