<DOC>
<DOCNO> 98038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/26/dunya/dun02.html </URL>
<DATE> 2002/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kongre’nin soytarısı’ ihraç edildi 
</HEADLINE>
<TEXT>

     YASEMİN ÇONGAR Washington 

     Amerikan siyasetinin en renkli simalarından olan, sıra dışı saç modeli ve bol küfürlü konuşmaları ile Temsilciler Meclisi’ndeki bütün diğer üyelerden ayrılan, Demokratik Partili olmasına rağmen hep Cumhuriyetçiler ile aynı yönde oy kullanan ve yıllardır Kongre’de yaptığı bir dakikalık gündem dışı konuşmaların tümünü, eski Uzay Yolu dizisinde Kaptan Kirk’ün sık sık kullandığı "Işınla beni, Scottie" sözü ile bitirmesiyle tanınan James Traficant, görevinden ihraç edildi. 
     Temsilciler Meclisi, 18 yılda dokuz kez üst üste seçim kazanan üyesini, oylamayla üyelikten çıkardı. Karara, eski bir kasaba şerifi olan Traficant’ın, on ayrı yolsuzluk, rüşvet ve vurgunculuk suçundan hüküm giymesi neden oldu. Temsilciler Meclisi’nin 420 üyesi ihraç yönünde oy kullanırken, dokuz üye çekimser, bir üye de ihraca karşı tavır aldı. İhraca karşı çıkan tek üyenin, esrarengiz biçimde öldürülen Chandra Levy adlı genç kadınla ilişkisi ortaya çıkınca ön seçimleri kaybeden ve kasımda görevine veda edecek olan "skandal politikacı" Gary Condit olması dikkat çekti. 
     61 yaşındaki eski Ohio temsilcisi Traficant, şimdi hapse girmeye hazırlanıyor. Ancak kasımdaki seçimlere "bağımsız aday" olarak katılacağını belirterek, "Bakarsınız, parmaklıklar arkasından bile Kongre’ye yeniden seçilebilirim" diyor. 
     



 DÜNYA 












</TEXT>
</DOC>
