<DOC>
<DOCNO> 82002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/04/spor/spo02.html </URL>
<DATE> 2002/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Tek pürüz Serhat 
</HEADLINE>
<TEXT>

     YALÇIN TÜRK 

     Sorun çıkardı 
     FENERBAHÇE’DE sözleşmesi biten futbolcularla yapılan ilk görüşmelerde olumlu adımlar atıldığı ancak bir tek Serhat’ın sorun çıkardığı belirtildi. İç transferi firesiz tamamlamak isteyen Sarı - Lacivertli yönetim, oyuncuların nabızlarını yoklarken sadece genç golcüde takıldı. Yönetici Murat Özaydınlı, "Bütün oyuncuların kalacağını tahmin ediyorum. Sadece Serhat bize menajerinin geleceğini söyledi. Yalnız bu oyuncuda sorun yaşayabiliriz" diye konuştu. 
     
     Abdullah beklemede 
     TEKNİK Direktör Lorant’ın son haftalarda forma vermediği Abdullah’ın da takımda kalmak istediği ve yönetimin şartlarına "evet" dediği bildirildi. Ancak tecrübeli futbolcu imza atmadan önce Alman hoca ile bir görüşme yapacak ve kendisiyle ilgili düşüncelerini öğrenecek. Abdullah’ın, Lorant’tan yeşil ışık alamaması halinde takımdan ayrılmayı planladığı öğrenildi. Tecrübeli futbolcu ile Beşiktaş’ın ilgilendiği de belirtildi. 
     
Lazetic’e Beşiktaş kancası      LORANT’IN gözden çıkardığı Lazetic’e, Beşiktaş’tan teklif geldi. Yugoslav futbolcunun menajeri Saffet Sancaklı da transferi doğrularken, Siyah - Beyazlı takımın, Fenerbahçe yönetimine resmi başvuruda bulunmasının beklendiği belirtildi. Lazetic’e Kocaelispor’un da talip olduğu belirtilirken, Sarı - Lacivertli oyuncu askerlik işlemleri için izin alarak ülkesine gitti. 
     
Ortega seferi      YÖNETİCİ Ali Yıldırım, Arjantinli yıldızın transferini bitirmek için dün İtalya’ya gitti. Parma Kulübü ile masaya oturacak olan Yıldırım, Ortega’nın bonservis ücretini çözmeye çalışacak. Ali Yıldırım ayrıca, Andersson, Rapajc ve Mirkoviç’in eski kulüpleri ile de görüşerek bu üç futbolcunun bonservis bedelleri için yeni bir ödeme takvimi yapacak. Ümit Davala’nın kulübü Milan’la da temasa geçip, bu futbolcuyu almanın yollarını araştıracak. 
     WASHINGTON için 5 milyon dolar bonservis ücreti isteyen Ponte Preta’ya üç milyon dolar öneren Aziz Yıldırım gelecek cevabı beklemeye başladı. Fenerbahçe ayrıca Atletico Pr’nin santforu Kleber’e de kancayı taktı. 26 yaşındaki golcü futbolcunun çok kuvvetli olması ve özellikle kalabalık defanslar arasındaki etkinliği nedeniyle gündeme alındığı belirtildi. Washington’un transferi gerçekleşmezse ibre bu futbolcuya dönecek. 
     
"O ne gördü ki"Mustafa Denizli, kendisini eleştiren Lorant için, "Lafazanlık yapıyor. Hiç Şampiyonlar Ligi heyecanını yaşamış mı " dedi 
     SARI - Lacivertli takımın eski çalıştıcısı Mustafa Denizli önceki gün katıldığı bir televizyon programında Teknik Direktör Lorant’ın eleştirilerine cevap verdi. Tecrübeli hoca, "Şampiyonlar Ligi’nde sıfır puan alsaydım, istifa ederdim" diyen Alman hoca için "Önce bir Şampiyonlar Ligi heyecanını yaşasın. Kariyerinde böyle bir başarı daha yok. Sadece lafazanlık yapıyor. Lorant, Lorantlığını gösteriyor işte" yorumunu yaptı. 
     KENDİ kariyerinin zaferlerle dolu olduğunu kaydeden Denizli, "Lorant bunların hiçbirini ne yazık ki göremedi. Kötü düşünen kötü olur. Ben kimse için kötü düşünmedim" dedi. Mustafa Denizli, Lucescu’nun yerine Fatih Terim’in getirileceği yolundaki haberleri ise "Kimse hedef küçültmek için takımda operasyon yapmaz. Sorumluluğu üzerine alan yöneticilerin kararına saygı duymak lazım" diye değerlendirdi. 
     
Özdemir’den garanti      İKİNCİ Başkan Nihat Özdemir, Fenerbahçe tarihinin en güçlü kadrosunu kurmaya çalıştıklarını söyledi. Özdemir, "Bu konuda hem yurt içinde, hem de yurt dışında çalışmalar devam ediyor. Geçen sene Şampiyonlar Ligi’ndeki başarısızlığı ve lig şampiyonluğunu kaçırmamızı yeni sezonda mutlaka telafi edeceğiz. Bunun için de ne gerekiyorsa yapılacak" ifadelerini kullandı. 
     
Kuruluş kutlandı      FENERBAHÇELİLER, Atatürk’ün kulübe ziyareti tarihi olan ve kuruluş günleri olarak kabul ettikleri 3 Mayıs’ı dün törenlerle kutladılar. Ata’nın ziyaretinin 84. yılı için sabah kulüpte bir anma toplantısı düzenlendi. Atatürk heykeline çelenk konulmasından sonra söz alan Uğur Dündar, "Büyük Ata’mız Galatasaraylılar’ında katıldığı bir toplantıda Fenerbahçeli olduğunu açıklamıştır. tarihi belgelerde bu vardır" dedi. 
     AKŞAM ise Dolmabahçe Sarayı’nda Sarı Zeybek defilesi yapıldı. Altyapı Derneği tarafından düzenlenen ve Atatürk’ün giydiği kostümlerden hazırlanan defilenin geliri, Fenerbahçe Altyapısı için kullanılacak. Modacı Faruk Saraç’ın hazırladığı defilede 435 parça giysi kullanıldı. Defileye çok sayıda davetli katıldı. Bu arada bugünkü maç öncesi Hande Yener ve Athena taraftarlara konser verecek. 
     
Çıtal’a son görev      ANİ ölümü ile tüm Fenerbahçe camiasını üzüntüye boğan Günay Çıtal’ın cenazesi dün defnedildi. Teşvikiye Camii’ndeki cenaze namazına çok sayıda kongre üyesinin yanı sıra 2. Başkan Nihat Özdemir de katıldı. Çıtal’ın Fenerbahçe bayrağına sarılı naşı gözyaşları içinde uğurlandı, Kemerburgaz Mezarlığı’ndaki aile kabristanında toprağa verildi. 
     



 SPOR 




























</TEXT>
</DOC>
