<DOC>
<DOCNO> 94490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/son/sontur19.html </URL>
<DATE> 2002/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP'de toplantı bitti... Açıklamayı yine Emrehan Halıcı yaptı 
</HEADLINE>
<TEXT>

     DSP Grup Başkanvekili Emrehan Halıcı, 83 milletvekilinin katıldığı toplantıda milletvekillerinin DSP ve Ecevitlere yönelik kampanyaya karşı tepkilerini dile getirdiklerini bildirdi. 
     DSP milletvekillerinin Genel Başkan Yardımcısı Rahşan Ecevit başkanlığında gerçekleştirdikleri toplantı, 45 dakika sürdü. Sandalye bulunmayan ve arızadan dolayı elektrikleri kesilen Parti Meclisi barakasında milletvekilleri Rahşan Ecevit'i toplantı boyunca ayakta dinlediler. 
     Toplantıdan sonra Rahşan Ecevit ile birlikte basın mensuplarının bulunduğu bölüme gelen DSP Grup Başkanvekili Emrehan Halıcı bir açıklama yaptı. Halıcı, toplantının milletvekillerinden gelen istek üzerine düzenlendiğini bildirdi. Halıcı, "Bu toplantıda son zamanlarda hepimizi üzen kampanyalara karşı tepkilerimizi dile getirdik" dedi. 
     Milletvekillerinin daha önceki toplantılarda tepkilerini seslendirdiklerini söyleyen Emrehan Halıcı, bugün tepkileri toplu halde değerlendirme şansını bulduklarını kaydetti. 
     Türkiye'nin gündemindeki konuları da değerlendirdiklerini söyleyen Halıcı, "Partimizin birlik, bütünlük içinde tek bir yürek, tek bir ses halinde, demokratik sol kültür çerçevesinde Türkiyemizi daha mutlu, daha güçlü yarınlara taşımak için el birliğiyle çalışacağımız konusunda bir kez daha kararlılığımızı ifade etme şansı bulduk" diye konuştu. 
     MHP Lideri Devlet Bahçeli'nin erken seçim önerisi konusunda nasıl bir karar aldıklarının sorulması üzerine Halıcı, "Başbakanımız Sayın Ecevit daha önce açıkladı. Biz bir erken seçim düşümüyoruz. Seçimlerin normal zamanında yapılmasının gerekliliğine inanıyoruz. Aslında Türkiye'de bunu bekliyor, ekonomik açıdan da siyasal açıdan da bir istikrar gerekiyor" dedi. 
     Ekonomik program ve Avrupa Birliği için yapılması gereken ulusal programın gündemde bulunduğunu hatırlatan Emrehan Halıcı, şöyle dedi 
     "Bunlar varken herhangi bir erken seçimden bahsetmek doğru değil. Ancak maalesef çeşitli senaryolar, çeşitli modeller üretilmek isteniyor. Başbakanımızın çekilmesi ile ilgili hükümetteki değişikliklerle ilgili bir takım ortaya atılan senaryolara karşı bu bir tepkidir. Sayın Bahçeli böyle bir şey varsa bu siyasi belirsizn ortadan kaldırılmasının yolunu meşru zemin olan parlamentoda bir seçim yapılması gereğini ortaya koymuştur. Bu bir erken seçim çağrısı değil, biz öyle değerlendiriyoruz" Emrehan Halıcı, "Parti içi bölünme söz konusu mu " sorusuna, "Böyle bir şey yoktur. Zaten bugünkü toplantımızda bunun olmadığının bir göstergesidir" karşılığını verdi. 
     Bir süre önce Ecevit'e karşı deklarasyon açıklayan "9'lar"ın yanısıra toplantıya katılmayan isimler arasında Gaziantep milletvekili Ali Ilıksoy, Kültür Bakanı İstemihan Talay, Dıişleri Bakanı İsmail Cem, Devlet Bakanı Hasan Gemici, Devlet Bakanı Recep Önal, Milli Eğitim Bakanı Metin Bostancıoğlu yer aldı. Devlet Bakanı Başbakan Yardımcısı Hüsamettin Özkan da toplantıda bulunmadı. 
     





</TEXT>
</DOC>
