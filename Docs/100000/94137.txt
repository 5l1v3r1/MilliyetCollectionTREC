<DOC>
<DOCNO> 94137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/06/son/sonspo15.html </URL>
<DATE> 2002/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'nin yeni transferi Washington İstanbul'da.. 
</HEADLINE>
<TEXT>

     Fenerbahçe'nin uzun süredir beklediği Brezilyalı oyuncusu Washington nihayet bugün İstanbul'a geldi. 
     Washington, Atatürk Havalimanı'nda kalabalık bir basın mensubu tarafından karşılandı. Brezilyalı oyuncu havalimanı çıkışında gazetecilerin sorularını yanıtladı. Bazı parasal sorunlar nedeniyle İstanbul'a geç gelmek zorunda kaldığını belirten Brezilyalı futbolcu, ''Para hesabıma geç yattığı için, eski kulübümle olan fesihnameyi imzalamam otomatik olarak gecikti. Bu konuda üzgünüm'' dedi. 
     Washington, Ortega'nın Fenerbahçe'ye transferiyle ilgili sorulara, ''Ortega iyi bir oyuncu. Fenerbahçe Onu transfer etmekle büyük bir iş yaptı. Fenerbahçe'ye büyük yararı olacağını ve Onunla iyi anlaşacağımızı umuyorum. Fenerbahçe'nin hedeflediği amaçlara ulaşabilmesi için elimden geleni yapacağıma söz veriyorum'' diye yanıt verdi. 
     ''İstanbul'a gelirken bütün sorunlarınızı geride bıraktınız mı '' şeklindeki bir soru üzerine Washington, ''Şu anda kafamda hiçbir sorun yok' dedi. 
     Yeni sezonla ilgili olarak da Brezilyalı futbolcu şunları söyledi 
     ''Türkiye Ligi'ni çok iyi tanımıyorum. Bu yüzden de fazla birşey söylemek istemiyorum. Ama en azından şunu söyleyebilirim, Fenerbahçe'de olduğum sürece yapabileceğimin en iyisini gerçekleştirmeye çalışacağım. Kendi performansımla Fenerbahçe'yi şampiyonluğa taşımak için herşeyi yapacağım.'' Washington, Brezilya Milli Takımı'nda forma giyen ve Fenerbahçe'nin transfer gündeminde olan Gilberto Silva'nın iyi bir futbolcu olduğunu ve transfer edilmesini desteklediğini sözlerine ekledi. 
     





</TEXT>
</DOC>
