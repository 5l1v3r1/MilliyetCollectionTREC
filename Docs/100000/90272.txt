<DOC>
<DOCNO> 90272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/17/spor/yurundul.html </URL>
<DATE> 2002/06/17/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Herşey olabiliyor 
</HEADLINE>
<TEXT>

     Dün Suwon’da oynanan ikinci tur maçı zorlu bir mücadeleye sahne oldu. İspanya erken skor avantajı yakaladı. İrlanda mecburen riskli oyuna geçince saha içi ortamı tam İspanya’nın istediği şekle döndü. Çizgi defans uygulayan İrlanda’nın ortadaki iki ağır oyuncusunun arkasına sarkmak görünürde kolaydı. Ama İspanya çok sprinter isimlerine rağmen bu avantajı değerlendiremedi. Kopuk kopuk yaptığı ataklarda çok fazla ofsayta düştü. Ve de tempoyu yüksek tutmadı. 
     İkinci yarı da aynı görüntüde başladı. Ama İrlanda dirençli ve maçı bırakmayan bir takım. Son 25 dakika büyük bir efor ile rakiplerinin üstüne gittiler. Bilhassa oyuna giren uzun boylu Quinn’in yüksek toplarda kaleye sırtı dönük olmasına rağmen yaptığı üst üste asistler İspanya defansının yerleşme düzenini bozdu. Buna bir de sağ kulvarda Duff’ın etkili adam eksilten girişimleri eklenince, İspanya zor anlar yaşadı. 
     Teknik direktör Camacho da yanlış değişiklikler yaptı. İrlanda kritik anda kazandığı penaltıyı kaçırdı. Ama son dakikaya kadar da yapıları itibarıyla maçı bırakmadılar. 90. dakika oynanırken Kaptan Hierro’nun deneyimine hiç yakışmayan gereksiz penaltısı skoru dengeledi. 
     Üç oyuncu değişikliği hakkını kullanan İspanya, Albelda’nın sakatlanıp çıkmasıyla son 30 dakikayı 10 kişi sürdürmek zorunda kaldı. Ayrıca moral avantajı da tamamen İrlanda’ya geçmişti. Bu sefer de aynı İspanya gibi İrlanda elverişli ortamdan yararlanamadı. Ve penaltılardan kazançlı çıkan takım İspanya oldu. 
     Bu maç bir kere daha gösterdi ki, 2002 Dünya Kupası’nda her şey olabiliyor. Az kalsın İspanya da elenen güçlü takımlar kervanına katılıyordu. 
     
     



 SPOR 
































</TEXT>
</DOC>
