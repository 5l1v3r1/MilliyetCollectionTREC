<DOC>
<DOCNO> 71130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/06/son/soneko15.html </URL>
<DATE> 2002/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Chibber "Türkiye borç dışı yabancı sermaye imkanı bulmalı" 
</HEADLINE>
<TEXT>

     Dünya Bankası Türkiye Direktörü Ajay Chhibber, Türkiye'de daha fazla borçlanma imkanı bulunmadığını belirterek, ''Türkiye, önümüzdeki 10 yılda her yıl yüzde 5 büyümeyi ve enflasyonu düşürmeyi istiyorsa borç dışı yabancı sermaye imkanı bulmalıdır'' dedi. 
     Devlet Bakanı Kemal Derviş ve takımının makro istikrarı sağlamak için iyi iş yaptığını belirten Chhibber, makro istikrarın büyümek için gerekli ama yeterli olmadığını, bu nedenle bu yıl ilave adımlar atılması gerektiğini söyledi. 
     Stratejik Teknik Ekonomik Araştırmalar Merkezi STEAM tarafından düzenlenen ''Yabancı Sermaye Arenası''nın açılışında konuşan Chhibber, konuştuğu kürsünün arkasında yer alan ve parmağını ağzına götürmüş bebek resmine bakarak, bu çocuğun Türkiye'nin geleceğini temsil ettiğini ve çocuğun yüzünde kendilerine tedirgin bakan bir ifade bulunduğunu dile getirdi. 
     Chhibber, kendisinin çocukluk yıllarında Hindistan'da dağlık bir bölgede yaşadığını ve orada Yeti adında hayali kar adamından bahsedildiğini belirterek, ''İnsanlar bunun resmini çizmeye başladılar. Korkunç canavar gibi çizdiler. Doğrudan yabancı sermaye de kar adam Yeti gibi bir şeye benzemeye başladı. Kimse görmüş değil'' dedi. 
     Daha ciddi olmanın zamanının geldiğini söyleyen Chhibber, Türkiye'de doğrudan yabancı yatırımlarının artmasının ekonomiye ve vatandaşlara yararlı olacağını kaydetti. 
     ''Türkiye, AB ile yapmış olduğu Gümrük Birliği Anlaşması ile daha fazla doğrudan yabancı sermayeyi çekmeliydi ama bu gerçekleşmedi'' diyen Chhibber, önümüzdeki 10 yılda Türkiye'nin yüksek borç sermayesi ile hem enflasyonu hem büyümeyi kontrol altına alamayacağını, makro ekonomik programın orta vadede başarılı olamayacağını, direkt yabancı sermayeye ihtiyaç bulunduğunu belirtti. 
     1980 ve 1990'lı yıllardaki ekonomik modelin artık geçerliliğini 
     kaybettiğini, enflasyonist finansman kaynaklarıyla Türkiye'nin büyümeyi yakalayamayacağını söyleyen Chhibber, Türkiye'nin 1990'lı yıllarda yabancı sermayeden faydalanma imkanı bulunmadığı için, yatırımlara iç finansman ve enflasyon finansmanı kullanılarak kaynak bulunmaya çalışıldığını ve bunun da sistemi dengesiz hale getirdiğini anlattı. 
     
     Yabancı sermaye ihtiyacı... 
     Türkiye'de daha fazla borçlanma imkanı olmadığını belirten Chhibber, şunları kaydetti 
     ''Türkiye önümüzdeki 10 yılda yıllık yüzde 5 büyümeyi ve enflasyonu düşürmeyi istiyorsa, borç dışı yabancı sermaye imkanı bulmalıdır. Türkiye GSYİH'sinin yüzde 3'ü kadar bir yabancı sermayeye ihtiyaç duyuyor. Türkiye her sene 5-6 milyar dolar yabancı sermaye çekecek ki yıllık yüzde 5 büyüme yakalansın.'' Türkiye'nin altyapısını ve yabancı sermaye teşvik sistemini düzeltmesi gerektiğini belirten Chhibber, ''Artık yabancı yatırımlar Türk ekonomik programına bir ilave değil, ekonomik programın temeli haline geldi. Hayati önem taşıyor'' dedi. 
     Yabancılara imtiyaz ve teşvik verilmesinin söz konusu olmadığını, tüm yatırımcılar için yatırım ortamını iyileştirmenin önemli olduğunu vurgulayan Ajay Chhibber, özel teşviklerde Türkiye'nin lehine olmayan sonuçlar doğabileceğine dikkat çekti. 
     Chhibber, şunları kaydetti 
     ''Enerji sektöründe geçmişte yabancı ve yerli yatırımları cezbetmek için yüksek maliyetler ödemek zorunda kalınmıştır. Enerji sektöründe 10 milyar dolarlık borç yükü ortaya çıktı. Bu fatura halk ve iş dünyası tarafından ödenecek.'' Yeni elektrik yasasının, yüksek kaliteli yabancı yerel yatırımları çekecek şekilde hazırlandığına işaret eden Chhibber, yabancı yatırımların direkt olarak geleceğini söyledi. 
     Türkiye'nin büyümesinin kaliteli yabancı yatırımları çekmesiyle mümkün olacağını belirten Chhibber, ''Enerji çok önemli. Her sektöre tek tek bakmamız lazım. Yeni enerji yasası, Türkiye'ye yabancı sermaye çekecektir'' dedi. 
     Dünya Bankası'nın enerji yasasının çerçevesinin oluşturulması için 20 milyon dolar kaynak ayırdığını ve çaba sarfettiğini belirten 
     Chhibber, Türkiye'nin 2010 yılında ihracatını 50 milyar dolara çıkarmayı hedeflediğinşılabileceğini söyledi. 
     Chhibber, Türkiye'nin ihracat teknolojisini geliştirmesi ve daha kaliteli ürünlere yönelmesi gerektiğini bildirdi. 
     
     Bürokrasi basitleştirilmeli 
     Dünya Bankası'nın ihracatı geliştirmek için de 250 milyon dolar fon ayırdığına işaret eden Chhibber, Türkiye'nin bugün direkt yabancı yatırım konusunda eskiye oranla daha fazla önem verdiğini gördüklerini kaydetti. Yeni yasanın hazırlandığını, tahkimin kabul edildiğini hatırlatan Chhibber, ''Türkiye bürokrasi, mevzuatı basitleştirme yolunda kararlı adımlar atmalıdır'' diye konuştu. 
     Bütün bunların yapılması halinde yıllık 5-6 milyar dolar yabancı sermayenin Türkiye'ye gelebileceğini belirten Chhibber, ekonomik program içinde bunun hayati önem taşıdığını, önemli teşvikler verilmeden yatırım ortamı düzeltilerek bunun sağlanabileceğini vurguladı. 
     Chhiber, konuşmasının sonunda tekrar kürsünün arkasında yer alan bebek resmine işaret ederek, ''2003 yılında 3. STEAM konferansında bebek belki de elini ağzından çıkarıp gülümseyecektir'' dedi. 
     
     "Derviş ve takımı iyi iş yaptı" 
     Konuşmasının ardından gazetecilerin sorularını yanıtlayan Chhibber, Türkiye'nin yabancı sermayeyi nasıl çekebileceğinin yönündeki soru üzerine, kuralların tüm sermaye için aynı olması gerektiğini, bunun da ekonomik programın yürümesi anlamına geldiğini söyledi. 
     Ekonomik programın ilk yılında iyi uygulandığını bildiren Chhibber, ''Derviş ve takımı makro istikrarı sağlamak için iyi iş yaptı. Makro istikrar büyümek için gerekli ama yeterli değil. Bu nedenle bu yıl ilave adımlar atılmalıdır'' diye konuştu. 
     Enerji piyasasına ilişkin bir soru üzerine de, düzenleme kurulunun BDDK gibi işler hale getirilmesi, devlet garantisi dışında yeni bir elektrik piyasası modelinin oluşturulması gerektiğini vurguladı. 
     Toplantıya, Devlet Bakanı ve Başbakan Yardımcısı Mesut Yılmaz da bir mesaj gönderdi. 
     






</TEXT>
</DOC>
