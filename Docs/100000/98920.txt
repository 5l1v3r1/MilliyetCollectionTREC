<DOC>
<DOCNO> 98920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/son/sonspo09.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor, futbolcularına iki gün izin verdi... 
</HEADLINE>
<TEXT>

     Avusturya kampını tamamlayarak dün kente dönen Gaziantepspor'da futbolculara 2 gün izin verildi. 
     Profesyonel Futbol Şube Sorumlusu Asım Atmaz, 10 günlük kamp çalışması sırasında yaptıkları hazırlık karşılaşmalarında çok başarılı bir performans sergilediklerini söyledi. 
     Gaziantepspor'un ilk kez yurtdışında kamp yaptığını, organizasyon ve çalışma ortamının mükemmel oluşu nedeniyle oyuncuların performanslarının arttığını anlatan Atmaz, ''Hazırlık karşılaşmalarını, ülkelerindeki liglerde zirveye oynayan takımlarla yaptık ve aldığımız başarılı sonuçlar beni sezon öncesinde hayli umutlandırdı'' dedi. 
     Teknik direktör Gigi Multescu'nun kadroyu şekillendirmeye başladığını kaydeden Atmaz, şöyle devam etti 
     ''Gaziantepspor bu sezon da gelecek vaat eden gençlere yatırım yapma geleneğini bozmadı. Geçtiğimiz yıl başarılı olmuş kadroyu hemen hemen koruduk, yeni transferler yaptık. Takım lige kadar bütün sorunlarını çözer ve iddialı olarak sezona başlar. 
     Bence şu an için yeni transfere gerek yok. Ama futbolda her an her şey olabilir. Sakatlık ya da gitmek isteyen olur. Biz de o zaman harekete geçer ve gerekeni yaparız. Transferi şimdilik düşünmüyoruz. Orta saha için Şevki, Ömer, Ali Cemal gibi oyuncularımız var.'' Bu arada, Avusturya kampında denenen Borussia Dortmund'un Bosnalı oyuncusu Sead Kapetanoviç ile birlikte denenen iki Rumen oyuncunun teknik kadro tarafından beğenilmediği ve gönderildiği bildirildi. 
     Gaziantepspor, iki günlük iznin ardından ilk çalışmasını perşembe günü yapacak ve 3 Ağustos'ta Kamil Ocak Stadı'nda Büyükşehir Belediyespor ve GASKİSpor ile birlikte sezonu açacak. 
     





</TEXT>
</DOC>
