<DOC>
<DOCNO> 92193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/26/son/sondun23.html </URL>
<DATE> 2002/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan'da yakalanan DHKP-C üyesi serbest bırakıldı 
</HEADLINE>
<TEXT>

     Yunanistan'ın başkenti Atina'da, Türkiye'de bir polis memurunu öldürmekten idama mahkum edildiği belirtilen ve önceki gün yakalandığı Yunan Özel Star Televizyonu tarafından dün duyurulan yasadışı Dev-Sol örgütü üyesi Mehmet Gürsoy'un serbest bırakıldığı bildirildi. 
     Atina'da yayımlanan Elefterotipiya gazetesi, Gürsoy'un polis tarafından 24 saat gözaltında tutulduktan sonra ''hukuk çevreleri ve mülteci örgütlerinin'' devreye girmeleriyle serbest bırakıldığını yazdı. 
     Elefterotipiya, ''Avrupa'da kabul görmüş sol örgüt yöneticilerinden birisi olduğunu'' belirttiği Mehmet Gürsoy'un, terör örgütü DHKP-C yöneticilerinden olduğunu yazdı. Gazete, 7 yıldır Atina'da yaşayan Mehmet Gürsoy'un, bir konfeksiyon mağazası işlettiğini ve yasal bir göçmenle evli olduğunu bildirdi. 
     Türkiye'nin, İnterpol aracılığıyla aranan 350 kişilik listesi bulunduğunu belirten Elefterotipiya, ''Türkiye'nin bu listedekileri ele geçirebilmesi için siyasal sığınma hakkının ortadan kalkmış olması gerekir'' ifadesini kullandı. 
     Elefterotipiya, haberinde, Gürsoy'un İstanbul'da 2 polis memurunun şehit edilmesi olayına karıştığını ve ''ölümden son anda kurtulduğunu'' yazdı. 
     Yunanistan Özel Star Televizyonu, dün Gürsoy'un Yunanistan'da yasayla belirlenen kapanış saatine uymadığı gerekçesiyle kentin Omonia meydanındaki konfeksiyon mağazasına gelen polisçe, şans eseri İnterpol tarafından arandığı fark edilerek yakalandığını duyurmuştu. 
     Star, Gürsoy'un 1994 yılı Ekim ayında bir polis memurunu öldürmek suçundan idam cezasına çarptırıldığını da kaydetmişti. 
     





</TEXT>
</DOC>
