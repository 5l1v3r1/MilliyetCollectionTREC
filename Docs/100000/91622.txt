<DOC>
<DOCNO> 91622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/23/son/sontur07.html </URL>
<DATE> 2002/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Mutluluk çubuğu Viagra'ya yenik düştü... 
</HEADLINE>
<TEXT>

     Cinsel güçsüzlüğün ''mucize ilacı'' Viagra çıktığından bu yana, ''mutluluk çubuğu'' olarak da bilinen silikon protezleri taktıranların sayısının azaldığı bildirildi. 
     Ankara Üniversitesi Tıp Fakültesi Plastik ve Rekonstrüktif Cerrahi Anabilim Dalı Öğretim Üyesi Prof. Dr. Mustafa Rıza Özbek, iktidarsızlığın tedavi yöntemlerinden biri olan mutluluk çubuğu hakkında bilgi verdi. 
     İktidarsızlığın, son yıllardaki gelişmelerle büyük oranda tedavi edilebilir hale geldiğini belirten Prof. Dr. Özbek, halk arasında ''mutluluk çubuğu'' denilen penis protezlerinin, önceleri bu alandaki önemli gelişmelerden biri olduğunu söyledi. 
     Prof. Dr. Özbek, penisin kan dolması gereken yerine yerleştirilen protez çubuğun, ilişkiye girmeye imkan sağladığı için üremeyi olumlu yönde etkilediğini anlattı. 
     Daha çok orta yaş ve üzerindeki hastaların tercih ettiği bu yöntemin, artık çok fazla talep görmediğini söyleyen Prof. Dr. Özbek, ''Viagra'nın keşfedilmesiyle mutluluk çubuğu taktırmak için bize başvuranların sayısında ciddi oranda azalma var. Cerrahi tedavi yerine hapın kullanımı, insanlara daha kolay geliyor'' diye konuştu. 
     İktidarsızlık sorunu yaşayan erkeklerin çekindiklerini, mutluluk çubuğu taktıran erkeklerin de genellikle bu operasyonu geçirdiklerini saklamak istediklerini ifade eden Prof. Dr. Özbek, sorunun tedavisi için çekinilmemesi gerektiğini kaydetti. 
     





</TEXT>
</DOC>
