<DOC>
<DOCNO> 98640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/29/son/sondun07.html </URL>
<DATE> 2002/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ürdün Kralı "Irak'a saldırı Pandora'nın kutusunu açar..." 
</HEADLINE>
<TEXT>

     Ürdün Kralı Abdullah, ABD'nin Irak'a yönelik bir harekatının ''Ortadoğu'da Pandora'nın Kutusu'nu açacağını'' söyledi. 
     Kral Abdullah, İngiltere'de yayımlanan The Times gazetesine yaptığı açıklamada, ABD'ye, İsrail-Filistin sorunu çözülmeden, Irak'a karşı her türlü müdahaleden kaçınması çağrısında bulundu. 
     Ürdün Kralı, İsrail-Filistin görüşmelerinin yeniden başlatılamaması halinde, ABD'nin Irak'a müdahalesinin ''Pandora'nın Kutusu'nun açılmasına'' yol açacağını söyledi. 
     Abdullah, ABD Başkanı George Bush'a, Irak'a yönelik harekattan yana olan ''Amerikan yönetimindeki şahinlerin'' sözünü dinlememesi çağrısında bulundu. 
     ABD Dışişleri Bakanı Colin Powell'a destek verdiğini kaydeden Abdullah, Powell için, ''Bölgeye barış ve güvenliği getirecek en güçlü silahlarımızdan biri'' nitelemesini kullandı. Abdullah ''Kendisinin Amerikan hükümetinden ayrılmasının çok büyük bir kayıp olacağını'' kaydetti. 
     





</TEXT>
</DOC>
