<DOC>
<DOCNO> 99701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/02/son/sontur28.html </URL>
<DATE> 2002/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni Türkiye Partisi'ne katılımlar sürüyor... 
</HEADLINE>
<TEXT>

     Çankaya Üniversitesi Rektörü, Sayıştay eski başkanı Mehmet Kamil Mutluer, İstanbul Kuyumcular Odası Başkanı Alattin Kameroğlu, Başkanvekili Alper Hazar, Kapalıçarşı Derneği Başkanı Levent Güçer YTP'ye katıldı. Ayrıca, ANAP Çankaya ilçesi Kadın Kolları yöneticilerinden oluşan bir grup da YTP'ye üye oldu. 
     YTP'nin TBMM'deki Grup odasında gerçekleşen katılım töreninde konuşan Genel Başkan İsmail Cem, Yeni Türkiye'nin sözkonusu katılımlarla güçlenerek ve bütünleşerek yoluna devam ettiğini söyledi. 
     Türkiye'nin çözümlerini tek başına siyasetçilerin bulmayacağını ifade eden Cem, bu çözümlerin, siyasetçilerle birlikte bütün toplum kesimi, hocalar, esnaflar, mühendisler ile birlikte oluşturulacağını söyledi. Cem, ''Bizim anlayışımızda siyasetçi her şeyi herkesten iyi bilen kişi değildir. Toplumla birlikte öğrenen, toplumla birlikte çözüm oluşturan ve uygulayan kişidir'' dedi. 
     Esnafın, Türkiye'nin çalışan, üreten kesimi olduğunu vurgulayan Cem, Türkiye'de daha iyisini yapma dinamizmi içinde olan, bunu isteyen tüm kesimlerin destekleyicisi olduklarını söyledi. 
     İsmail Cem, aile, kadın, gençlik ve çocuk konusuna çok önem verdiklerini de belirterek, bu anlamda hanımların YTP ile birlikteliğinin önemini vurguladı. Cem, şöyle konuştu 
     ''Türkiye'yi yeniden yenileştirip, şekillendirme iddiamıza, Atatürk çizgisini bilgi çağına, küreselleşen bir dünyaya olağanca güzelliği ile taşıma iddiamıza elbette kadınlarımızın büyük katkısıyla hep birlikte sahip çıkacağız. Aile ve kadın konusunda bugüne kadar sadece bazı ilkelerden bahsettim. O ilkelerin alt başlıklarından yavaş yavaş söz etmeye başlayacağım ve seçime kadar ki süreçte alt başlıkların detaylarını topluma açıklayacağım.'' 
     





</TEXT>
</DOC>
