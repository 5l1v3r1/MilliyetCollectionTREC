<DOC>
<DOCNO> 66391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/07/son/sondun16.html </URL>
<DATE> 2002/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadınlar kravatları kesti, Alman karnavalı başladı... 
</HEADLINE>
<TEXT>

     Almanya'da Ren nehri kıyısında sıralanan büyük Alman kentlerinde, ''eli makaslı'' Alman kadınlar, kravat keserek, dün başlayan karnaval kapsamında yer alan ''deliler haftası''nın açılışını yaptı. 
     Almanya'nın Mainz, Köln, Bonn ve Düsseldorf gibi büyük kentlerinde her yıl olduğu gibi bu yıl da makyajlı, kılık değiştirmiş binlerce kadın, kendileri gibi kılık değiştirmiş kadın, erkek ya da travesti herkesin tercihen eskimiş rengarenk kravat takıp geldiği bürolara baskın düzenleyerek, saatler 11.11'i gösterdiğinde kravat kesti ve ''deliler haftası''nı başlattı. 
     Ren nehrine kıyısı bulunan kentlerde kimse bürolarına gelecek hafta Çarşamba gününe kadar dönmeyecek. Ren karnavalı, Pazartesi günü Köln'de doruk noktasına ulaşacak ve sokaklar her yıl yaklaşık 1 milyon seyirciyi çeken, biranın su gibi aktığı karnaval geçidine sahne olacak. 
     






</TEXT>
</DOC>
