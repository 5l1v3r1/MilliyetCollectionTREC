<DOC>
<DOCNO> 75116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/son/soneko23.html </URL>
<DATE> 2002/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı "Krizin etkilerinin 2002'de de devam etmesini bekliyoruz" 
</HEADLINE>
<TEXT>

     Sabancı Holding Yönetim Kurulu Başkanı Sakıp Sabancı ve CEO'su Hazım Kantarcı, 2001 yılı Olağan Genel Kurulu'na dair hazırlanan faaliyet raporunda yer alan ortak mesajlarında, krizin etkilerinin bu yıl da devam etmesinin beklendiğini bildirdiler. 
     Geçen yılın ekonomik durgunluğun global boyutta sürdüğü bir yıl olduğu ve dünyanın gelişmiş ülkelerinin bu durgunluktan etkilendiği kaydedilen mesajda, Türkiye'de 2000 yılından itibaren karşılaşılan ekonomik sorunlara değinildi. 
     2001 yılının ilk üç çeyreğine damgasını vuran güvensizlik 
     ortamının, atılan adımlar sayesinde yıl sonuna doğru ortadan kalkmaya başladığının belirtildiği mesajda, ''Ancak, tüketici talebi, tüketicinin güveni ve üretim hacmi henüz istenen seviyelere ulaşamamıştır. Dolayısıyla krizin etkilerinin 2002 yılında da devam etmesi beklenmektedir. Kriz ülkemizdeki diğer grup ve şirketler gibi Topluluğumuzu da etkiledi. Ancak, süratle alınan tedbirler ile Topluluğumuzun krizi en az zararla atlatması başarılmıştır'' denildi. Sabancı Holding Yönetim Kurulu Başkanı Sakıp Sabancı'nın Divan Başkanlığını yaptığı Genel Kurul'da 2001 yılı faaliyet ve hesapları hakkında Yönetim Kurulu ve Denetçi Raporları ile 2001 yılı bilanço ve kar zarar hesapları oylanarak kabul edildi. 2001 yılında yaratılan 139 trilyon 698 milyar 749 milyon liralık karda, yedek akçe düşüldükten sora kalan 114 trilyon 51 milyar 669 milyon 944 bin liralık karın fevkalade yedek akçe olarak ayrılmasına karar verildi. Genel Kurul'da daha sonra, yönetim kurulu üyeleri ve denetçiler şirketin 2001 yılı faaliyetlerinden dolayı ibra edildi. 
     






</TEXT>
</DOC>
