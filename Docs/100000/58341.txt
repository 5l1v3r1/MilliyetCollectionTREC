<DOC>
<DOCNO> 58341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/21/son/sonspo21.html </URL>
<DATE> 2001/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Eren "Sahada çenemi tutamıyorum" 
</HEADLINE>
<TEXT>

     Beşiktaş'ın milli futbolcusu Ali Eren Beşerler, saha içerisinde çenesini biraz tutamadığını da itiraf ederek, bu nedenle çok sarı kart gördüğünü belirtti. 
     Ali Eren, siyah-beyazlı kulüpte bulunmaktan dolayı çocuklar gibi mutlu olduğunu söyledi. 
     Beşiktaş Kulübü'nün resmi internet sitesi ''www.besiktasjk.com''da taraftarların sorularını yanıtlayan Ali Eren, ''Şu an Beşiktaş'ta çocuklar kadar mutluyum desem yeridir. Çünkü arkadaşlık çok güzel. Bir de üst üste galip gelince, mutluluğumuz daha da çok artıyor'' dedi. 
     Taraftarların takımdaki savunma kurgusu hakkındaki sorularını yanıtlayan Ali Eren, şu görüşünü aktardı 
     ''İbrahim bence sol kanatta iyi. Çünkü Ahmet Yıldırım bazılarının düşündüğü gibi ağır değil. Onun arkasında kademeye giriyor sürekli. 
     Ben de Ronaldo ile beraber sağ tarafı kontrol ediyorum. Dimitri de defansta sağ tarafta oynadığı zaman benim kadememe giriyor, Ronaldo'nun kademesine giriyor. Yani herkes birbirinin kademesine giriyor. Bu yüzünden de gol yemiyoruz zaten.'' Savunmada kendisinin veya başkasının oynamasının değil, uyumun önem taşıdığını belirten Ali Eren, şöyle devam etti 
     ''Ama şu an için ben oynuyorum. Formayı da kolay kolay kimseye vermeye niyetim yok. Ama yarın öbür gün başka bir arkadaşımız da olabilir. Ama bizim istediğimiz, Beşiktaş defansının bir ya da iki kişiye bağımlı olmaması. Kim oynarsa oynasın Beşiktaş defansının geçmişteki seneler gibi en az gol yiyen takım olmasını istiyoruz.'' 
     
     "Çenemi tutamıyorum" 
     Ali Eren, saha içerisinde çenesini biraz tutamadığını da itiraf ederek, bu nedenle çok sarı kart gördüğünü belirtti. 
     Bunun böyle sürmesini istemediğini vurgulayan Ali Eren, ''Bu huyumu bir an önce bırakmak zorundayım. Çünkü böyle olunca takıma zarar veriyorum. O zaman da büyük takımda büyük futbolcu olmanın anlamı kalmıyor. Bunun için zaten antrenmanlarda özellikle hiç konuşmamaya çalışıyorum'' dedi. 
     Başarılı futbolcu, saha içinde ise o kadar da agresif olmadığını ileri sürerek, ''Neredeyse 7 senedir kırmızı kart görmedim. Futbol hayatım boyunca da 2 kere penaltı yaptırdım. Bu görüntüye bakarsak, çok sakinim bile diyebiliriz. Sadece biraz hırstan kaynaklanıyor bu. 
     Bunun da bana fazla görmeyin'' ifadelerini kullandı. 
     
     "Nihatsız da şampiyon oluruz" 
     Milli futbolcu, Nihat'ın büyük bir futbolcu olduğunu, ancak bu oyuncunun gitmesi halinde yerini doldurabilecek isimlerin kadroda bulunduğunu ifade etti. 
     Tamer'in de bu arkadaşların başında geldiğini belirten Ali Eren, ''Nihat'a İspanya'daki futbol hayatında başarılar dilerim. Ama Beşiktaş Nihatlı ya da Nihat'sız her zaman büyük bir takım ve şampiyon olacak güçtedir'' dedi. 
     Ali Eren, Ahmet Dursun ile İlhan Mansız'ın çok iyi arkadaş olduğunu vurgulayarak, şöyle devam etti 
     ''İkisi Türkiye'nin en iyi santrforları. Ama bu demek değil ki her maç ikisi de gol atacak. Zannediyorum anlaşmışlar, bir maç o, bir maç diğeri atıyor. Aynı zamanda çok da iyi arkadaşlar, aralarında hiçbir problem yok.'' 
     
     İleri çıkması "yasak" 
     Gençlerbirliği'nde oynarken Fenerbahçe'ye attığı bir golü unutamadığını anlatan Ali Eren, Beşiktaş'ta ileri çıkması ''yasak'' olduğu için, uzun zamandır gol atamadığını belirtti. Ali Eren, ancak tuttuğu santrforların da gol atamadığını, bunun da kendisini sevindirdiğini belirtti. 
     Ali Eren, yurtdışında futbol oynamayı düşünmediğini de kaydederken, A Milli Takım konusunda ise teknik direktör Şenol Güneş'in düşüncesine saygı duyulması gerektiğini anlattı. 
     






</TEXT>
</DOC>
