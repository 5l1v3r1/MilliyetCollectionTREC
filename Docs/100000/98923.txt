<DOC>
<DOCNO> 98923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/son/sonspo12.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Konya Valisi "Formula 1 küçük bile gelir" 
</HEADLINE>
<TEXT>

     Konya Büyükşehir Belediye Başkanı Mustafa Özkafa, Konya'nın altyapısı, coğrafi koşulları ve ekonomik gücüyle kendini kanıtladığını belirterek, Formula 1 yarışlarının hangi kentte yapılacağına bilimsel veriler ışığında önyargısız olarak karar verilmesini istedi. 
     Mustafa Özkafa, her türlü spor aktivitelerine uygun olan Konya'nın Formula 1 yarışları için seçilmesi durumunda, yüzünün akıyla bu görevi verine getireceğine inandığını kaydetti. 
     Otomobil ve Motor Sporları Federasyonu Başkanı Mümtaz Tahincioğlu'nun, ''Formula 1 için Ankara, İstanbul ve Antalya'nın dışındaki illerin hiç şansı yok'' açıklamasını hatırlatan Özkafa, 'Konya, altyapısı, coğrafi şartları ve ekonomik gücüyle ortada. Yarışların nerede yapılacağına önyargıyla verilecek kararların sağlıklı olmayacağını düşünüyorum'' dedi. 
     
     FORMULA 1 KÜÇÜK BİLE GELİR 
     Aday olan iller arasında bilimsel kıyaslamalar ve incelemeler yapmadan erken yapılan açıklamaların büyük yanılgılara neden olabileceğini vurgulayan Özkafa, şunları söyledi 
     ''Son birkaç ay içinde 100 milyon dolarlık sosyal ve kültürel yatırım yaparak temeller atan Konya'ya, Formula 1 yatırımları küçük bile gelir. Örneğin, Antalya ili son 1 ay değil, son 1 yıl içinde ne kadarlık yatırım yapmış merak ediyorum. Diğer illeri rencide etmek istemiyorum ancak büyükşehirler dahil, Konya ile altyapı, yatırım, düz ve geniş arazi konularında yarışacak bir il daha çıkarsa, biz bu iddiamızdan vazgeçmeye hazırız.'' Özkafa, tüm yatırımlar ve aktivitelerin büyükşehirde toplanmasının ortaya çıkardığı sakıncaların her fırsatta dile getirildiğini hatırlatarak, ''İşte Anadolu'yu ekonomik ve sosyal yönden geliştirme fırsatı, buyurun değerlendirin. İstanbul Topkapı Müzesi'nden sonra en fazla yabancı turist çeken Mevlana Müzesi'nin bulunduğu Konya, nasıl ki her yıl milyonlarca turiste başarıyla hizmet veriyorsa, Formula 1 yarışı organizyonun altından da alnının akıyla çıkar'' dedi. 
     
     ''GEREKİRSE 8-10 TANE HİLTON YAPARIZ'' 
     Konya'nın, Formula 1 için eleştirilebilecek tek yönünün 50-60 bin kişinin konaklayabileceği turistik tesisler açığı olduğuna işaret eden Özkafa, sözlerini şöyle şöyle sürdürdü 
     ''Dünya oteller zincirinin bir halkası olan Hilton Oteli, Konya'da 6 ay gibi rekor bir sürede tamamlanarak hizmete açıldı. Hilton örneği kısa sürede şehrin yatak kapasitesinin ne kadar arttırılabileceğini gösteriyor. Gerekiyorsa 8-10 tane Hilton gibi otel yapabiliriz. Daha önümüzde 3 yıl gibi uzun bir süre var.'' Formula 1 yarışlarının nerede yapılmasına karar verecek yetkili herkesi Konya'ya çağıran Özkafa, gerçekçi ve bilimsel değerlendirmeler yapıldığı takdirde Konya'nın bu yarışlar için seçilmesinin önünde hiçbir engel olmadığını sözlerine ekledi. 
     





</TEXT>
</DOC>
