<DOC>
<DOCNO> 61752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/11/son/sondun12.html </URL>
<DATE> 2002/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaron "Arafat taahhütlerini yapmazsa yıllarca Ramallah'ta kalır" 
</HEADLINE>
<TEXT>

     İsrail Başbakanı Ariel Şaron, Filistin lideri Yaser Arafat'ın taahhütlerini yerine getirmemesi halinde, ''yıllar boyunca'' Ramallah kentinde kapalı kalabileceğini söyledi. 
     İsrail basınına göre Şaron, partisi Likud'un Tel Aviv'de düzenlenen toplantısında, Arafat'ın, İsrail'in aradığı Filistinlileri tutuklayana dek, yıllarca sürse de Ramallah'ta kapalı kalacağını belirtti. 
     Bu önlemin kaldırılması için Arafat'ın İsrail Turizm Bakanı Rehavam Zeevi'nin katillerini yakalaması gerektiğini belirten Şaron, İsrail'in ele geçirdiği silah yüklü Karine A gemisinin sorumlularının da yakalanmasını şart koştu. 
     Karine A gemisi, 3 Ocak'ta Kızıldeniz'de 50 ton silahla ele geçirilmişti. İsrail, silahların İran tarafından Filistinlilere gönderildiğini savunuyor. 
     Şaron, ''Ramallah'a yönelik abluka yürürlükte kalacak ve diğer kentlerdeki ablukayı kaldırmak zorunda kalsak bile, Ramallah'a abluka gerektiğinde sıkılaştırılacak'' dedi. 
     Filistinli yetkililerle sadece güvenlik görüşmeleri yapılacağını tekrarlayan Şaron, hükümetin, önümüzdeki günlerde Filistin yönetimine karşı yapılacak ''cezai eylemleri'' incelemek üzere toplanacağını kaydetti. 
     İsrail'de düzenlenen intihar saldırılarının ardından Arafat'ın Ramallah'tan ayrılması engelleniyor. İsrail tankları, Arafat'ın evinin birkaç yüz metre yakınında bulunuyor. 
     






</TEXT>
</DOC>
