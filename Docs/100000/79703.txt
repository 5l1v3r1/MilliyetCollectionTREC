<DOC>
<DOCNO> 79703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/22/spor/spo03.html </URL>
<DATE> 2002/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
"Daha bitmedi" 
</HEADLINE>
<TEXT>

Sarı - Kırmızılı ekibin teknik patronu Lucescu, şampiyonluğun garanti olmadığını vurguladı, yarışın ligin son haftasının son dakikasında noktalanacağını söyledi 
     GALATASARAY Teknik Direktörü Lucescu, "Ne benim için, ne de oyuncularım için henüz lig bitmedi. Şampiyonluk mücadelesi ve lig, son maçın son dakikasında bitecek" diye konuştu. Ankaragücü maçının çok kritik bir sınav olduğunu belirten Rumen hoca, "En zor maçlar hiçbir amacı olmayan takımlara karşı oynanan karşılaşmalardır. Çünkü onlar gevşek ve rahat oynarlar. Bu çok tehlikelidir" açıklamasını yaptı. 
     ANKARAGÜCÜ karşısında geçen yılki hataları yapmadıklarını kaydeden Lucescu, şöyle devam etti "O maçta 30. dakikada on kişi kalmıştık. Çok gol atma arzusuyla da yüklenmiştik. Bu yıl ise en iyi futbolumuzdan birini ortaya koyduk. Egemenliği kurduk, orta sahadan kaptığımız topları çok çabuk atağa dönüştürüp, onları silahlarıyla vurduk. Arif’e yazık oldu, kaçırdığı golleri atsa krallığını ilan edebilirdi". 
     LUCESCU, şampiyonlukta dahi görevden alınacağı söylentilerine, "Bunlarla ilgilenmiyorum. İki yıllık mukavelem var. Buna da güvenmiyorum. 6 Mayıs’ta görüşeceğiz" değerlendirmesini yaptı. Öte yandan ilk golde Emre’nin sevinmesi üzerine herkes son vuruşu kendisinin yaptığını düşündü. Ancak hakem raporuna Burak’ın golü kendi kalesine attığını yazarken, bu futbolcu da bunu onayladı. Emre ise, "Birlikte vurduk" dedi. 
     



 SPOR 

































</TEXT>
</DOC>
