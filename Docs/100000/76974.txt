<DOC>
<DOCNO> 76974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/07/son/sondun15.html </URL>
<DATE> 2002/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika ''AB, İsrail ile ilişkilerini gözden geçirmeli'' 
</HEADLINE>
<TEXT>

     Belçika Başbakan Yardımcısı ve Dışişleri Bakanı Louis Michel, İsrail'in AB yetkililerine Filistin Devlet Başkanı Yaser Arafat ile görüşmelerine izin vermemesi üzerine, AB'nin İsrail ile ticari ilişkilerini yeniden değerlendirmesini istedi. 
     Belçika VRT televizyonuna konuşan Michel, ''Bu bir aşağılamadır'' diyerek, AB için seçeneklerden birinin, İsrail'e AB üyesi ülkelerle tercihli ticaret olanağı sağlayan birlik anlaşmasının yeniden gözden geçirilmesi olduğunu söyledi. 
     Michel, yazılı basında çıkan açıklamalarında da, Ortadoğu'ya gönderilen AB Yüksek Temsilcisi Javier Solana ve İspanya Dışişleri Bakanı Josep Pique'den oluşan AB heyetinin Yaser Arafat ile görüşmesinin engellenmesini, ''AB'nin aşağılanması'' olarak yorumlamıştı. 
     
     Filistin'den ABD'ye kınama 

     Bu arada, Filistin yönetimi, ABD'yi, İsrail'e askerlerini çekmesi için yeterince baskı yapmamakla suçlayarak, kınadı. 
     Filistin haber ajansı VAFA'nın yayımladığı resmi açıklamada, ABD Başkanı George Bush'un dünkü açıklaması, ''Filistinlilere karşı yeni cinayetler işlemesi için İsrail'e yeşil ışık'' olarak değerlendirildi. 
     Bush, açıklamasında, ''Filistinliler derhal ateşkes ilan etmeli, İsrail de gecikmeden çekilmeli'' ifadesini kullanmış ve İsrail Başbakanı Ariel Şaron'un bu çağrıya uymasını beklediğini belirtmişti. 
     






</TEXT>
</DOC>
