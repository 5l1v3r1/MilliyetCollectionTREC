<DOC>
<DOCNO> 65611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/03/ekonomi/eko04.html </URL>
<DATE> 2002/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin saatli bomba 
</HEADLINE>
<TEXT>

Anayasa Mahkemesi'nin bankalardan para çekme limitini iptal etmesi, bankalara hücum korkusu yarattı. Canlanma paketi de askıya alındı 
     EKONOMİ SERVİSİ 

     Arjantin'de Anayasa Mahkemesi'nin nakit para çekimlerine getirilen sınırlamaları aylık bin 500 dolar Anayasa'ya aykırı bularak iptal etmesinin ardından belirsizlik ortamı derinleşiyor. Devlet Başkanı Duhalde'nin mahkemenin kararını eleştirmesi üzerine binlerce Arjantinli yine sokaklara döküldü. Başkanlık Sarayı'nın etrafına toplanan göstericiler paralarını istedi ve politikacıları istifaya davet etti. Bankaların durumunu saatli bombaya benzeten Duhalde ise "Bu bombayı etkisiz hale getirmeliyiz. Aksi halde bütün bankacılık sistemi çökecek" dedi. Duhalde, milyonlarca Arjantinliye tüm birikimlerini kaybedebilecekleri uyarısında bulunurken, bankaların pazartesi ve salı günü kapalı olacağını, ekonomiyi canlandırma planının da durdurulduğunu açıkladı. 
     
     'Arjantin ders olsun' 
     Bu arada ABD Hazine Bakanı O'Neill, Davos konuşma metninde, kalkınmakta olan ülkelerin Arjantin'den ders alması ve borç yükümlülüklerini yapılandırmalarını istedi. "Arjantin'in durumu, uluslararası mali krizlerle başetme yolunun reforma ihtiyacı olduğunu gösterdi" diyen O'Neill, ülkeler için de iflas sürecinin yaratılmasını öngören IMF planını da desteklediğini söyledi. 
     
     
     



 EKONOMİ 
















</TEXT>
</DOC>
