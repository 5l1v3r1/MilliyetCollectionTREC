<DOC>
<DOCNO> 90078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/16/ekonomi/eko05.html </URL>
<DATE> 2002/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine için sıkıntılı iki hafta 
</HEADLINE>
<TEXT>

İki haftada 8.2 katrilyon lira iç, 20 Haziran’da da 591 milyon dolar dış borç ödeyecek olan Hazine, bu hafta üç ayrı bono ihalesi düzenleyecek 
     TARIK YILMAZ 

     Faizlerin yükseldiği her dönemde gündeme gelen borçlanmanın sürdürülebilirliği konusu, bono faizlerinin yüzde 70 - 71’lere çıktığı bugünlerde tekrar sorgulanıyor. 
     Bankacıların bir kısmı, iki haftada yapılacak 9 katrilyonu aşkın ödeme için açılacak 203 ve 350 günlük bono ihalelerinin vadesini uzun bulurken, yapılacak borçlanmanın faizinin bütçe dengelerini olumsuz etkileyeceğine dikkat çekiyor. 
     Açıklanan programa göre, 19 Haziran’da 4 katrilyon, 26 Haziran’da 4.1 katrilyon lira iç borç, 20 Haziran’da 591 milyon dolar 919 trilyon lira dış borç ödeyecek olan Hazine, yarın üç aylık, salı günü de TL cinsinden 203 günlük ve dolar cinsinden 350 günlük bono ihalesi düzenleyecek. 
     
     Üç aylık vadede sıkıntı yok 
     Üç aylık ihalede, daha önce 1 katrilyon 446 trilyon hedef açıklayan Hazine’nin, bu bonoyu satmakta sıkıntı çekmeyeceği tahmin ediliyor. 
     Asıl sıkıntının 203 ve 350 günlük günlük bono ihalelerinden kaynaklı olduğunu belirten bankacılar, piyasalarda belirsizliğin yüksek olduğu faizlerin yüzde 70’lerde olduğu dönemde açılacak ihalelerin vadesinin daha kısa beklendiğini kaydediyor. 
     Bu arada geri ödemesi 4 Haziran 2003 olan dolar bonosunun faizinin 4 Haziran’daki 364 günlük ihalenin üzerinde çıkması bekleniyor. Hazine, 4 Haziran’daki ihalede yüzde 6.5 faizle 776.1 milyon dolar o günkü kurla yaklaşık 1.1 katrilyon lira borçlanmıştı. 
     İç borç yanında 17 - 21 Haziran haftasında toplam 657.5 milyon dolar 1 katrilyon 22 trilyon lira dış borç ödemesi olan Hazine, sadece 20 Haziran’da 591 milyon dolar dış borç ödemesi yapacak. 
     IMF’ye verilen programda 2002 iç borçlanmalarının yüzde 69.6’da tutulması hedeflendiğini hatırlatan bankacılar, şu değerlendirmeyi yapıyor 
     
     Hedeflerde sapma kaygısı 
     "Yılbaşından bu yana yapılan iskontolu bono ihalelerinde ortalama faiz yüzde 63 - 64 düzeyinde. Piyasanın en aktif k ğıdı olan 9 Nisan 2003 vadeli bononun faizi şu anda yüzde 70 - 71 aralığında. Bu nedenle ihale faizleri yüzde 70’lere çıkarsa -ki piyasa, belirsizliğin olduğu bir ortamda bu faizi isteyecektir - tutup tutmayacağı belli olmayan bütçe dışı faiz fazlasının daha da artırılması gerekebilir. Bu, bütçe dengesini, büyüme hedefini ve enflasyon gibi büyüklüklerden sapma yaratabilir." 
     



 EKONOMİ 
















</TEXT>
</DOC>
