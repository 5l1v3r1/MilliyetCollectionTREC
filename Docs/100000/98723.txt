<DOC>
<DOCNO> 98723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/29/son/sontur30.html </URL>
<DATE> 2002/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
HADEP "Bu haliyle yapılan seçimde de istikrar sağlanamayacaktır" 
</HEADLINE>
<TEXT>

     Halkın Demokrasi Partisi HADEP Genel Başkanı Murat Bozlak, hükümeti oluşturan siyasi partilerin olası erken seçimde barajı aşamayacaklarını öne sürerek, ''Bu haliyle yapılacak seçimde de istikrar sağlanamayacaktır'' dedi. 
     Bozlak, HADEP Mersin İl Başkanlığı'nda düzenlediği basın toplantısında, Türkiye'nin, sosyal, siyasal ve ekonomik sıkıntılarının ağır krize dönüştüğünü belirterek, koalisyon hükümetinin sorunlara çözüm bulamadığını söyledi. 
     Türkiye'nin, ekonomik olarak iflasın eşiğine geldiğini savunan Bozlak, ''Bulunan paralarla, daha önceki borçların faizini veriyoruz. Kemal Derviş'in bu ülkeye yaptığı en büyük iyilik, borçlarımızı faizle borçlanarak ödemektir. Temin edilen kredilerle yeni istihdam alanları yaratılmaması ve sorunlara çözüm bulunamaması, gelinen son noktada DSP'deki istifalarla gün yüzüne çıkmıştır'' dedi. 
     Erken seçimin ülke için hayırlı olması dileğinde bulunan Bozlak, şunları kaydetti 
     ''Hükümeti oluşturan siyasi partiler, halkın istek ve taleplerine cevap veremedikleri için olası seçimde barajı aşamayacak ve önümüzdeki dönemde parlamentoda yer alamayacak konuma gelmişlerdir. Erken seçimde, HADEP birinci parti olacaktır.'' Bozlak, seçim yasası ve siyasi partiler kanununun değişmesi gerektiğini belirterek, ''Bu yasalar, halk iradesinin parlamentoya yansıtılmasının önündeki ciddi engeldir. Bu nedenle halkın önemli çoğunluğu, parlamentoda temsil edilemiyor. Halk desteğinden mahrum olan bir hükümetin, bu ülkeyi idare edebilme şansı yoktur'' diye konuştu. 
     Yüzde 10 barajının kaldırılmasını istediklerini ifade eden Bozlak, konuşmasının şöyle tamamladı 
     ''Bu haliyle yapılacak seçimde de istikrar sağlanamayacaktır. İstikrar sağlanamaması halinde Türkiye gündemine yeni bir seçim gelir. Bunun için mutlaka yeni düzenlemeler yapılmalıdır.'' 
     





</TEXT>
</DOC>
