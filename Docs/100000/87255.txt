<DOC>
<DOCNO> 87255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/son/sontur07.html </URL>
<DATE> 2002/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP da Ecevit'in hastalığından tedirgin... 
</HEADLINE>
<TEXT>

     Başbakan Bülent Ecevit'in hastalığı nedeniyle artık toplantılara bile katılamaması üzerine ANAP'lılar da bu konudaki sessizliklerini bozdular. ANAP Grup Başkanvekili Nihat Gökbulut, Başbakan Ecevit ve DSP'nin artık Başbakanlık sorunu konusunda acilen karar vermeleri gerektiğini söyledi. 
     ANAP Grup Başkanvekili Nihat Gökbulut, parlamentoda düzenlediği basın toplantısında, Türkiye'nin AB konusunda kritik bir döneme girildiğini belirtirken, böyle bir dönemde MHP tarafından Abdullah Öcalan'ın idamının gündeme getirilmesini eleştirdi. "Teröristbaşı Apo'nun kellesinin duygusal travma sonucunda gündeme getirilmesi Türkiye'yi bugünden geri götürecektir" diyen Gökbulut, "Apo'nun kellesini koalisyon ortakları arasında tahrik unsuru yaparak siyasette malzeme olarak kullananlar, durumun vehametini anlayarak, AB'yi Apo'nun kellesine tercih noktasına gelmiştir. Şu bir gerçektir AB'siz bir Türkiye şiddetle geriye gidecektir" dedi. 
     
     CİN ŞİŞEDEN ÇIKTI 

     Gökbulut, "Cinin şişeden çıktığı, yani seçimin konuşulduğu bu günlerde hassas konuların iç siyasette malzeme olarak kullanılması, ileri geri konuşulması ülkenin geleceğini ipotek altına almaktır" derken, "Unutmayalım, 1995 genel seçimlerinde iki liderin Çiller ve Baykal'ın hodri meydanları neticesi erken seçime gidilerek, tüm dengeler altüst olmuş ve bu olumsuzluklar 2000'li yıllardaki krizlerin de nedeni olmuştur" diye konuştu. Gökbulut, Türkiye'nin tam anlamıyla bir yol ayrımında olduğunu ve erken seçimin ekonominin dengelerini bozacağı görüşünü savundu. Gökbulut, muhalefetin istemiyle seçim yapılamayacağını, seçime iktidar milletvekillerinin karar vereceğini de kaydetti. 
     
     ECEVİT VE DSP'DEN ACİL KARAR 

     Gökbulut, Başbakan Bülent Ecevit'in sağlığı nedeniyle artık bazı toplantılara da katılamadığı anımsatılarak, hükümette yeni bir Başbakan arayışı olup olmadığına ilişkin bir soru üzerine, "Sayın Ecevit'e acil şifalar diliyoruz. Bu sorun Başbakan Ecevit ile DSP'nin sorunu. Ancak kendilerinin acilen karar alıp bu sorunu çözmeleri gerekiyor" karşılığını verdi. 
     





</TEXT>
</DOC>
