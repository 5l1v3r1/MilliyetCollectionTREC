<DOC>
<DOCNO> 62442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/15/son/sontur21.html </URL>
<DATE> 2002/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbullu eczacılar eyleme geniş ölçüde katılıyor 
</HEADLINE>
<TEXT>

     Sağlık Bakanlığı'nın, ilaç satışında eczane kar payını yüzde 10 oranında düşürmesi kararını protesto etmek amacıyla iki gün sürecek kepenk kapatma eylemine İstanbul'da katılım yüksek olurken, nöbetçi eczaneler önünde kuyruklar meydana geldi. 
     Bu arada İl Sağlık Müdürlüğü ekipleri de, il genelinde yaptıkları denetimlerle kapalı eczaneleri tespit etttiler. 
     İstanbul'da özellikle İÜ Cerrahpaşa ve İstanbul Tıp fakülteleri hastanelerinin yer aldığı semtlerde çok sayıda bulunan eczanelerin nöbetçi olanların dışında kapalı oldukları görüldü. 
     Kapalı bulunanların üzerinde de, ''Eczaler kapanmasın'', ''Kar değil meslek hakkımızı istiyoruz'' şeklinde yazılı broşürlerin asıldığı gözlendi. Eylem nedeniyle nöbetçi eczaneler önünde kuyruklar oluşturan vatandaşlar, kapatma kararına tepki gösterdiler. 
     
     Sağlık Müdürlüğünden denetim 
     Bu arada İl Sağlık Müdürlüğü ekipleri de, açık ve kapalı olan eczaneleri tespit amacıyla il genelinde denetimlere başladı. 
     Çapa'daki denetimlere katılan İl Sağlık Müdürü Osman Karaaslan, denetimlerin Sağlık Grup Başkanlıkları tarafından iki gün boyunca sürdürüleceğini söyledi. 
     Kapalı olanların tutanakla tespit edildiğini anlatan Karaaslan, Türk Eczacılar Birliği ve Genel Sağlık Hizmetleri kanunları ile Eczacılar Tüzüğü'ne göre eylemin yasal olmadığını ifade etti. 
     Kendilerinin de yasal olmayan bu davranışın tespitini yaptıklarını belirten Karaaslan, ''İki gün gün boyunca hangi eczaneler açık, hangilerinin kapalı olduğu denetim sonucu tespit edilerek, bakanlığa bildirilecek. Yasaların uygulanması bakanlığımız tarafından yapılacaktır'' diye konuştu. 
     Ruhsatların alınması, para cezası verilmesi gibi tüm işlemlerin bakanlığın yetkisinde bulunduğunu hatırlatan Karaaslan, İstanbul'da bulunan 4 bin 300 eczaden bugün 104'ünün nöbetçi olduğunu ifade etti. 
     Karaaslan, bunun yeterli olmadığını ve sabahtan beri vatandaşlardan şikayetler aldıklarını dile getirdi. 
     Eczacılardan da şikayet dilekçesi aldıklarını belirten Karaaslan, ''Müdürlüğümüze çok sayıda eczaneden, boykota katılmaları konusunda kendilerine Eczacı Odası ve Eczacılar Birliği tarafından baskı uygulandığı konusunda dilekçe geldi. Gerek halkın sağlığı, gerekse ekonomik nedenlerden dolayı eczanelerini kapatmak istemeyen bu kişiler bizden yardım istediler'' diye konuştu. 
     






</TEXT>
</DOC>
