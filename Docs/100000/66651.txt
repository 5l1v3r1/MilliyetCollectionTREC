<DOC>
<DOCNO> 66651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/08/son/sontur05.html </URL>
<DATE> 2002/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kale Köyü'nde dağ yarıldı, kayalar yerinden oynadı 
</HEADLINE>
<TEXT>

     Afyon'daki depremde, Çobanlar İlçesi'ne bağlı Kale Köyü'nde, dağda derin yarık oluştu, kopan kayalar çevreye dağıldı. 
     Kale Dağı'nın yamacında kurulu Kale Köyü, 3 Şubat'ta meydana gelen Bolvadin merkezli 6 büyüklüğündeki depremde de hasar gördü. Depremin ardından Kale Dağı'nın eteklerinde, 30 derece eğimli yarım metreden büyük yarıklar oluştu. Zirvedeki kaya kütlelerinin bir bölümü de koparak parçalara ayrıldı ve geniş alana dağıldı. 
     Kale Köyü Muhtarı İbrahim Yaşar, 3 mahalleden oluşan köyün 150 hane olduğunu, geçen yıl yaşanan Akşehir depreminden de etkilendiklerini söyledi. Yaşar, depremin ardından köylerinin başka alana nakledilmesi için Afyon Bayındırlık ve İskan Müdürlüğü'ne dilekçe verdiklerini belirterek, "Köyümüzün kurulduğu alan fay hattı üzerinde. Ancak, köyümüzde tehlike olmadığı söylenerek, başka alana nakil talebimize yanıt verilmedi" dedi. 
     Yaşar, Çobanlar'ın en uç noktasındaki köylerinin kayaların tehdidi altında olduğuna dikkati çekerek, köylerinin yerinin değiştirilmesini istediklerini anlattı. İbrahim Yaşar, depremin 5. günü battaniye geldiğini, hasar gören evler olmasına rağmen henüz çadır gelmediğini söyledi. 
     






</TEXT>
</DOC>
