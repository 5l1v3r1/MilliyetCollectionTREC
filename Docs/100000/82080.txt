<DOC>
<DOCNO> 82080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/04/son/soneko11.html </URL>
<DATE> 2002/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB'da protokol tartışması. Kutan ve Erdoğan ayrıldı 
</HEADLINE>
<TEXT>

     SP Genel Başkanı Recai Kutan ile AKP Genel Başkanı Recep Tayyip Erdoğan, kendilerine geç sıra verildiği gerekçesiyle, konuşmalarını yapmadan TOBB Genel Kurulu'ndan ayrıldılar. 
     Kutan, bir gazetecinin, ''Genel Kurul konuşma listesinde olmanıza rağmen konuşmanızı yapmadan neden ayrılıyorsunuz'' şeklindeki sorusu üzerine, şöyle konuştu 
     ''Efendim bir defa hükümete tavsiyede bulunuyorum. Eğer muhalefetin sesini kesmek isterlerse...Böylesine acayip bir protokol tatbikatı görmedim. Otuz tane bakanlarını göndersinler, her biri 10 dakika konuşsun, eder beş saat. Böylece muhalefetin sesini kesmiş olurlar. Bu şartlar altında tabii kalmam söz konusu değil.'' ''Böyle protokol olur mu'' diye tepkisini sürdüren Kutan, toplantıya bir ana muhalefet partisi lideri ve ayrıca iki muhalefet liderinin geldiğini ifade ederken, ''Bakanlardan 15 tanesi söz istemiş olsaydı ne olacaktı '' dedi. 
     
     AKP GENEL BAŞKANI ERDOĞAN 
     Aynı soru üzerine AKP Genel Başkanı Recep Tayyip Erdoğan da, ''burası sivil inisiyatif olmasına rağmen, devlet protokolü uygulanıyor'' diye yakındı. 
     Kendisinin en erken gelen siyasi parti lideri olmasına rağmen, en sona bırakıldığını ifade eden Erdoğan, ''Parti grubuma duyduğum saygı dolayısıyla ayrılıyorum'' dedi. 
     





</TEXT>
</DOC>
