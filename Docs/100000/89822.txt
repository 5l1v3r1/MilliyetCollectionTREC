<DOC>
<DOCNO> 89822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/14/son/sondun15.html </URL>
<DATE> 2002/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de dakikada 4 soygun, 11 ihbar oluyor 
</HEADLINE>
<TEXT>

     Hükümetin suç oranını düşürebilmek için büyük bir mücadele verdiği İngiltere'de, olumlu bir ilerleme sağlanamadığı istatistiklerle bir kez daha ortaya çıktı. 
     Resmi rakamlara göre, İngiltere'de her bir dakikada 11 suç ihbarı yapılıyor ve 4 kişi de polis tarafından tutuklanıyor. Polis kayıtlarının 24 saatlik ortalaması olan bu istatistikler, 1 Mayıs 2002'de İngiltere ve Galler'de 16 bin 500 suç işlendiğini gösteriyor. 
     Bu suçlarla ilgili 5 bin 447 tutuklama yapıldığı, bunlardan 2 bin 395'i hakkında Savcılar tarafından suç dosyaları hazırlanarak bu 
     kişilerin mahkemelere sevk edildiği görülen kayıtlar, bu 2 bin 395 kişinin tutuklananların yüzde 44'ünü oluşturduğunu ortaya koyuyor. 1 mayısta tutuklananlardan 398'inin polis tarafından uyarıldıktan sonra serbest bırakıldığı, 292'si hakkında bu işlemin resmiyete döküldüğünü gösteren 24 saatlik polis kayıtlarında, bin 502 kişinin de kefaletle serbest bırakıldığı belirtiliyor. Kayıtlar, sadece 814 kişinin haklarında hiçbir işlem yapılmadan ilk ifadelerinin ardından serbest kaldığını ortaya koyuyor. Kayıtlar, Londra'yı da tek başına ele alırken, başkentte 24 saat içinde 332 saldırı, 314 ev soygunu, 250 kamu mallarına saldırı ve zarar, 0 adet de trafik suçu işlendiğini gösteriyor. Londra'da 24 saat içinde 107 aile içi şiddet vakasının olduğunu, 116 otomobil çalındığını, 273 gasp ve yankesicilik meydana geldiğini belirten polis kayıtları, cinsel taciz ve tecavüz girişimlerinin sayısını da 34 olduğunu ortaya koyuyor. 
     





</TEXT>
</DOC>
