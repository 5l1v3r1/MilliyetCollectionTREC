<DOC>
<DOCNO> 77353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/son/sondun44.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell "Arafat ile görüşme niyetindeyim" 
</HEADLINE>
<TEXT>

     Ortadoğu gezisi kapsamında Fas'taki temaslarının ardından Mısır'ın başkenti Kahire'ye geçen ABD Dışişleri Bakanı Colin Powell, Ramallah kentindeki karargahına ''hapsedilen'' Filistin lideri Yaser Arafat ile görüşmek niyetinde olduğunu açıkladı. 
     Powell, Mısır Dışişleri Bakanı Ahmed Mahir ile yaptığı görüşmenin ardından düzenlediği basın toplantısında, ''Arafat ile görüşmek niyetinde olduğunu'' söyledi. 
     Bölgedeki temasları çerçevesinde, İsrail Başbakanı Ariel Şaron'un yanı sıra Filistin lideri Arafat ile görüşmeyi planladığını söyleyen Powell, iki liderle de ateşkes konusunu ve Filistin devletinin kurulmasına götürecek siyasi görüşmeleri ele alacağını bildirdi. 
     ABD Dışişleri Bakanı, bütün Arap ve Filistinli liderlerden, İsrail karşıtı saldırıların durdurulması çağrısında bulunmalarını da istedi. 
     Arafat ile görüşme konusunda ilk kez olumlu konuşan Powell, İsrail'in işgal ettiği Filistin bölgelerinden çekilmeye başlamasını da övdü. 
     Powell, İsrail'in çekilmeye başlamasının, bölgedeki şiddet döngüsünün sona ermesinin başlangıcı olmasını ümit ettiğini söyledi. 
     Mısır Dışişleri Bakanı Mahir de Arafat'a, Filistin halkının yasal lideri olarak saygı gösterilmesi gerektiğini belirtti. 
     Mahir, güvenliğin güç kullanılarak sağlanamayacağını, ancak taraflar arasında güven yaratacak bir ortamın yaratılmasıyla elde edilebileceğini vurguladı. 
     
     Görüşme cuma günü 
     Filistin Kurtuluş Örgütü'nün FKÖ iki numaralı ismi Mahmud Abbas ise ABD Dışişleri Bakanı Colin Powell'ın Filistin lideri Yaser Arafat ile Cuma günü görüşeceğini söyledi. 
     Abbas, El Cezire televizyonuna yaptığı açıklamada, Filistin yönetiminin, Amerikalı yetkililer ile AB temsilcisi Miguel Angel Moratinos'tan bu yönde güvence aldığını belirtti. Abbas, ''Moratinos, Powell'in Bush'tan 'Arafat ile görüşmesi' yönünde talimat aldığını bize söyledi'' dedi. 
     






</TEXT>
</DOC>
