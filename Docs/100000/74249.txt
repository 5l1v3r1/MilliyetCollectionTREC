<DOC>
<DOCNO> 74249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/24/ekonomi/aeko.html </URL>
<DATE> 2002/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Para anneye emanet 
</HEADLINE>
<TEXT>

Dünya Bankası, annelerin yardım paralarını amacına uygun kullanma oranının daha yüksek olduğunu tespit etti. Bu nedenle yeni sağlık ve eğitim programında paralar annelerin banka hesabına yatırılacak 
     Nedim ŞENER 

     Dünya Bankası, Türkiye’nin en yoksul kesimindeki 1 milyon 50 bin öğrenciye yaptığı 50 milyon liralık eğitim yardımının babalar tarafından iyi kullanılmadığını tespit etti. 
     Ortadoğu Teknik Üniversitesi’nin çocuğun velisine elden verilen eğitim yardımıyla ilgili olarak 2 bin örnek üzerinde yaptığı anket, annelerin paraları amacına uygun kullanma oranının daha yüksek olduğunu ortaya koydu. Bu nedenle yeni uygulamaya konulacak olan sağlık ve eğitim yardımları anneler adına bankada açılacak hesaba yatırılacak. 
     Günlük geliri 1 doların altındaki nüfusun yüzde 6’sına yönelik olarak başlayacak yeni program nisan ayında uygulamaya giriyor. Dünya Bankası’nın Sosyal Riski Azaltma Projesi’ kapsamında toplumun en yoksul kesimindeki ailelerin birinci çocuğuna 8 dolar karşılığı 12 milyon lira, ikinci çocuğa 7 dolar karşılığı 10 milyon lira, üçüncü çocuğa ise 6 dolar karşılığı 8 milyon lira yardım yapılacak. Dördüncü ve sonraki çocuklar ise yardım alamayacak. 
     Geçen hafta içinde noter huzurunda çekilen kura sonucunda belirlenen 18 ilde, nisan ayında başlayacak olan bu programın adı Şartlı Yardım Transferi’. 
     Ailelerin yardım alabilmesi için çocukların okula devamlılık oranının yüzde 80’in altına düşmemesi gerekiyor. Yardım her yıl okulların açık olduğu dokuz ay boyunca yapılacak ve 2004’e kadar sürdürülecek. 
     Eğitim yardımından 1 ile 11’inci sınıfa giden çocuklar yararlanabilirken, 0 - 6 yaş arasındaki çocuklara da sağlık yardımı verilecek. Bu yardım da birinci çocuk için 8 dolar, ikinci çocuk için 7 dolar, üçüncü çocuk için de 6 dolar karşılığı Türk Lirası olarak verilecek. 
     Bu yardımdan yararlanmak isteyenlerin çocuklarını aşılarını yaptırdığı, sağlık ocağı ve hastanelere gittiğini belgelenmeleri gerekecek. Şartlı Yardım Transferi’ programında 2004 sonuna kadar 260 milyon dolar dağıtılacak. 
     
Yoksula Keynes’ modeliyle iş      Dünya Bankası nüfusun en yoksul yüzde 36’lık kısmına Keynes Modeli’ ile çare arıyor. Bu çerçevede Toplum Yararına İşler İçin Geçici İstihdam Olanakları’ adlı bir program başlatılıyor. 
     Hazirandan sonra devreye girmesi planlanan bu programda herhangi bir yerden geliri olmayan yoksul kişilere, çalışmalarının karşılığında asgari ücrete yakın bir maaş verilecek. Bu yardımdan yararlanacak hiçbir sosyal güvenlik kuruluşuna bağlı olamayan işsiz köylüler ve varoşlarda yaşayanlar, oturdukları yerlerdeki okul onarım ve bakımı, yol, su kanalı yapımı, cami onarımına katkı gibi sosyal hizmetlerde çalışacak. Asgari ücretle başka işlerde çalışanlar için özendirici olmaması için yardım parası asgari ücretin altında tutuluyor. 
     Sosyal Yardımlaşma ve Dayanışmayı Teşvik Fonu ile projeyi yürüten Dünya Bankası yetkililerine göre, Toplum Yararına İşler İçin Geçici İstihdam Olanakları’ projesi ünlü İngiliz iktisatçı John. M. Keynes’in modeli ile aynı. Klasik iktisatçıların, işsizliğin ücretlerin yeterince esnek olmamasından kaynaklandığı görüşüne karşı çıkan Keynes, işsizliğin nedenini talep yetersizliğine bağlıyordu. Keynes’e göre, devletin uygun bir siyasetle tam istihdamı sağlamak ve sürdürmek zorunluluğu var ve kamu yatırımlarının artırılması ile gelir kaynakları düşük sınıflar yararına yapılacak yeni gelir dağıtımıyla tüketim hevesinin artırılması mümkün. 
     
Girişimci desteği haziranda      Dünya Bankası’nın 500 milyon dolarlık yardım paketinin 134 milyon dolarının harcanacağı Yerel Girişimler Projesi’nin yürürlüğe girmesi Haziran ayına kaldı. 22 Şubat tarihinde gazetelere verdiği ilanla kişi başına 1000 dolar girişimci kredisi vereceğini duyuran Dünya Bankası ve Sosyal Yardımlaşma ve Dayanışmayı Teşvik Fonu, son başvuru tarihini 22 Mart olarak açıklamıştı. Başvuru tarihi yeni ilanla 22 Mayıs’a uzatılacak. 
     Ayakkabı tamirci dükkanı açmak isteyen eski hükümlüden, evde yaptığı börekleri bir dükkanda satmak isteyen ev kadınlarına kadar herkesin yararlanacağı bu projede başvurular danışma komitesi tarafından değerlendirilecek. Komitenin, sürdürülebilir ve pazar yapısı kriterlerine göre uygun bulduğu girişimci projeleri parasal yardımla desteklenecek. Yardımdan bir evden yalnız bir kişi yararlanacak. Ayrıca, genç işsiz ve kadınlara işgücü niteleği kazandırmak için sivil toplum örgütleri tarafından uygulanacak İstihdam Edilebilirlik Eğitimi’ projelerine de 10 bin dolar yardımda bulunulacak. Kimsesiz çocuklar, engelliler, yaşlılar ve yoksullara düşük maliyetli hizmet sağlamak için kurulacak Toplum Merkezleri’ne ise proje başına 50 bin dolar yardım verilecek. 
     



 EKONOMİ 
















</TEXT>
</DOC>
