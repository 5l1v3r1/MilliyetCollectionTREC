<DOC>
<DOCNO> 58458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/22/son/sondun09.html </URL>
<DATE> 2001/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Böyle dadı olur mu.. 
</HEADLINE>
<TEXT>

     İngiltere'de baktığı 14 aylık iki bebeği dövdüğü ve birinin yanağını ısırdığı, ailenin eve yerleştirdiği gizli kamerayla tespit edilen dadı, 15 ay hapse mahkum edildi. 
     24 yaşındaki Kelly Lawrence'ın bebeklere kötü davrandığına dair 
     duyulan şüphe üzerine ailenin yerleştirdiği gizli kameraya yakalanan dadının, bebeklerden birinin yanağını ısırırken, diğerini yere fırlatırken ya da onları tokatlarken görüntüleri bulunduğu belirtiliyor. Dadı Lawrence'ın bütün bunları yaparken de bebeklere ''bıktım sizden'' diye bağırdığı ve onları sarstığı kaydediliyor. 
     Dadı Kelly Lawrence'ı 15 ay hapis cezasına çarptıran Yargıç Martin Binning, bakımına emanet edilmiş korunmasız bebeklere karşı takındığı acımasız tutum nedeniyle genç kadının ömrü boyunca bebek ve çocuklarla ilgili bir alanda çalışmaktan da men edildiğini duyurdu. 
     Yargıç, ''yaptığınızın hiçbir mazereti bulunamaz. Siz bakımınıza emanet edilmiş korumasız varlıkları suiistimal ettiniz. Mahkeme kendisini korumaktan aciz bu küçücük varlıkların haklarını siz ve sizin gibilere karşı koruyacaktır'' dedi. Bu arada, Dadı Lawrence'ın eğitimli ve lisanslı bir bakıcı olması da küçük çocuğu bulunan ve onları başkalarına emanet etmek durumunda bulunan ebeveynleri korkuttu. 
     






</TEXT>
</DOC>
