<DOC>
<DOCNO> 91546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/23/yasam/yas03.html </URL>
<DATE> 2002/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Taksi şoförü İhsan AB’ye çoktan hazır 
</HEADLINE>
<TEXT>

Tam 6 dil konuşuyor, taksisine aldığı turistlere İstanbul ve İslamiyeti tanıtıyor... İnternet sitesi bile kuran İhsan Aknur, Avrupai’ olmuş bile... 
     ÜMRAN AVCI İstanbul 

     Avrupa Birliği’ne AB tam üyelik tartışmaları süredursun, 30 yıllık taksici İhsan Aknur, AB’ye çoktan hazır... Mesleğe minibüs şoförlüğüyle adım atan Aknur, üç yıl sonra taksici oldu. Sultanahmet’te çalışan Aknur, onca turist içinde yabancı dilde tek bir kelime bile bilmeyen meslektaşlarını görünce kendine bir hedef belirledi "Kendini geliştirecekti"... 
     
     Bir dil yetmez, altı olsun .. 
     Bir yıl boyunca İngilizce kurslarına giden İhsan Aknur, pratikte hiç zorlanmadı. Sırası gelene kadar tavla oynayıp çay içmeyi bir kenara bırakarak sürekli turistlerle konuştu. İngilizce’yi öğrendikten sonra sıra İtalyanca ve Almanca’daydı... 
     İtalyan Kültür Merkezi kurslarına devam eden Aknur, bu arada Almanca’yı öğrenmeyi de ihmal etmedi. Yetmedi Flamanca, İbranice ve İspanyolca’da da kullanması zorunlu olabilecek kelime ve pratik cümleleri bir defterde topladı zamanla bunları da ezberledi. Artık her milliyetten müşterisinin derdini anlayıp yardımcı olabileceği duruma geldi... Arabasında ülkelerine göre ayrı ayrı "konuk defteri" hazırladı. Gezdirdiği üç bine yakın turist, bu defterlere anılarını ve duygularını yazdı. 
     
     Hizmette kusur yok 
     Şimdi sıra bir internet sitesindeydi. Bir müşterisinin yardımıyla internette "www.besttaxidriver.com" adresli bir site kurdu. Hayatını, turistlerle anılarını ve fotoğraflarını bu sitede yayınladı... 
     Müşterilerinin "Çılgın şoför" dediği İhsan Aknur, şunları söyledi "Balık restoranındaki meze gibi, yolcularıma her tür alternatifi sunuyorum. Kahkaha ve esprilerle başlayan turu, İslamı anlatarak sürdürüyorum. Önce camilere gittikten sonra birlikte restorana, bara gidiyoruz. Ardından gece oryantal dansa. Amaç, hoşgörümüzü anlatabilmek." 
     



 YAŞAM 















</TEXT>
</DOC>
