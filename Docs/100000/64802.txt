<DOC>
<DOCNO> 64802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/son/soneko24.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu alacaklarına uygulanacak faiz oranı 84'e inecek 
</HEADLINE>
<TEXT>

     Maliye Bakanı Sümer Oral, kamu alacaklarına uygulanan gecikme faizi oranının yıllık yüzde 120'den yüzde 84'e indirilmesinin kararlaştırıldığını belirterek, ''Konu Bakanlar Kurulu'na kabul edildi, bir-iki güne kadar Cumhurbaşkanlığı'na sunulacak'' dedi. 
     Bakan Oral, inceleme ve ziyaretlerde bulunmak, Adana Ticaret Odası'nın ödül törenine katılmak üzere geldiği Adana'da Vali Oğuz Kağan Köksal'ı ziyaret etti. Bakan Oral, ziyaret sırasında yaptığı açıklamada, 6183 sayılı Kamu Alacaklarının Tahsil Usulü Hakkındaki Kanun'a göre takip edilen kamu alacaklarına uygulanan gecikme faizinin Şubat krizinde aylık yüzde 6'dan yüzde 10'a, yıllık da yüzde 120'ye çıkardıklarını hatırlattı. 
     Faiz oranının düşürülmesi konusunda Bakanlar Kurulu'na teklif sunduklarını belirten Oral, şunları kaydetti 
     ''Teklifimiz kabul edildi ve yıllık faiz oranının yüzde 84'e indirilmesi kararlaştırıldı. Yüzde 36'lık bir düşüş gerçekleştirilecek. Bir-iki güne kadar Cumhurbaşkanlığı'na sunacağız. En kısa sürede uygulamaya konulacağına inanıyoruz. 
     Böylece Şubat krizinden önceki seviyeye doğru gelmiş bulunuyoruz. Önemli bir uygulamadır. Bunun ötesinde, Türkiye'nin gündemindeki ekonomik sorunlar takvime bağlı olarak çözümlecektir.'' 
     






</TEXT>
</DOC>
