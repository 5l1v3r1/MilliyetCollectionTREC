<DOC>
<DOCNO> 60901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/06/son/sontur22.html </URL>
<DATE> 2002/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kara kış Karadeniz'i teslim aldı 
</HEADLINE>
<TEXT>

     Doğu Karadeniz'de Çarşamba gününden beri etkili olan kar yağışı, özellikle Giresun'da ve iç kesimlerde hayatı olumsuz etkiliyor. Sahil kesiminde bulunan Trabzon ve Rize'de yerini yağmura bırakan kar yağışı, Giresun, Gümüşhane, Bayburt'ta ve yüksek yerlerde etkisini gösteriyor. 
     Kar yağışının Giresun'da tekrar etkili olması nedeniyle, Giresun Valisi Ali Haydar Öner başkanlığında oluşturulan kriz masası, bugün toplanarak durum değerlendirmesi yaptı. Vali Öner, kar nedeniyle kapalı olan 228 köy yolunun açıldığını ve elektrik verilemeyen 145 köye de elektrik verilmeye başlandığını bildirdi. Öner, kar yağışının devam etmesi durumunda yeniden bir durum değerlendirmesi yapacaklarını kaydederek, ilçelerde okulların tatil edilip edilmeyeceğine kaymakamların karar vereceğini ifade etti. 
     Öte yandan, Giresun'da kar kalınlığı, sahil kesimde 40, orta kesimde 60-70, yüksek kesimlerde ise yer yer 1 metreye ulaştı. Köy Hizmetleri İl Müdürlüğü tarafından oluşturulan 32 ekibin ise yol açma çalışmalarını başlatmak için hava şartlarının elverişli olmasını bekledikleri, 5 gündür kapalı olan Eğribel Geçidi'nde ise kar tipi ve fırtınanın yanı sıra çığ tehlikesinin de yörede yaşamı tehdit ettiği bildirildi. 
     Bu arada, yoğun kar Giresun şehir merkezinde yaşamı olumsuz yönde etkilemeye devam ediyor. Şehir merkezinde ana yollar haricinde diğer yolların kapalı olması ve belediye ekiplerinin öncelikli yollarda kar temizliği yapması nedeniyle şehir çöpü 5 gündür toplanamıyor. 
     Gümüşhane'de ise aralıksız devam eden kar yağışı nedeniyle şehir merkezinde kar kalınlığı yarım metreye ulaştı. Gümüşhane'ye bağlı 302 köy yolu ulaşıma kapandı. Köse, Kelkit ve Şiran'ın birbirleriyle olan bağlantısı kesildi. 
     Rize'de sahil kesimlerde yerini yağmura bırakan kar yağışı, iç kesimlerde etkili oluyor. Kar nedeniyle 38 köy yolu ulaşıma kapanırken, kapalı köy yollarının ulaşıma açılması için Köy Hizmetleri ekiplerinin çalışmalarının aralıksız sürdüğü bildiriliyor. Tarım İl Müdürlüğü uzmanları, narenciye üreticilerini uyararak, dona karşı tedbirli olmalarını istediler. 
     Trabzon ve Artvin şehir merkezlerinde etkili olmayan kar yağışı, iç ve yüksek kesimlerde etkili olurken, Trabzon ve Artvin'de toplam 190 köy yolu ulaşıma kapalı bulunuyor. 
     






</TEXT>
</DOC>
