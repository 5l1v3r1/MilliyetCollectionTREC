<DOC>
<DOCNO> 78502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/15/son/sonspo15.html </URL>
<DATE> 2002/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş "Gerginlikleri Milli Takıma taşıyan oyuncuları istemem" 
</HEADLINE>
<TEXT>

     Milli Takımlar Teknik Direktörü Şenol Güneş, ligde yaşanan gerginliklerden şikayet ederek, ''Futbolun tansiyonunu değil, kalitesini yükseltmek zorundayız'' dedi. 
     Güneş, Polat Renaissance Oteli'nde düzenlediği basın toplantısında, kaliteli bir milli takımın ortaya çıkması için, ligin de kaliteli geçmesi zorunluluğu bulunduğunu ifade ederek, şunları söyledi 
     ''Lig yarışı hep olacaktır. Ama Dünya Kupası'na 48 yıl sonra katılma hakkını elde ettik. Biz, lig yarışının centilmence geçmesini, maçların seyirciler açısından karnaval haline gelmesini, oyuncuların birbirlerini yumruk ve tekme atmamasını, hakemlerin iyi maç yönetmesini, federasyonun bunları iyi idare etmesini istiyoruz. Lig yarışından hep beraber zevk alalım. Tarafsız olmama rağmen, maçlardaki gerginlikler nedeniyle ben dahi maçları izleyemiyor, dışarı çıkıyorum. 
     Ben bu ligden oyuncu alacağım. Gergin, istenmeyen adam durumunda, sinir sistemi allak bullak olmuş, oyundan atılmış bir oyuncuyu milli maça konsantre etmek zorundayız. Beklentim, maçların daha dostane, kıskançlık olmadan oynanması.'' 
     
     "Gerginlikleri taşıyanı affetmem" 
     Milli takıma gelen oyuncuların kesinlikle sadece milli heyecanı duyması gerektiğini kaydeden Güneş, ''Gerginlikleri milli takıma taşıyan oyuncuları istemem. Asla da affetmem'' dedi. 
     Şenol Güneş, ekip ruhunu ve milli takım olgusunu taşıyan oyuncularla Dünya Kupası finallerine gitmek istediğini kaydederek, oyuncuların kulüp takımlarını ön planda tutmamaları gerektiğini, aksi takdirde bu oyuncuları kadrosuna almayacağını vurguladı. 
     Futbolcuların lig maçlarındaki hatalarını gördüklerini, bu sıkıntılara çözüm üretmek için görevde olduklarını ifade eden Güneş, ''Ancak bunu sürekli hale getirirlerse, hem kendilerine, hem bize zarar verirlerse bu oyuncularla birlikte olmamız mümkün değil. Bize, kamp yapmaktan sıkılacak oyuncu lazım değil. Gerektiğinde tekmeye kafa sokacak, ancak bunu konuşmayacak oyuncu lazım'' diye konuştu. 
     Milli takımdaki sakat oyunculara da değinen Güneş, Okan, Alpay, Mustafa İzzet ve Sergen'in sakatlıkları nedeniyle kadroda olmadığını, sakatlıkları bulunan Rüştü ve Hasan'ın da Hollanda'ya gidebilecek durumda olmaları halinde kadroda kalacaklarını, tedavilerini milli takımda sürdüreceklerini söyledi. 
     Mesajlarının zaman zaman değişik algılandığından şikayet eden, kimseyi korumadıklarını veya kimseyi suçlamadıklarını belirten Güneş, sadece görevlerini yaptıklarını ve doğruları söylemeye çalıştıklarını bildirdi. 
     Hazırlık maçlarında alınan sonuçlar nedeniyle kompleks sahibi olmadıklarını, bunların test maçları olduğunu da dile getiren Güneş, mayıs ayında kadroyu ''20 artı 3'' olarak belirlemeyeceğini, bu sayının daha fazla olacağını, ancak kesin bir rakam vermesinin şu anda söz konusu olmadığını sözlerine ekledi. 
     





</TEXT>
</DOC>
