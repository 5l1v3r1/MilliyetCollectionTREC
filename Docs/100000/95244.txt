<DOC>
<DOCNO> 95244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/12/spor/spo21.html </URL>
<DATE> 2002/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Anadolu Turu 
</HEADLINE>
<TEXT>

Kaleci Shorunmu Samsun için geldi      SAMSUNSPOR’UN prensip anlaşmasına vardığı Beşiktaş’ın eski kalecisi Ike Shorunmu İstanbul’a geldi. Tecrübeli kaleci, "Türkiye ikinci vatanım. Samsunspor’u tanıyorum. Başarılı olacağıma inanıyorum" dedi. Yönetici Süleyman Salur ise, "Allum ve Göksel gittikten sonra iyi bir kaleci almamız gerekti. Shorunmu da çok tecrübeli" diye konuştu. Yönetimin, Nijeryalı file bekçisine 2 yıllık sözleşme imzalatacağı belirtildi. Fotoğraf Rahman Sağıroğlu 
     
İstanbulspor’a İsrailli golcü      SARI - Siyahlı ekip, İsrail’in Tel Aviv takımında oynayan 30 yaşındaki Polonyalı Kubika’yı İstanbul’a getirerek, Riva’daki kampına aldı. Santrfor mevkiinde oynayan futbolcu için son kararı Teknik Direktör Aykut Kocaman’ın vereceği açıklandı. 
     
Johnson ile üç yıllık sözleşme      MALATYASPOR bir süredir denemeye aldığı Brezilya’nın Fluminense takımının 23 yaşındaki Angolalı santrforu Macaba Johnson ile üç yıllık sözleşme imzaladı. Teknik Direktör Ziya Doğan, Johnson’un performansını beğendiğini belirterek, "Uzun yıllar yararlanabileceğimiz, ancak kadroyu da zorlayacak bir oyuncu" dedi. 
     
Diyarbakırspor Rahim’i bıraktı      YEŞİL - Kırmızılı ekip, eski Beşiktaşlı Rahim’le yollarını ayırdı. Tecrübeli futbolcunun, Teknik Direktör Hüseyin Kalpar ile görüştükten sonra Kızılcahamam kampını terk ettiği ve bazı takımlarla temasa geçtiği bildirildi. 
     
Robson Mene ilk idmanda      GAZİANTEPSPOR’UN denemek istediği Portekiz’in Porto takımında orta saha ve forvet mevkiilerinde oynayan Robson Mene, takımla birlikte ilk çalışmasına çıktı. Mene hakkında olumlu bilgiler aldığını, ancak daha yakından tanımak zorunda olduklarını kaydeden Teknik Direktör Multescu, "Listemizde 4-5 oyuncu ismi daha var" dedi. Çalışmalara, belinden sakat olan Mehmet Polat ve milli kaleci Ömer Çatkıç katılmadı. 
     
Elazığspor şikayetçi      KULÜP Başkanı Hayrettin Karamazı, Trabzonsporlu Burhan’ı, Diyarbakırspor’un ellerinden aldığını söyledi. Diyarbakırspor’un geçen sezon Muammer ile temasa geçerek kampı yarıda bırakmasına neden olduğunu ifade eden Karamazı, "Bu sezon da Trabzonspor ve Burhan ile her türlü konuda anlaşmaya varmamıza rağmen Diyarbakırspor, bu futbolcuyu kampına dahil etti. Hiç hoş değil" dedi. 
     



 SPOR 

























</TEXT>
</DOC>
