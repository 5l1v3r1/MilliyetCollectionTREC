<DOC>
<DOCNO> 67012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/11/spor/ytan.html </URL>
<DATE> 2002/02/11/ </DATE>
<TIME>  </TIME>
<AUTHOR> MEHMET TAN  </AUTHOR>
<HEADLINE>
Bir nefes mutluluk 
</HEADLINE>
<TEXT>

     Hani derler ya, "din", "iman" kuvvetiyle, işte tam öyle oldu... Trabzonspor, haftalar sonra galibiyete zar zor ulaştı. Son dakikada Kürşat topu kale çizgisinden çıkarmasa, onu da görecek değildi. 
     İkisi de, ligde bulunduğu konum itibarıyla ruhsal travma geçiriyor... İnancını ve özgüvenlerini kaybetmişler... Karşılaşmanın ilk yarım saati, iki takımın kırk gün kırk gece oynasalar bırakın kazanmayı, gol atacak görüntü vermedi. Beyinlerin ayaklara hükmetmediği, kimsenin sorumluluk üstlenmediği yavan bir bölümün ardından Trabzonspor ilk organize atağı geliştirdi... O da golle sonuçlandı. 
     Gol, ne Trabzonspor’a güven getirdi ve ne Samsun’u ayağa kaldırdı. İlk yarı son derece ciddi bir penaltı tartışması ile kapandı. 
     Sakatlığa, "oh olsun" denmez, dua edilmez. 
     Ancak, Allah kalbimi biliyor ya, Sommers’in sakatlanıp oyundan çıkması, Jarro’nun oyuna girmesiyle Trabzonspor çok daha derli toplu bir hale geldi... Tabiri caizse, "dirildi"... Trabzonspor’un pas yüzdesi arttı, orta alan hakimiyetini ele geçirdi. Oyunu istediği gibi yönlendirdi. Marco Aurelio’nun golünden sonra Trabzonspor çok daha bir rahatladı. O bilinen, inancı olan, kendine güvenini kaybetmemiş bir Trabzonspor, golden sonraki 15 dakika içinde abartısız altı farkı bulabilirdi. Bulmadı, bulamadı, kendisi için çok da gerekli olan skor üstünlüğünü elde edemedi... Üstelik kalesinde bir de gol gördü. Yine panik, yine telaş. Son dakikada Kürşat topu çizgiden çıkartınca Trabzonspor çok aradığı üç puana ulaştı. 
     Trabzonspor’da değişen fazla bir şey yok. Orta alandan Gökdeniz’in çaldığı toplar ve dolayısı ile bu bölgede adam eksiltmesi günün göze batan en olumlu gelişmesiydi. 
     Müsabakanın hakemi Sadık İlhan, kullandığı tüm kartlarda haklıydı. İlk yarının son dakikasındaki pozisyon ise çok tartışılacak. 
     



 SPOR 
































</TEXT>
</DOC>
