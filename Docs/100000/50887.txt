<DOC>
<DOCNO> 50887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/06/son/sondun19.html </URL>
<DATE> 2001/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey İttifakı "3 kenti ele geçirdik" 
</HEADLINE>
<TEXT>

     Afganistan'daki Kuzey İttifakı, yoğun Amerikan bombardımanının desteğinde, stratejik Mezar-ı Şerif kenti yakınında bulunan 3 kenti ele geçirdiğini açıkladı. 
     Kuzey İttifakı'nın sözcülerinden Eşref Nedim, Mezar-ı Şerif'in yaklaşık 70 kilometre güneyindeki bölgede, Ogopruk ile iki kentin daha ele geçirildiğini söyledi. 
     Nedim, Amerikan bombardımanı desteğinde düzenlediklerini belirttiği son üç günkü saldırılarda yaklaşık 200 Taliban yandaşının öldürüldüğünü kaydetti. Ancak ölü sayısıyla ilgili rakamları doğrulama olanağı bulunamadığına dikkat çekiliyor. 
     Kuzey İttifakı'nın 10 adet ağır silah top ele geçirdiğini de belirten sözcü, diğer taraftan, Taliban cephesine Arap ve Pakistanlı gönüllülerden 400 kişilik gücün katıldığını söyledi. 
     Taliban'ın, merkezi Pakistan'da bulunan ajansı AIP de kuzeydeki Balk eyaletinin Zari Bazar bölgesinin Kuzey İttifakı'nın eline geçtiğini duyurmuştu. 
     Ajans, Kuzey İttifakı'nın, Mezar-ı Şerif'in 100 kilometre güneyinde bulunan Zari Bazar'ı, dün gece 5 saat süren çatışmanın sonunda eline geçirdiğini kaydetmişti. 
     Taliban'ın 1998'de muhalif ittifak güçlerinden ele geçirdiği Mezar-ı Şerif'in, kuzeydeki önemli bir geçiş noktası olması açısından stratejik özelliği bulunuyor. Kuzey İttifakı, Mezar-ı Şerif'in kotrolünü elde ederek, Özbekistan ve Tacikistan üzerinden büyük yardım yolunu açmaya çalışıyor. 
     Taliban'ın kontrolündeki Bahtar ajansı, başkent Kabil'in 20 kilometre batısındaki Kargah'da Amerikan bombardımanında 4 kişinin öldüğünü, 6 kişinin yaralandığını da duyurdu. 
     






</TEXT>
</DOC>
