<DOC>
<DOCNO> 82295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/05/son/sontur27.html </URL>
<DATE> 2002/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Ecevit taburcu oldu 
</HEADLINE>
<TEXT>

     Başbakan Bülent Ecevit, tedavi gördüğü Başkent Üniversitesi Hastanesi'nden taburcu edildi. Ecevit, kendisini çok iyi hissettiğini belirterek, ''Çalışma performansımı hiçbir şekilde etkilemez. Herkesin bu gibi geçici rahatsızlıkları olur ve bunlar aşılır'' dedi. 
     Ecevit, yaklaşık 26 saat kaldığı hastaneden Oran şehrindeki konutuna gitmek üzere ayrılırken yaptığı açıklamada, gazetecilere ve vatandaşlara gösterdikleri ilgiden dolayı şükranlarını sundu. 
     Başbakan Ecevit, dün bağırsak enfeksiyonundan kaynaklanan bir gaz sorunu ile karşı karşıya kaldığını anlatarak, ''Uzmanların da bileceği gibi aslında geçici bir olaydır. Kalıcı bir hastalıkla ilgisi yoktur. Bu konuda, Başkent Hastanesi'ne başvurduğumda, beni geçen sefer olduğu gibi bu sefer de tepeden tırnağa araştırdılar ve hiçbir olumsuz konu olmadığını söylediler'' diye konuştu. 
     Başkent Üniversitesi Rektörü Prof.Dr. Mehmet Haberal ve hastane doktorlarından Prof. Dr. Turgut Zileli'ye şükranlarını sunan Ecevit, hastanenin diğer personeline de gösterdikleri sıcak ilgi için teşekkür etti. 
     Başkent Üniversitesi Hastanesi'nin, iftihar edilecek bir sağlık kuruluşu olduğunu belirten Ecevit, burada çalışanların gecelerini gündüzlerine katarak vatandaşlara hizmet verdiklerini söyledi. 
     Sağlığında sorun sayılacak bir durumun olmadığını bildiren Ecevit, geçici rahatsızlığından kaynaklanan bir gaz sorunu ile karşılaşıldığını, doktorların, bunun birkaç gün içinde geçeceğine inandıklarını söylediklerini kaydetti. Ecevit, ''O bakımdan kaygı duyulacak bir sorun yok'' dedi. 
     
     ''EVDE DE OLSA ÇALIŞMALARIMI SÜRDÜRECEĞİM'' 

     Ecevit, ''Sizi ne zaman Başbakanlık'ta göreceğiz '' şeklindeki bir soruyu, ''Çalışmaya nasıl olsa başlayacağım. Belki birkaç gün evde dinlenmem gerekir, duruma göre. Ama evde de olsa, çalışmalarımı elbette sürdüreceğim'' diye yanıtladı. 
     Kendisini nasıl hissettiğinin sorulması üzerine Ecevit, ''Çok iyi hissediyorum'' dedi. 
     Ecevit, bir gazetecinin, ''Afganistan ve Pakistan'a bu ayın sonunda yapacağınız geziyi ertelemeyi düşünüyor musunuz '' sorusuna, ''Hiç bunları düşünmedik. Şu sırada böyle bir ertelemeye gereksinme gösterecek bir durum olmadığı anlaşılıyor. İleride de inşallah olmaz. Ben ertelemek zorunda kalacağımızı zannetmiyorum'' karşılığını verdi. 
     Rahatsızlığının, bundan sonraki çalışma performansını nasıl etkileyeceği yönündeki bir soruyu yanıtlarken Ecevit, ''Hiçbir şekilde etkilemez. Herkesin bu gibi geçici rahatsızlıkları olur ve bunlar aşılır. Benim de bir kaygım yok'' diye konuştu. 
     Ecevit, bir soru üzerine, dinlenmeyi düşünmediğini söyledi. 
     The Marmara Oteli'nde dün yaşanan rehin olma olayından etkilenerek rahatsızlandığı şeklindeki haberlerin anımsatılması üzerine Ecevit, ''Rahatsızlığımda bunun bir etkisi olduğunu sanmıyorum. Ben de gazetelerde görünce şaşırdım'' dedi. 
     Ecevit, olayın ardından, İçişleri Bakanı Rüştü Kazım Yücelen'i telefon ile aradığını, Yücelen'in de en kısa zamanda sorunu çözeceğini söylediğini ve çözdüğünü anlattı. Ecevit, bu nedenle hiçbir kaygısının olmadığını kaydederek, ''Aksine, İçişleri Bakanımızı, İstanbul Emniyet Müdürü'nü ve bütün polislerimizi yürekten kutluyorum'' diye konuştu. 
     ''Eşi Rahşan Ecevit ile tatile gitmeyi düşünüp düşünmediğine'' ilişkin bir soruya karşılık Ecevit, ''Onu Rahşan Ecevit'e sorarım'' dedi. Ecevit'in bu yanıtı üzerine Rahşan Ecevit, ''Bravo, bravo'' diyerek, Ecevit'in yanıtını destekledi. 
     Bir gazetecinin, ''Doktorlarınız kortizon tedavisini keseceklerini açıklamışlardı. Bu sağlığınızı olumsuz etkiler mi ''sorusuna Ecevit, ''İlaçları hafifletiyorlar aslında o bakımdan sorun yok'' karşılığını verdi. 
     Hastaneden ayrılışı sırasında, hastane önünde bekleyen bir grup vatandaş, Ecevit'i alkışlayarak, destek verdi. 
     Ecevit'in, hastaneden ayrılışını çok sayıda televizyon kanalı canlı yayın olarak yayınladı. 
     Başbakan Ecevit, hastaneden sonra dinlenmek üzere Oran Şehri'ndeki konutuna geçti. 
     Ecevit çiftini, konutta, DSP Genel Sekreteri Hasan Gülay karşıladı. 
     Gülay, gazetecilerin soruları üzerine, Ecevit'i çok iyi gördüğünü belirtti. 
     

     
</TEXT>
</DOC>
