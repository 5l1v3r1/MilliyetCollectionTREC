<DOC>
<DOCNO> 85361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/guncel/gun08.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Çeçen firari şartlı tahliyeden çıktı 
</HEADLINE>
<TEXT>

İstanbul’da dün yakalanan Avrasya feribotu eylemcisi serbest bırakıldı 
     SERHAT ÜNAL İstanbul 

     Avrasya feribotunu kaçırmak suçundan İmralı Yarı Açık Cezaevi’nde kalırken, tedavi için götürüldüğü Bursa Devlet Hastanesi’nden beş yıl önce firar eden Çeçen uyruklu Viskhan Abdurrahmanov yakalandı. Fatih’teki bir evde sahte pasaportla ele geçirilen Viskhan Abdurrahmanov, Terörle Mücadele Şube Müdürlüğü’nde işlemlerinin tamamlanmasının ardından DGM’den İstanbul İnfaz Savcılığı’na gönderildi. 
     
     Cezası ertelendi 
     İnfaz Savcılığı’nda Çeçen uyruklu Abdurrahmanov’un Şartla Salıverme Yasası gereği cezası ertelendi ve serbest bırakıldı. Trabzon - Soçi seferini yapmaya hazırlanan Avrasya Feribotu, 16 Ocak 1996 tarihinde, Ruslar’ın Pervomayskaya’daki Çeçen direnişçilere ağır silahlarla saldırısından sonra aralarında Viskhan Abdurrahmanov’un da bulunduğu 9 kişi tarafından kaçırılmıştı. 9 eylemci, 30 Ocak 1996’da sevk edildikleri İstanbul DGM’de tutuklanmışlardı. 
     



 GÜNCEL 

















</TEXT>
</DOC>
