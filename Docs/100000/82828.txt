<DOC>
<DOCNO> 82828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/son/soneko17.html </URL>
<DATE> 2002/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı Topluluğu, Hazine'ye bu yıl 2 katrilyon lira vergi ödüyor 
</HEADLINE>
<TEXT>

     Sabancı Topluluğu şirketleri, 2001 yılı faaliyetlerine ilişkin olarak Hazine'ye toplam 1 katrilyon 921 trilyon lira vergi ödüyor. 
     Sabancı Holding'den yapılan açıklamada, Topluluğun geçen yıla göre yüzde 47'lik artışla 1 katrilyon 921 trilyon liraya ulaşan 2001 yılı vergilerinin, Türkiye'nin bütçe gelirleri toplamı olan 31,8 katrilyon liranın yüzde 6'sına tekabül ettiği belirtildi. 
     Açıklamada, şöyle denildi 
     ''Daha çok üretip daha çok vergi vermeyi, daha çok istihdam yaratarak halkımızın hizmetine daha çok sosyal tesisler sunmayı en önemli sorumluluğu olarak gören Sabancı Topluluğu, verginin tabana yayılması, vergi kayıp ve kaçağının önlenmesi çalışmalarını yürekten desteklemektedir. 
     Bu sorumluluğun bilincindeki topluluk, 2001 yılı faaliyetlerine ilişkin olarak Hazine'ye vergi ve sosyal mükellefiyet olarak 1 katrilyon 921 trilyon lira katkı sağlamaktan gurur duymaktadır.'' Açıklamada, 1 katrilyon 921 trilyon liralık toplam vergi ve fonların 1 katrilyon 602 trilyon lirasının KDV, banka sigorta, gümrük damga, personel gelir vergisi ve sosyal mükellefiyetlerden, 319 trilyon lirasının da Kurumlar Vergisi, stopaj vergisi ve fonlardan oluştuğu kaydedildi. 
     





</TEXT>
</DOC>
