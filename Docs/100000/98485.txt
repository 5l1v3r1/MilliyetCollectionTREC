<DOC>
<DOCNO> 98485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/28/son/sondun11.html </URL>
<DATE> 2002/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
The Sunday Times, Irak operasyonu için hazırlık yapıldığını yazdı 
</HEADLINE>
<TEXT>

     İngiltere'de yayımlanan The Sunday Times gazetesi, İngiliz Kraliyet Donanması'nın Irak'a karşı savaş hazırlığı yaptığını öne sürdü. 
     Bu hazırlıkların binlerce Amarikan ve İngiliz deniz piyadesini içerdiğini belirten gazete, Irak harekatının hava desteğinde, muhtemelen Körfez'den başlayacağını yazdı. Gazete, askeri kaynakların zamanlama açısından değişik görüşler ortaya attığını, harekatın gelecek yıla kalacağı görüşünün ağır bastığını kaydetti. 
     Olası harekat için ''İngiliz donanmasının gururu'' HMS Ocean adlı savaş gemisinin mutlaka bölgeye gönderileceğini belirten The Sunday Times'a göre, Savunma Bakanlığı yetkilileri, HMS Ocean'ın bakıma alındığını, yakın zamanda hizmete hazır hale getirileceğini söylediler. Yetkililer, bu geminin donanmanın en yeni gemilerinden biri olduğunu, 18 helikopter, 4 uçak ve 600 asker taşıyabildiğini belirttiler. Gazete, HMS Ocean gemisine en az bir fırkateyn ve uçak gemisi HMS Ark Royal'ın da eşlik edeceğini öne sürdü. 
     Gazete, ''Hazır olun'' talimatı alan subayların, ''Neye ve ne zaman hazır olmamız gerektiğini bilmiyoruz, ama hazırlanıyoruz'' dediklerini bildirdi. 
     Yapılan bir kamuoyu yoklamasının sonuçlarını da yayımlayan The Sunday Times, İngiliz halkının çoğunluğunun harekata İngiliz askerinin katılmasına karşı çıktığını yazdı. 
     Gazete, halkın yüzde 40'ının İngiliz askerinin harekata katılmasına destek verdiğini, yüzde 49'unun Başbakan Tony Blair'i, ''ABD Başkanı George Bush'un kuklası'' olarak gördüğünü kaydetti. 
     
     SADDAM'IN KUVEY'TE SALDIRACAĞI ENDİŞESİ 
     The Sunday Times gazetesi, Irak'ın güneyindeki Basra kentinden başlayan ve Kuveyt'e yönelen bir saldırının hayali planını yayınlarken, bunun her an gerçeğe dönüşebileceğine yönelik ABD Savunma Bakanlığı'nın Pentagon endişelerine dikkat çekti. 
     Gazetenin haberinde, Basra saldırısının Pentagon'daki askeri strateji uzmanlarının hazırladığı bir ''kabus senaryosu'' olduğunu ve Amerikalı askeri yetkililerin, bölgedeki Amerikan askerlerinin böyle bir saldırıyı önleme olasılığının ancak yüzde 50 olduğuna inandıklarını yazdı. 
     Olası saldırıda Irak'ın öncelikle başlığı sinir gazıyla doldurulan bir Scud füzesini Basra'dan Kuveyt'teki Amerikan üssüne atabileceğini, ardından da 30 bin askerden oluşan bir gücün henüz bu kimyasal saldırının şaşkınlığını üzerinden atamayan Amerikan güçlerine saldırabileceğini belirten gazete, Kuveyt'in başkentinin halkıyla birlikte rehin alınabileceğini, bunun Irak lideri Saddam Hüseyin'in elindeki en büyük koz olabileceğini savundu. 
     Gazete, söz konusu senaryo hakkında şu ifadelere yer verdi 
     ''Amerikalı uzmanlara göre, Saddam, böyle bir saldırının bütün dünyayı kendisine karşı birleştireceğini iyi biliyor. Ancak onlar, ABD'nin kendisini yok etmeye geleceğini görmekte olan Saddam'ın kaybedecek bir şeyi bulunmadığı düşüncesiyle bunu yapabileceğine inanıyor. Ayrıca Saddam biliyor ki, böyle bir hareket ABD'nin Bağdat'a ulaşmasını geciktirecektir. Zira bu durum önce Kuveyt'in kurtarılması gereğini ortaya çıkaracaktır.'' 
     





</TEXT>
</DOC>
