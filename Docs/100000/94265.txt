<DOC>
<DOCNO> 94265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/07/son/sondun11.html </URL>
<DATE> 2002/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz basını "ABD, Irak'a 2003 başında saldıracak" 
</HEADLINE>
<TEXT>

     İngiliz basını, ABD'nin Irak'a 2003'ün başlarında Ürdün üzerinden saldıracağını, saldırıya İngiltere'nin de 30 bin askerle destek vereceğini öne sürdü. 
     The Observer gazetesi, Amerikan askeri yetkililerinin yeni yılın ilk aylarında yapılacak saldırı için plan yaptıklarını, Türkiye ve Kuveyt'in yanı sıra Körfez ülkelerinden de destek isteneceğini belirtti. Gazetenin haberinde, ''Bu ülkeler kilit roller oynayacak, ancak 250 bin Amerikan askerinin katılacağı böyle bir saldırıda asıl sıçrama tahtasının Ürdün olacağına inanılıyor'' denildi. 
     Ürdün'ün altyapısının, yollar ve iletişim ağı bakımından Amerikan askeri güçlerinin saldırı planlarına uygun olduğunu kaydeden gazeteye göre, Ürdün'ün başkenti Amman'daki Iraklı rejim muhalifleri, son günlerde Amman'a yüzlerce Amerikan askeri uzmanının gelip gittiğini söylediler. 
     The Observer, görgü tanıklarına dayanarak, Bağdat yolu üzerinde yer alan, Amman'a yakın Azrak'taki Muafak Salti hava üssünde aşırı bir hareketlilik görüldüğünü öne sürdü. 
     The Sunday Telegraph gazetesinin aynı konudaki haberinde ise İngiltere'nin Irak'a yönelik saldırıya 30 bin askerle katılacağı iddia edildi. 
     ABD Başkanı George Bush'un moral ve askeri destek açısından İngiltere'den yardım istediğini kaydeden gazete, İngiltere'nin 50 savaş uçağı, uçak gemileri, fırkateynler, destroyerler ve bir denizaltısını da bölgeye göndereceğini yazdı. 
     Gazete, baharın ilk aylarının saldırı için en iyi zaman olarak kabul edildiğini, Savunma Bakanlığı'nın bir yetkilisinin de, Balkanlar ve Afganistan'daki operasyonlardan çekilen birliklerin Irak'a yönelik operasyon için hazırlandıklarını doğruladığını bildirdi. 
     





</TEXT>
</DOC>
