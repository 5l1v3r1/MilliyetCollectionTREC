<DOC>
<DOCNO> 66077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/05/son/sontur04.html </URL>
<DATE> 2002/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezaevinde yatak olmayınca hükümlüler nöbetleşe uyuyor 
</HEADLINE>
<TEXT>

     Kocaeli Merkez Kapalı Ceza ve Tevkifevi'ndeki tutuklu ve hükümlüler, ''nöbetleşe'' uyuyor. 
     Yaklaşık 30 yıl önce hizmete giren 294 yatak kapasiteli Kocaeli Merkez Kapalı Ceza ve Tevkifevi'nde, 650 civarında tutuklu ve hükümlü bulunuyor. Fiziki yetersizlik nedeniyle gerekli sayıda yatağın bulunmadığı cezaevindeki tutuklu ve hükümlülerin yaşamsal alışkanlıkları da değişiyor. 
     Yatak sayısının yetersiz kaldığı cezaevindeki tutuklu ve hükümlüler, uykularını da buna bağlı olarak nöbetleşe gerçekleştiriyor. Geceleri, dönüşümlü olarak tutuklu ve hükümlülerin yaklaşık üçte biri uyuyabiliyor. Diğer tutuklu ve hükümlüler de, uyku ihtiyaçlarını gece yerine gündüz saatlerinde giderebiliyor. 
     
     İzleme komitesinin tespitleri 
     Bu arada, Cezaevi İzleme Kurulu da, fiziki yetersizliği içeren bir dizi tespitlerde bulundu. 
     Kurulun hazırladığı raporda, Merkez Kapalı Ceza ve Tevkifevi'nde fiziki kapasitenin üzerinde tutuklu ve hükümlü bulunmasının, Marmara depreminde yıkılan Sakarya Cezaevi'nden sevk edilenlerden kaynaklandığına yer verildi. 
     Geçen ay yaptığı incelemenin sonucunda hazırlanan raporda, şöyle deniliyor 
     ''Adli suçlardan tutuklu ya da hükümlü olan yaklaşık 650 kişinin kaldığı cezaevinin fiziki kapasitesi yetersiz. Tutuklu ve hükümlülerin bir bölümü, gece uykusu yerine gündüz uyumak zorunda kalıyor. Tutuklu ve hükümlülerin zor şartlardaki yaşamları düzeltilmelidir.'' Kurulun hazırladığı raporun, Adalet Bakanlığı'na iletildiği de öğrenildi. 
     Bu arada, Cumhuriyet Başsavcısı İbrahim Ethem Dikmen de, kısa süre önce göreve başladığı Kocaeli'nde, fiziki yetersizliğin görüldüğünü ifade ederek, Kandıra F tipi cezaevinin bulunduğu bölgede yeni ve modern bir cezaevi yapılacağını duyurmuştu. 
     






</TEXT>
</DOC>
