<DOC>
<DOCNO> 60376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/03/son/sondun22.html </URL>
<DATE> 2002/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Soğuk ve kar dünyada da can alıyor 
</HEADLINE>
<TEXT>

     Dünyayı etkisi altına alan kötü hava koşulları Rusya, Bulgaristan, Polonya ve Letonya'da can alıyor. 
     Sıcaklığın eksi 26 dereceye inmesi üzerine bir gecede 10 kişinin öldüğü belirtilen Rusya'da, yılbaşından bu yana soğuktan donarak ölenlerin sayısı 14'ü buldu. 
     Son ölümlerle bu kış Rusya'da soğuk hava nedeniyle toplam 281 kişinin hayatını kaybettiği belirtilirken, ölenlerin genellikle evsizler olduğu kaydedildi. 
     Soğuk, Bulgaristan'da da can aldı. Birçok köy yolunun kapandığı Bulgaristan'da son 30 yılın en soğuk kışı yaşanırken, 2 kişinin donarak öldüğü belirtildi. Veliko Tarnovo yakınlarındaki bir dağ otelinde 60 turistin 3 gündür mahsur kaldığı, turistlere ulaşmak için kar temizleme çalışmalarının devam ettiği belirtiliyor. 
     Öte yandan, Polonya'da bu kış ölenlerin sayısının 221'e yükseldiği bildirildi. 
     Bazı bölgelerde sıcaklığın sıfırın altında 20 dereceye kadar düştüğü, bir haftadır birçok bölgeyle irtibatın kesildiği belirtilirken, ülkede hava ve kara ulaşımında ciddi aksamalar meydana geldiği kaydedildi. 
     Letonya'da da sıcaklığın düşmesiyle ölenler oldu. Ekim ayından bu yana etkili olan soğuk hava nedeniyle toplam 36 kişinin hayatını kaybettiği belirtiliyor. 
     






</TEXT>
</DOC>
