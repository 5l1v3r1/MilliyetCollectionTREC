<DOC>
<DOCNO> 95788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/15/son/sondun11.html </URL>
<DATE> 2002/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Chirac'ı öldürmeye çalışan suikastçi suçunu itiraf etti... 
</HEADLINE>
<TEXT>

     Fransa'da dün yapılan milli gün kutlamaları çerçevesinde başkent Paris'te düzenlenen geçit töreni sırasında Cumhurbaşkanı Jacques Chirac'a bir el ateş eden aşırı sağcı militanın, Chirac'ı öldürmek istediğini söylediği açıklandı. 
     25 yaşındaki saldırgan Maxime Brunerie'yi psikiatri kliniğine 
     naklinden önce kısa süre dinleyen polis, ''aşırı sağ hayranı'' olan saldırganın ''Cumhurbaşkanını öldürüp intihar etmek istedim'' dediğini açıkladı. Olayın ardından açılan soruşturmaya katılan ekip, saldırganın ateş açtığı sırada Chirac'ın 150 metre uzağında bulunduğunu ve kullandığı silahın kısa mesafeli atışlarda tehlikeli hatta öldürücü olabilen uzun namlulu bir tüfek olduğunu belirtti. Olaydan sonra dün kısa bir açıklama yapan İçişleri Bakanı Nicolas Sarkozy, Maxime Brunerie'nin şörjöründe 5 mermi bulunduğunun öğrenildiğini belirterek, kalabalığın arasında bulunan bir kişinin ilk el ateş edilmesinin ardından 3 kişinin de yardımıyla tüfeğin namlusunu yukarı kaldırmayı başardığını söyledi. Sarkozy, bariyerlerin arkasındaki sivil polislerin de saldırganı yere yatırarak etkisiz hale getirmeyi başardıklarını kaydetti. Sivil polislerden biri, önce havaifişek sesi sandığı gürültünün silah sesi olduğunu anlayarak hemen duruma müdahale ettiğini, saldırgana 5 metre uzaktan yetişerek, kalabalığa dağılmasını söylediğini belirtti. Geçit törenini 100-150 bin kişinin izlediği ve olay sırasında 400'ü sivil olmak üzere 4 bin polisin meydanda bulunduğu bildirildi. Bu arada, saldırganın 2001 belediye seçimlerinde aşırı sağcı Ulusal Cumhuriyetçi Hareket partisinin listesinden aday olduğu belirlendi. Liberation gazetesinde olayla ilgili haberde, Maxime Robert Brunerie'nin Bruno Megret önderliğindeki partinin listesinin yedinci sırasında yer aldığı belirtildi. Öte yandan, olayın ardından İngiltere Başbakanı Tony Blair'in çok endişelendiği, ancak Chirac'ın iyi olduğunu öğrendiğinde sevindiğini, Lübnan Başbakanı Refik Hariri'nin de Chirac'ı telefonla arayarak, geçmiş olsun dileklerinde bulunduğu ve kendisine uzun bir yaşam dileyerek, milli gününü kutladığı öğrenildi. 
     





</TEXT>
</DOC>
