<DOC>
<DOCNO> 82801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/son/sondun27.html </URL>
<DATE> 2002/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Depresyon tedavisinde balık 
</HEADLINE>
<TEXT>

     Yağlı balık yemenin depresyon tedavisine yardım ettiği görüşüne dayanarak, eczacılık firmalarının da balığın bünyesinde bulunan asitlerin etken madde olarak kullanıldığı anti depresan üretmeyi planladıkları bildirildi. 
     İsveç'in başkenti Stockholm'deki bir psikiyatri kongresine katılan araştırmacılardan David Horrobin, balıkta bulunan eicosapentaenoic asidi EPA etken maddeli bir anti depresan ilacın iki yıl içinde piyasalarda olabileceğini söyledi. 
     Horrobin, insan beyninin çoğunun yağdan oluştuğunu belirterek, bu yağların beşte birinin vücut tarafından oluşturulmadığını, insanların bunu yiyeceklerinden karşılaması gerektiğini kaydetti. 
     Yayımlanan iki çalışmada, katıksız EPA'nın anti depresan ilaçlara yanıt alınan ya da ilk başlarda yanıt alınan, ancak daha sonra gerileme görülen hastalardaki depresyonun azalmasına yardımcı olduğunun ortaya konulduğu belirtildi. 
     EPA'nın depresyon tedavisindeki etki gücünün şaşırtıcı boyutta olduğunu söyleyen Horrobin, benzer sonuçları ortaya koyan iki yeni çalışmanın daha yakında yayımlanacağını belirtti. 
     Yayımlanan araştırmalarda, balık ve deniz ürünleri tüketimiyle depresyon arasında bağlantı kurulurken, yağlı balık tüketen halkların ve bireylerin depresyona daha az eğilimli olduğu kaydedildi. Bunun da Japonya gibi balığın yaygın olarak tüketildiği Uzakdoğu ülkelerinde depresyonun daha seyrek, Kuzey Avrupa ülkelerinde ise daha sık görüldüğünü açıklayabileceğine dikkat çekildi. 
     





</TEXT>
</DOC>
