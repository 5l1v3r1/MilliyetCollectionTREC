<DOC>
<DOCNO> 84269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/16/spor/spo02.html </URL>
<DATE> 2002/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
GOLÜN BAŞKENTİ WASHINGTON 
</HEADLINE>
<TEXT>

Fenerbahçe’nin yeni forveti dün üç yıllık sözleşme imzaladı ve kendisini Jardel ile kıyasladı "Gol benim işim. O sadece kafa toplarında iyi, ben havada-yerde iyiyim." 
     YALÇIN TÜRK 

     KANARYA’DA beklenen imza töreni dün gerçekleşti ve Fenerbahçe yeni golcüsü Washington’a kavuştu. Brezilyalı yıldız, üç yıllık sözleşmeye imza atarak, artık Fenerbahçeli oldu. Vatandaşı Jardel ile kendini kıyaslayan yıldız futbolcu, "Jardel sadece kafa toplarında iyi. Ben her iki ayağımı süper kullandığım gibi, kafa toplarında da başarılıyım. Hareketli bir oyun tarzım var. Gerektiğinde kanatlara çıkarım. Zaman zaman orta sahaya kaçarım" dedi. 
     "FENERBAHÇE’DEN teklif aldığım zaman çok mutlu oldum" diyen Washington, "Havaalanına inip, tesisleri gezdikten sonra Fenerbahçe’nin ne kadar önemli bir kulüp olduğunu kendi gözlerimle gördüm. Buraya gelişimde Parreira’nın büyük rolü oldu. Türkiye konusunda çok olumlu bilgiler aldım. Galatasaray’da oynayan Capone ile de görüşmem oldu. Ancak Beşiktaşlı Ronaldo’yu tanımıyorum. Çok doğru bir tercih yaptığımı düşünüyorum" diye konuştu. 
     YILDIZ futbolcu sözlerini şöyle tamamladı "Bir sezonda atacağım gol sayısı ile ilgili iddiada bulunamam. Ama oynadığım takımın şampiyon olabilmesi için ne gerekiyorsa yaparım. Fenerbahçe lig ve Şampiyonlar Ligi’nde başarılı olacaktır. Daha önce oynadığım takımlar Fenerbahçe kadar potansiyele sahip olmasalar bile iyi ekiplerdi. Ben gole yönelik ve sürekli gol bölgelerinde oynayan bir oyuncuyum. Sahada sadece işimi yaparım." 
     
Tansiyona göre tel örgü      FENERBAHÇE Yönetimi, Avrupa’nın en ünlü statlarında kullanılan tel örgü sistemini Şükrü Saracoğlu Stadı’na taşıdı. Dün monte edilen tel örgüler istenildiği zaman açılıp kapanabiliyor. Lig maçlarında tel örgüleri kapatmayı planlayan Sarı-Lacivertliler, yüksek tansiyon altında oynanan Galatasaray, Beşiktaş ve bazı Avrupa Kupası maçlarında sistemi devreye sokma hesaplarında. 
     
Cem tamam, sıra Serhat’ta      YİMPAŞ Yozgatspor’da forma giyen Cem Karaca dün kulübe gelerek yöneticilerle masaya oturdu. Gurbetçi futbolcu, Almanya’da tatil yaptıktan sonra 1 Haziran’da Fenerbahçe ile mukavele yapacağı açıkladı. Öte yandan genç kaleci Oğuz iki yıl daha kulüpte kalırken, Serhat’ın da bir - iki gün içinde imzaya geleceği bildirildi. 
     



 SPOR 
























</TEXT>
</DOC>
