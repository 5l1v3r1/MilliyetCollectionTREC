<DOC>
<DOCNO> 66636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/08/son/sonspo10.html </URL>
<DATE> 2002/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yimpaş Yozgatspor, Fenerbahçe'yi kasetten ezberliyor 
</HEADLINE>
<TEXT>

     Yimpaş Yozgatsporlular, yarın yapılacak Fenerbahçe maçına sıkı bir şekilde hazırlanıyor. 
     Dünkü antrenman sonrasında kendi tesislerinde kampa alınan kırmızı-siyahlı ekip, Fenerbahçe'nin son oynadığı maçların kasetlerini izledi. Teknik direktör Rasim Kara, futbolcularına Malatyaspor ve Antalyaspor ile oynadıkları maçların kasetlerini de izlettirerek, bu maçlarda yapılan hataları gösterdi ve hataların tekrar edilmemesi konusunda uyarılarda bulundu. 
     Bugüne kadar iyi futbol oynamalarına karşın istedikleri sonuçları alamadıklarına dikkat çeken Rasim Kara, Fenerbahçe karşısında kazanmak için mücadele vereceklerini belirtti. Kara, ''Fenerbahçe'nin durumu ortada, Türkiye'nin en iyi takımlarından biri, ama biz de onlardan aşağı kalmayız. Kendi sıkıntılarımızı biliyoruz, rakibimizin zaaflarını ezberledik. Tek düşüncemiz, kazanmak ve hem puan, hem de moral ve kendimize olan güveni sağlamaktır'' dedi. 
     Son oynadıkları iki maçta da futbolcularının galibiyet golünü bulduktan sonra skoru koruma telaşına kapıldıklarını kaydeden Kara, Fenerbahçe karşısında aynı hataya düşmeyeceklerini sözlerine ekledi. 
     Yimpaş Yozgatspor'da sakat olan Cihat ve kart cezalısı Cem, Fenerbahçe maçında forma giyemeyecek. Kırmızı-siyahlı ekibin, Fenerbahçe maçına şu ilk onbirle çıkması bekleniyor 
     ''Diallo, Özgür, Selim, Timo, İlker Atakan , Yaw, Cengizhan, Hamza, Mehmet, Preko, Antti.'' 
     






</TEXT>
</DOC>
