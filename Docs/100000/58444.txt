<DOC>
<DOCNO> 58444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/22/yazar/sazak.html </URL>
<DATE> 2001/12/22/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Arjantin'in bifteği, Burdur'un sütü 
</HEADLINE>
<TEXT>

     Arjantin'deki ekonomik ve siyasi çöküşün ardından IMF'nin "Türkiye'nin iyi yolda olduğunu" açıklaması toplumda "passiflora" etkisi uyandırdı. 
     9 ay önceki kriz sırasında aynı kaderi paylaştığımız Arjantin'deki sosyal patlamayı gördükten sonra, "dibe vuran ülke" gerçeğinden uzaklaşma duygusunu, düşük dozda sakinleştirici almış bir ruh haliyle takviye ederken, "Türkiye ekonomisi IMF politikalarıyla kaç yıl daha Arjantin'in durumuna sürüklenmeden ayakta kalabilir" sorusunu aklımıza bile getirmiyoruz. 
     11 Eylül'ün etkisiyle bu ülke ABD'nin gözetiminde adeta "bağlı kuruluş" gibi her yıl bütçesine eklenen 10 - 15 milyar dolar yardımla takviye edilmese, ulusal ekonomik değerlerinin toplamına yakın 200 milyar dolar iç ve dış borç yükünü nasıl çevirecekti 
     Türkiye ekonomisi artık, her yıl gereksinim duyduğu 20 milyar dolara yakın dış kaynakla dönüyor. Ona rağmen, "bıçak sırtı" dengeler değişmiyor. 
     Aralık başından itibaren piyasalarda esen "iyimser" rüzgarının etkisini 2002'de de sürdürebilmesinin ancak reel sektörün canlandırılmasına, ekonominin yeniden "üretebilir ve tüketebilir" olmasına bağlı olduğunu soğukkanlı iktisatçıların hepsi görüyor. 
     "Arjantin'le Türkiye aynı kefeye konulamaz" diye aşırı bir iyimserliğe kapılmak ne ölçüde gerçekçidir. 
     Ya da iki ülke arasındaki ölüm - kalım meselesini sadece "sabit ya da dalgalı kur" tercihine bağlamak tek gerekçe midir 
     Herhalde Domingo Cavallo da, en az Kemal Derviş kadar, deneyimli bir teknokrattı, üstelik Arjantin'de daha önceki yönetiminde başarı kazanmıştı. 
     Arjantin 22 kişinin öldüğü olaylar sonucu siyasi tarihinde pek çok kez yaşadığı şekilde "kaos"a sürüklendi. IMF'ye bağımlılık ülke ekonomisini batırdı. 
     Üretemeyen ekonomi nedeniyle tüketemeyen, dolayısıyla açlıkla karşı karşıya kalan orta alt sınıfların tepkisi siyasi yapıyı da çökertti. 
     Bir ülkede ulusal katma değerin yüzde 12 - 13'ü ihracata dönük üretimden oluşuyorsa geride kalan yüzde 90'ı iç tüketimden sağlanır. 
     Arjantin ekonomisi, tarımda hayvancılıkta kendisine yeterken son yıllarda o avantajını da yitirdi insanlarını besleyemez hale geldi. Bu örnek IMF'nin Türkiye için önerdiği tarım alanlarını daraltma modelini çağrıştırmıyor mu Anadolu'nun tarıma dayalı sanayiinin son yıllarda darbe üstüne darbe yemesinin 5 - 10 yıl sonraki durumu kimin umurunda 
     Burdur'da özelleştirilen Süt Endüstrisi Kurumu'nun fabrikasına kilit vurulmuş, yörede elde edilen süt işlenmek üzere Bursa'ya, Tokat'a, Trakya'ya gönderilmeye başlanmış. Şeker fabrikası ve Et Balık Kurumu tesisleri de elden çıkarılmak üzere. Geçen 10 yılda yaratılan değerler, IMF politikaları sonucu kurutuluyor. 
     Üretmeyen, yatırım yapmayan, istihdam yaratmayan bir ekonomi salt IMF desteğiyle ayakta kalabilir mi 
     Arjantin'de kalmadığı görüldü. 
     
     







İntihal vakası 


Çek Arjantin 


İlaçta yüzde 10 indirim 


UFO değil CEO'lar... 


Orman kanunu 


Ben herkesin rektörüyüm 


ABD'nin Irak hazırlığı 


Bill Bernbach dedi ki... 


Koç, TÜSİAD’a gitmedi, aile toplantısı yaptı 


Sıra insan haklarında 


Derin devlet görüntüleri 


Arjantin'in bifteği, Burdur'un sütü 


Yüzüklerin Efendisi Bakanlığı, Ankara’ya ilham verebilir 


Sözleşmeyi iki nüsha yapın 


"Erdalbeyin yetimleri" 


Arjantin’den yolsuzluk yiyicilik’ dersi 


Avrupa içeride Arjantin dışarıda kaldı 


</TEXT>
</DOC>
