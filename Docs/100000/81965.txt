<DOC>
<DOCNO> 81965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/04/guncel/gun06.html </URL>
<DATE> 2002/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İş’ soyguncuları için 36 yıl istemi 
</HEADLINE>
<TEXT>

İş Bankası Levent Şubesi’ni soyanlar hakkında 6 aydan 36 yıla kadar hapis istemiyle dava açıldı 
     SEMRA PELEK İstanbul 

     İş Bankası Levent Şubesi’ni soyan grubun lideri doktor Hakan İnce ile eşi, kardeşi ve bacanaklarının da aralarında bulunduğu 9 kişi hakkında dava açıldı. 6 Mart’taki soygunla ilgili iddianamesini tamamlayan İstanbul DGM Cumhuriyet Savcısı Ali Cengiz Hacıosmanoğlu, İnce’nin "organize suç örgütü kurmak ve yönetmek", "silahlı beş gasp", "biri otomobil, ikisi otomobil plakası olmak üzere üç hırsızlık", "Ateşli Silahlar Kanunu’na muhalefet" ve "sahte plaka kullanmak" suçlarından 36 yıldan az olmamak üzere ağır hapsini istedi. 
     İş Bankası Bolvadin Şubesi soygununu da gerçekleştirdiği kaydedilen İnce’nin ifadesinde, İBDA - C’ye üye olduğu iddiasını reddettiği, "Sadece sempatizanım" dediği öğrenildi. İddianamede, İnce ile birlikte soyguna katılan Seydi Boz ile bacanakları Mehmet Boz, Bahtiyar Gönen ve gasp suçlarına katılan Fatih Meclis haklarında "Organize suç örgütü kurmak" ve çeşitli gasp suçlarından yine 36 yıldan az olmamak üzere ağır hapis cezası istendi. Savcı, "organize suç örgütüne yardım etmek" iddiasıyla İnce’nin eşi Fadime İnce, kardeşi Gültekin İnce ile Zafer Şahin ve Celal Çiftçi hakkında 6 aydan bir yıla kadar hapis cezası talep etti. 
     



 GÜNCEL 
























</TEXT>
</DOC>
