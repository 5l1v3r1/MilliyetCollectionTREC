<DOC>
<DOCNO> 85669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/23/son/sondun26.html </URL>
<DATE> 2002/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Azeri basını Papa'nın ziyaretinden rahatsız 
</HEADLINE>
<TEXT>

     Papa 2. Jean Paul'ün dün başlayan Bakü ziyareti, bugünkü Azeri gazetelerinde çeşitli yorumlarla birlikte geniş olarak yer aldı. 
     Hürriyet gazetesi, Papa'nın temaslarına ilişkin haberleri ilk sayfasına taşırken, iç sayfalarda Vatikan'ın misyonerlik faaliyetleri kapsamında Azerbaycan'da 13 ayrı örgütün çalıştığını, Papalık kurumunun Orta Asya ve Kafkaslar'daki Müslüman halkları ''katolikleştirme'' çabası içinde olduğunu yazdı. 
     Papa'nın geçen yıl Ermenistan'a yaptığı ziyaret sırasında, Yukarı Karabağ'ın işgali sırasında ölen Ermenilerin ''topraklarını geri alırken öldüklerini'' söylediğini belirten gazete, Vatikan'ın ''Tanrı'nın Emri'' adlı gizli örgüt yoluyla Yukarı Karabağ ve Bosna-Hersek gibi bölgelerde Müslümanlar aleyhine çalıştığını savundu. 
     Yeni Müsavat gazetesinde de Vatikan'ın misyonerlik faaliyetlerine dikkat çekildi ve Vatikan'ın, Yukarı Karabağ'ın işgali sırasında ''Tanrı'nın Emri'' adlı örgüt aracılığıyla Ermenistan'a yardımcı olduğu iddia edildi. 
     Bizim Asr gazetesi ise ziyaretin Azerbaycan için yararlı sonuçlara yol açacacağı yorumunu yaptı. Gazeteye açıklama yapan Azerbaycan'ın dini işlerden sorumlu Devlet Komitesi Başkanı Refik Aliyev, Papa'nın nüfuzunu kullanarak Azerbaycan'daki ve bölgedeki sorunların barışçı yollarla çözümlemesine çalıştığını söyledi. 
     Diğer günlük gazetelerde de, ziyaretin Azerbaycan-Vatikan ilişkilerinin gelişmesine yardımcı olmasının yanı sıra bölgesel sorunların çözümünde ve Azerbaycan'ın tanıtılmasında önemli ve yararlı olduğu yönünde yorumlar yer aldı. 
     Papa'nın ziyareti sırasında yaşlılığı ve hastalığından kaynaklanan sorunlar da gözlerden kaçmadı. 
     Parkinson hastası olan 83 yaşındaki Papa, Bakü'de uçağa yanaştırılan merdivenden inemedi. Bunun üzerine servis kapısından servis aracı ile aşağıya inebildi. Aliyev ile tokalaşırken de elini çekemeyen Papa yüzünden tokalaşma seramonisi çok uzun sürdü. 
     Yürümekte zorlanan Papa'nın düşmemesi için kardinaller kollarından tutarak taşıyor. Vatikan çevreleri ise Papa'nın durumunun kötü olduğunu bu nedenle istifa etmesi gerektiğini savunuyorlar. 
     





</TEXT>
</DOC>
