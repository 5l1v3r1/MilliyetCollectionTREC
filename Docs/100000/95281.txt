<DOC>
<DOCNO> 95281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/12/son/sondun10.html </URL>
<DATE> 2002/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide ile bağlantılı militanlar Kuzey Irak'ta faal iddiası 
</HEADLINE>
<TEXT>

     Amerikan PBS televizyonunda yayınlanan bir belgeselde, El Kaide ile bağlantılı militanların Kuzey Irak'ta ''huzur bozucu'' eylemlerde bulundukları belirtildi. 
     Belgeselde, üç yıl önce İran'dan Irak'a geldikleri öne sürülen militanların gittikçe artan biçimde saldırı ve suikast eylemleri düzenledikleri, bugüne kadar 9 köyü ele geçirdikleri iddia edildi. 
     Kuzey Irak'ta geçen Nisan ayında suikast girişiminden kurtulan Irak Kürdistan Yurtseverler Birliği IKYB yetkilisi Dr. Barham Salih, televizyona yaptığı açıklamada, köylerde 70 ila 80 militanın olduğunu söyledi. Bölgeyle ilgili yaklaşık 20 yıldır çalışmalar yapan ve belgeselin hazırlayıcısı olan İngiliz film yapımcısı Gwynne Roberts da, kendilerine ''Ensar El İslam'' İslam Yoldaşları adını veren grubun, IKYB ile çok sayıda çatışmaya girdiğini ve ''Kuzey Irak'ta terörü yaydığını'' belirtti. 
     IKYB'nin elinde hapis bulunan bir Iraklı istihbarat yetkilisi ise Ensar El İslam ile birlikte çalışan üst düzey bir Irak gizli servis üyesiyle temas kurmak üzere Bağdat yönetimi tarafından gönderildiğini söyledi. 
     
     IRAKLI İLTİCACILARIN İDDİASI 
     Belgeselde, Iraklı ilticacıların, Usame Bin Ladin de dahil olmak üzere üst düzey El Kaide yetkililerinin 1990'lı yıllarda Irak'ı ziyaret ettikleri ve Ensar El İslam militanlarına kamplarda kimyasal ve biyolojik silahların nasıl kullanılacağına dair eğitim verdikleri yönündeki iddialarına yer verildi. 
     Gizli bir kimyasal silah fabrikasında çalıştığını ve daha sonra ''Saddam'ın Fedaileri'' adlı milis grubunda albay olduğunu öne süren bir Iraklı ilticacı da, Bağdat'ın kuzeyinde ''Unit 999'' adlı bir kampta yabancılara eğitim verildiğini öne sürdü. 
     Bin Ladin'in Irak'a herhangi bir ziyaretine ya da yabancı militanlara geniş çaplı eğitim verildiğine ilişkin kanıta rastlamadıklarını belirten Amerikalı yetkililer ise Irak'ın 11 Eylül saldırılarıyla bağlantısını gösteren bir kanıt da bulamadıklarını ifade ettiler. Yetkililer, kesin kanıt olmasa da, El Kaide yetkililerinin Ensar El İslam ile birlikte çalıştığının ''hayli olası'' olduğunu söylediler. 
     





</TEXT>
</DOC>
