<DOC>
<DOCNO> 83917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/14/son/sondun37.html </URL>
<DATE> 2002/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan "İleriye dönük adımları liderle görüşeceğim" 
</HEADLINE>
<TEXT>

     BM Genel Sekreteri Kofi Annan, Kıbrıs sorununda Haziran'a kadar ileriye dönük belirli adımların nasıl atılacağını liderlerle tartışacağını söyledi. 
     Annan, adaya gelişinin ardından Larnaka Havaalanı'nda yaptığı açıklamada, Kıbrıs'a gelmekten mutlu olduğunu belirterek, bütün Kıbrıs halkına en iyi dileklerini sundu. 
     KKTC Cumhurbaşkanı Rauf Denktaş ve Rum Yönetimi lideri Glafkos Klerides'e ''ekselansları'' diye hitap eden Annan, iki lider arasındaki doğrudan görüşmelerin yaklaşık 4 aydır sürdüğüne işaret ederek, doğrudan görüşmelerin kendisinin daveti üzerine başladığını, özel temsilcisi Alvaro De Soto'nun da taraflara yardımcı olmaya çalıştığını söyledi. 
     Doğrudan görüşmeler süreciyle tarihi bir fırsat yaratıldığını belirten Annan, bu sürecin en iyi şekilde değerlendirilmesi gerektiğini kaydetti. 
     Doğrudan görüşmelerin, bölge ve bölge ötesi için çok önemli olduğuna işaret eden Kofi Annan, doğrudan görüşmelerin Haziran ayında sonuçlanmasını beklediklerini, BM Güvenlik Konseyi'nin de bu beklenti içinde olduğunu dile getirdi. 
     Annan, liderlerin, doğrudan görüşmeleri, kendilerine müdahale olmadan devam ettirdiklerini söyledi. 
     Ziyaretinin en önemli amacının, liderlerin sorumluluklarının altını çizmek ve belirli adımlar atılmasını sağlamak olduğunu ifade eden Kofi Annan, belirli adımların nasıl atılacağını liderlerle tartışacağını kaydetti. 
     Basın mensuplarının sorularını yanıtlamayan Annan, ''Doğrudan görüşmelerin nasıl ilerleyeceğini hep birlikte göreceğiz'' dedi. 
     





</TEXT>
</DOC>
