<DOC>
<DOCNO> 75514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/30/son/sonspo09.html </URL>
<DATE> 2002/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaşlı Ahmet Dursun "Büyük yara aldık" 
</HEADLINE>
<TEXT>

     Beşiktaş'ın golcü futbolcusu Ahmet Dursun, Antalyaspor beraberliğiyle şampiyonluk yarışında büyük bir darbe aldıklarını söyledi. 
     Ahmet Dursun, internetteki ''www.ahmetdursun.org'' adresli resmi sitesinde yaptığı açıklamada, bu karşılaşmayı kazanmayı çok istediklerini ifade ederek, ''Maç içinde de yaptığımız mücadeleyle de kazanma arzumuzu sahaya yansıttık. Ancak top bizi hiç sevmedi. Adeta gol olmamak için direndi. Bu maçı kazanmış olsaydık büyük bir avantaj elde edecektik. Şu anda ise sadece avantaj yitirmiş durumdayız'' diye konuştu. 
     ''Şampiyonluk bizim için kesinlikle hayal değil'' diyen Ahmet Dursun, önlerinde 5 maç bulunduğunu ve 3 puanlı sistemde herşeyin değişebileceğini vurgulayarak, şunları söyledi 
     ''3 puanlı sistemde nelerin değiştiğini daha önceki senelerde herkes gördü. Şimdi yapmamız gereken tek şeyin Antalyaspor maçını unutarak kalan maçlara konsantre olmak olduğunu biliyoruz. 
     Rakiplerimizin de birbirinden zorlu maçları var ve onlar da bu yarışta sendeleyecekler. Kaldı ki bizim en büyük rakiplerimizden Fenerbahçe ile İnönü Stadı'nda randevumuz var. Bu maçtan galibiyetle ayrılmamız durumunda ipi göğüslemememiz için hiçbir neden yok.'' Ahmet Dursun, taraftarların maç sonrasında gösterdikleri aşırı tepkiyi normal bulduğunu ifade ederek, ''Onlar da tribünde galibiyet için en az bizim sahada olduğumuz kadar konsantre oluyorlar. Bu aşırı konsantrasyon aksi bir sonuçta ister istemez tepkiye dönüşüyor. Ama onların unutmaması gereken birşey var. Biz en az onlar kadar kazanmayı istiyoruz. Bizim kaybımız hem maddi, hem manevi oluyor. Açıkçası biz kazanmayı herkesten çok arzuluyoruz. Şampiyonluk yaşamak her futbolcunun en büyük rüyasıdır ve hayallerini süsler'' dedi. 
     






</TEXT>
</DOC>
