<DOC>
<DOCNO> 96056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/son/soneko12.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Sorun yok, program devam edecek" 
</HEADLINE>
<TEXT>

     Devlet Bakanı Kemal Derviş, ekonomik programın taahhütleri açısından bir sorun olmadığını vurgularken, ''herkes sakin davranmalı, çalışmalar iyi gidiyor, özel bir sorun yok. Program devam edecek'' dedi. 
     Devlet Bakanı Kemal Derviş'in, ekonominin üst düzey bürokları ve Uluslararası Para Fonu IMF Avrupa bölgesi İcra Direktörü Willy Kiekens ile IMF Türkiye Masası Şefi Juha Kahkonen Merkez Bankası lokalinde yaptığı değerlendirme toplantısı sona erdi. 
     Derviş, Merkez Bankası Lokali'nde yapılan toplantı çıkışında, gazetecilere yaptığı açıklamada, toplantıda ekonomik konularda bir değerlendirme yaptıklarını vurguladı. 
     ''IMF ile durumu değerlendirdik'' diyen Bakan Derviş, devamla şöyle konuştu 
     ''Aslında politik çalkantılar ve tartışmaların gerisinde eğilimler iyi. Büyümenin ilk aylardaki gerçekleşmeleri, sandığımızdan da iyi ve programın taahhütleri açısından da bir sorun yok. Onun için bence herkes sakin davranmalı, onlar da sakin davranmalı. Dolayısıyla çalışmalar iyi gidiyor, özel bir sorun yok.'' Herkesin önümüzdeki 4-5 ayı merak ettiğini ifade eden Derviş, şu anda seçenekler üzerinde durulduğunu, fakat bütün seçeneklerde ''programın uygulanmasına devam edileceği konusunda, kendilerine söz verdiklerini'' belirtti. 
     Aslında bu konuda Türkiye'de bir görüş birliği olduğunu da vurgulayan Bakan Derviş, ''Yani programın birçok ayrıntısı konusunda tartışma olabilir ama temelde, ciddi bir ekonomik programın devamının gereği üzerine çok fazla bir tartışma yok'' diye konuştu. 
     
     SİYASİ BELİRSİZLİĞİN GETİRDİĞİ OLUMSUZLUKLAR 
     Devlet Bakanı ve Başbakan Yardımcısı Devlet Bahçeli'nin de dün, programın uygulanacağını kesinlikle söylediğini hatırlatan Kemal Derviş, şöyle devam etti 
     ''Dolayısıyla bu konuda çok fazla tartışmaya, çok fazla soru sormaya gerek yok. Program devam edecek. Ama tabii siyasi belirsizlik ortamında faizlerin yüksek olması sıkıntı yaratıyor, yeni yükler getiriyor ve sıkıntı yaratıyor. Hepimize, Türkiye'ye ileriye dönük yeni yükler getiriyor. Bu yükleri bir an önce azaltmak, Mayıs ayında gördüğümüz daha olağan duruma dönmesi gerekiyor.'' Güvenin tesis olmasının, ileride daha hızlı büyüme, istihdam ve insanların refahı anlamına geldiğini anlatan Derviş, ''Bu belirsizliği ne kadar hızlı ortadan kaldırabilirsek o kadar iyi olur'' diye konuştu. 
     Bir gazetecinin, ''Sayın Kiekens de geldi, hedeflerde bir değişiklik olacak mı'' sorusu üzerine Bakan Derviş, hedeflerde değişiklik olmadığını belirterek, şunları kaydetti 
     ''Makro çerçevede değişiklik yok. Makro çerçeve aynen yerinde duruyor. Dediğim gibi, bu belirsizlik kısa bir süre içinde ortadan kalkarsa, o zaman bir sorun görmüyoruz. Ve çalışmalarımız aynı doğrultuda devam eder. Belirsizliğin çok uzun sürmesi, hiç kuşkusuz Türkiye'nin yararına değil.'' 
     





</TEXT>
</DOC>
