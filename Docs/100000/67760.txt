<DOC>
<DOCNO> 67760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/spor/spo15.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

G.Antep - Diyarbakır      SÜPER Lig’de 23.haftanın açılış maçında bugün Gaziantep ile Diyarbakır kozlarını paylaşacak. Kamil Ocak Stadı’nda 20.00’de başlayacak mücadeleyi Orhan Erdemir yönetecek. Ev sahibi ekipte sakat Volkan, Emrah, Ramazan, Ergin ve cezalı Viola ile Mehmet Polat forma giyemeyecek. Diyarbakır’da ise sakat Murat Alaçayır ve Fazlı ile cezalı Kona yer alamayacak. 
     
Hakan Şükür parlıyor      FIFA, 17. Dünya Kupası finallerine katılan ülkelerde Türkiye’yi Hakan Şükür ile tanıttı. FIFA’nın resmi internet sitesinde Dünya Kupası’nda yer alacak her ülke bayraklarıyla tanıtılırken, Türk bayrağının altında Hakan Şükür’ün adı yer aldı. Golcü oyuncumuzu, Türkiye’nin "Yıldız futbolcusu" olarak gösteren FIFA, Türk futbolcunun tüm kariyerine yer verdi. 
     
İdmanda öldü      KONYA’DA 2. Amatör Küme’de mücadele veren Doğanbey Belediyesporlu Hüseyin Dinçsoy 24 , antrenmanda kalp krizi geçirdi. Koşu sırasında fenalaşan ve yere yığılan genç futbolcu, Beyşehir Devlet Hastanesi’ne kaldırılmak istenirken yolda hayatını kaybetti. 
     
Bulak’a ceza      ANTALYASPOR Teknik Direktörü Giray Bulak’a 15 gün hak mahrumiyeti cezası kesildi. PFDK, Denizlispor ile oynanan müsabakada hakeme sözle hakaret ettiği gerekçesi ile Bulak’a ceza keserken, aynı gerekçeyle Hüseyin’i de 2 maç men cezasına çarptırdı. 
     



 SPOR 





























</TEXT>
</DOC>
