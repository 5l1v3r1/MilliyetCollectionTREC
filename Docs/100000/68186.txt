<DOC>
<DOCNO> 68186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/18/ekonomi/eko01.html </URL>
<DATE> 2002/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul’a yaklaşılamadı 
</HEADLINE>
<TEXT>

Ödeme sıkıntısına düşen şirketlerin kurtarılmasını öngören İstanbul Yaklaşımı, Bankacılık Düzenleme ve Denetleme Kurulu’nun yasaya ait yönetmeliği çıkarmaması nedeniyle gecikiyor 
     HARUN GÜREK Ankara 

     Kriz nedeniyle ödeme sıkıntısına düşen ya da kapanan şirketlerin ayağa kaldırılmasını öngören İstanbul Yaklaşımı gecikiyor. Yaklaşımın nisandan önce işlerlik kazanmasına zor gözüyle bakılırken geçici nakit krizi nedeniyle ödenemeyen kredilerin yeniden yapılandırılması resmen başladı. 
     İstanbul Yaklaşımı’nın resmen işlerlik kazanması için Bankacılık Düzenleme ve Denetleme Kurulu’nun BDDK , yasaya ait uygulama yönetmeliklerini çıkarması gerekiyor. Bankacılık sektörünün güçlendirilmesine öncelik veren BDDK’nin üzerinde çalıştığı yönetmelikleri en geç iki hafta içinde yayınlaması bekleniyor. 
     
     Denetim beklenecek 
     Mali sektöre göre, İstanbul Yaklaşımı’nın fiilen uygulamaya girmesi için tek başına yönetmeliklerin çıkması yetmiyor. Bankalar uygulama için, kamu kaynağı aktarılarak bankaların güçlendirilmesine yönelik düzenleme kapsamında yapılacak ilk aşama denetimlerin sonuçlarını da bekleyecek. 
     Mart sonunda tamamlanacak denetimlerin sonuçlarına göre, bazı bankalar devletten kaynak almaktan kurtulmak için önce krediler yoluyla sermaye yeterliliği oranını yükseltmeye çalışacak. Bu bankalar, hemen tahsil edilebilecek kredilerini geri çağırarak, sermayelerini yükseltme yoluna gidebilecekler. 
     
     Haziran ayına sarkabilir 
     Bu durumda, ortaya çıkacak nakit Hazine’nin borçlanmasını daha da kolaylaştıracak. Hazine bu olanağı değerlendirerek kamu bankalarına olan borçlarını kapatma yoluna giderse, kamu bankaları kredi ertelemelerine beklenenden önce başlayabilecek. 
     İstanbul Yaklaşımı’nın tam yürürlüğe girmesinin bankalara sermaye desteği sağlanacağı haziran ayına kalma olasılığı da bulunuyor. 
     Denetimden sonra bankaların kendi mali durumlarını net bir biçimde göreceğini belirten Türkiye Bankalar Birliği TBB Genel Sekreteri Ekrem Keskin, İstanbul Yaklaşımı’nın bir bütün olarak işlerlik kazanıp kazanmayacağının nisan ayı başında itibaren netlik kazanacağını ifade ederek, "Hemen önümüzdeki günlerde bitecek gibi görünmüyor. Ancak şu anda isteyen bankalar yasaya göre erteleme yapabilir. Zaten yapanlar da var" dedi. 
     TBB bünyesinde kurulan Çalışma Komitesi’nin geçen hafta toplandığını kaydeden Keskin, "Bankalar çıkan 300 sayfalık düzenlemeyi inceleliyor. İncelemelerden sonra yapılabilecekler belirlenecek" diye konuştu. 
     
     Koşullu erteleme 
     Bu arada, borçlarını rahatça ödeyebilecek durumda olmasına karşın krizden kaynaklanan geçici bir nakit sıkıntısı nedeniyle zor durumda olan şirketlerin kredilerinin hemen ertelenmesinin yasal olarak şubat başından beri mümkün olduğu ortaya çıktı. BDDK’nın geçtiğimiz 31 Ocak tarihli Resmi Gazete’de yayınlanan ve karşılıklar yönetmeliğinde değişiklik yapan düzenlemesine göre, bankalar bu tür kredileri, kredinin yüzde 15’lik bölümünün hemen tahsil edilmesi koşuluyla yeniden yapılandırabilecek. Eğer yeni kredi açılarak yeniden yapılandırılacaksa bu durumda asıl kredinin yüzde 30’unun ödenmesi şart. Bu krediler altı ay süreyle takipte tutulduktan sonra İstanbul Yaklaşımı kapsamına alınacak. Böylece bankalar bu krediler için ayırdıkları karşılıkları sermayelerine ekleyebilecekler. 
     
Hisarcıklıoğlu Bankalar anlaşmaya yanaşmıyor      ANKARA ANKA 

     Türkiye Odalar ve Borsalar Birliği TOBB Başkanı Rifat Hisarcıklıoğlu, finansal darboğaz yaşayan şirketlerin bankalarla yapacağı çerçeve anlaşmasında sorun yaşandığını söyledi. 
     Reel sektörle bankacılık sektörü arasında yeni bir krizin kapıda olduğu sinyallerini veren Hisarcıklıoğlu, "Bir hafta, en geç 10 gün için durum belli olur diyorlar. Ancak özel bankalar anlaşma taslağının istedikleri gibi çıkmadığını gerekçe gösterip anlaşmaya yanaşmıyorlar" dedi. 
     Mali sektöre olan borçların yaniden yapılandırmasını öngören yasanın yürürlüğe girmesini kriz mağduru şirketler dört gözle bekliyor. Yasaya göre finansal darboğaz yaşayan şirketlerle yapılacak çerçeve anlaşmasıyla firmaların üç yıl içinde kurtarılması hedefleniyor. Finansal yeniden yapılandırma programı çerçeve anlaşmasıyla finansal darboğazda olup yeniden yapılandırma yoluyla yaşaması olası, ekonomiye önemli ölçüde katma değer yaratan üretici firmalara, faaliyetlerini verimli bir şekilde sürdürebilecekleri bir ortam sağlanması amaçlanıyor. Destek verildiği takdirde borçlarını ödeyebileceği düşünülen firmalar anlaşma kapsamına alınıyor. 
     



 EKONOMİ 















</TEXT>
</DOC>
