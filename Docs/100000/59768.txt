<DOC>
<DOCNO> 59768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/31/dunya/adun.html </URL>
<DATE> 2001/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kandahar’ın büyük sırrı... 
</HEADLINE>
<TEXT>

Kandahar filminin başrolündeki Hasan Tantai’nin, Müslüman olduktan sonra ABD’de rejim muhalifi bir İranlı diplomatı öldüren Amerikalı David Belfield olduğu ortaya çıktı 
     MENDERES ÖZEL 

     Time dergisinin "Yılın En İyi Filmi" unvanına layık gördüğü, Afgan kadınının Taliban rejimi altındaki dramını konu edinen "Kandahar"ın, geçtiğimiz hafta ABD’de galası yapıldığında korkunç bir gerçek de ortaya çıktı Filmin başrol oyuncularından Hasan Tantai, ABD’de rejim muhalifi İranlı bir diplomatı öldüren suikastçıydı... 
     İranlı eski diplomat Ali Ekber Tabatabai’yi 1980’de öldürmesinin ardından 21 yıl boyunca aranan David Belfield, son yılların en önemli yapımlarından biri olarak tanımlanan "Kandahar" isimli İran - Fransız ortak yapımı filmde aktör Hasan Tantai adıyla ortaya çıkmıştı. Tantai, Belfield’ın gerçek yaşamından izler taşıyan bir roldeydi. Tantai, Hıristiyanlıktan Müslümanlığa geçtikten sonra, Ruslara karşı savaşmak için Afganistan’a giden ancak hayal kırıklığına uğrayan bir kişiyi oynuyordu. 
     
     Şüphe yok Katilin ta kendisi 
     Montgomery Bölgesi Savcısı Doug Gansler, filmi izledikten sonra kesin yargısını açıkladı Filmdeki kişinin David Belfield olduğuna ilişkin hiçbir şüphem kalmadı. O bir suikastçı ve teröristtir... 
     İslam Devrimi’nin ardından İran’ın Washington Büyükelçiliği’ndeki sözcülük görevinden alınan Ali Ekber Tabatabai, ülkesindeki köktendinci rejimin ABD’deki en büyük muhaliflerinden biri olmuştu. Tahran’daki yeni yönetim Tabatabai’nin ABD’deki faaliyetlerinden iyice rahatsız olmaya başlamıştı. 22 Temmuz 1980’de, Tabatabai’nin evinin önüne postacı kılığında gelen Belfield, yakın mesafeden üç el ateş ettiği eski diplomatı öldürerek kaçtı. 
     Yapılan derin soruşturmanın ardından katilin kimliği belli olmuştu Tabatabai’yi din değiştirerek Müslümanlığı seçen ve adını Davud Salhuddin olarak değiştiren Howard Üniversitesi öğrencisi David Belfield öldürmüştü. Belfield, yeni adıyla Salhuddin, suikasttan sonra önce Kanada’ya, ardından da İsviçre üzerinden İran’a kaçtı... 
     
     Türkiye’de röportaj 
     1995’de ABC kanalı muhabiri Tom Jarriel’e Türkiye’de bir röportaj veren Salhuddin, cinayeti işlediğini itiraf ederek hiçbir pişmanlık duymadığını vurgulamıştı. Tabatabai’yi Humeyni rejimini devirme çabalarını engellemek için öldürdüğünü söyleyen Salhuddin, "Bütün hükümetler vatan hainlerini öldürür" diyerek cinayetini haklı çıkarmaya çalışmıştı. 
     Humeyni rejiminden suikastı gerçekleştirmek için 4 bin dolar aldığını açıklayan Salhuddin’in ABD’de yargılanabilmesi için 1994’te dönemin Adalet Bakanı Janet Reno tarafından bir girişim başlatılmış, hatta 1980’de ABD Başkanı olan Jimmy Carter’ın duruşmalarda tanık olarak dinlenmesi istenmişti. ABD’ye dönmesi istenen Salhuddin’e duruşmalar süresince serbest olacağı garantisi de verilmişti. Ancak Salhuddin’den hiçbir zaman haber alınamadı. Ta ki New York’ta filmin galası yapılıncaya dek... 
     Filmin yönetmeni Mohsen Makhmalbaf ise, iddialara ilişkin şu açıklamayı yaptı "Filmlerimde rol verdiğim insanlara daha önce ne yaptıklarını, çekimlerden sonra ne yapacaklarını sormuyorum." 
     
Cannes’da ödül aldı Kız kardeşim olmadan asla      Kanada’da mülteci olarak yaşayan Afgan kadın gazeteci Nefes, ülkesinde bıraktığı kardeşinden bir mektup alır. Taliban rejiminin baskılarına dayanamadığını söyleyen kız kardeş, 20. yüzyılın son güneş tutulmasından önce intihar edeceğini yazar. Nefes, kız kardeşini İran yoluyla Afganistan’dan kaçırmak için ülkesine döner. Ülkesine daha önce üç kez farklı yollardan girmeyi deneyen ancak başarısız olan Nefes’in önünde Kandahar’da yaşayan kız kardeşini kurtarmak için sadece üç gün kalmıştır... Film Cannes’da Jüri Özel Ödülü aldı. 
     



 DÜNYA 











</TEXT>
</DOC>
