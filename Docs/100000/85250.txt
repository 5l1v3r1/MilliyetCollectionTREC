<DOC>
<DOCNO> 85250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/son/sondun28.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İnternette ölüm randevusu 
</HEADLINE>
<TEXT>

     ABD'de 13 yaşındaki bir genç kız, internette tanıştığı yeni ''aşkı'' tarafından boğularak öldürüldü. 
     Christina Long adlı genç kızın, internette tanıştığı Saul Dos Reis adlı gençle buluşmak üzere 4 gün önce Danburry kasabasındaki bir restorana gittiği ve kendisini bir daha gören olmadığı bildirildi. 
     Genç kızın cesedi, dün Kuzey Greenwich'te, Brezilyalı olduğu bildirilen Reis'in evinin yakınındaki bir çukurda bulundu. 
     ABD'ye yasadışı yollardan girdiği anlaşılan 25 yaşındaki Reis'in, kendisini sorguya çeken polislere, Christina'yi öldürdüğünü itiraf ettiği bildirildi. Resmi makamlar, Christina ile Reis'in internet aracılığıyla tanıştıklarını ve sürekli haberleştiklerini söylediler. 
     Christina'nin arkadaşı Tamiris Silva, ''genç kızın bilgisayarlara büyük merak duyduğunu ve başının bu yüzden derde girdiğini'' söyledi. 
     Genç kızın Cuma günü halası tarafından buluşma yeri yakınındaki bir alışveriş merkezine bırakıldığı, akşam saat 21.00 sıralarında genç kızı almaya giden halasının uzun süre bekledikten sonra durumu polise bildirdiği kaydedildi. Bunun üzerine çevrede arama başlatan Federal Soruşturma Bürosu FBI , genç kızın odasında bulunan bilgisayarını da incelemeye aldı ve burada Dos Reis'in yolladığı ''tahrik edici mesajlara'' rastladı. 
     Reis'i gözaltına alan ve sorguya çeken polis sonuca ulaştı. Suçunu itiraf eden Reis, genç kızı boğduktan sonra cesedini attığı çukuru polislere gösterdi. 
     





</TEXT>
</DOC>
