<DOC>
<DOCNO> 64962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/30/son/sondun02.html </URL>
<DATE> 2002/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'tan Irak, İran ve Kuzey Kore'ye uyarı.. 
</HEADLINE>
<TEXT>

     ABD Başkanı George W. Bush, Irak, İran, Kuzey Kore gibi devletlerin, ABD ve müttefiklerinin güvenliğine tehdit oluşturduğunu belirterek, bu ülkelere karşı önlem alınması gerektiğini söyledi. 
     ABD Başkanı Bush, geleneksel olarak ABD başkanlarının, kongre binasında gerçekleştirdiği ''Birliğin Durumu'' adlı yıllık konuşmasında, Irak, İran ve Kuzey Kore'yi uyardı. 
     11 Eylül saldırılarından sonra, güvenlik nedeniyle, Başkan Bush 
     ile aynı ortamda bulunmamasına özen gösterilen ABD Başkan yardımcısı Dick Cheney'nin de, Kongre binasındaki toplantıya katılması dikkati çekti. Bush'un konuşması sırasında Cheney, Temsilciler Meclisi Başkanı Dennis Hastert ile birlikte yer aldı. Bu arada, Washington'da bulunan Afganistan hükümetinin lideri Hamid Karzai de, Bush'un konuşmasını kongrede, First Lady Laura Bush'un yanında oturarak dinledi. Bush konuşmasında, Irak'ın, ABD'ye düşmanlığını sürdürdüğünü, şarbon, sinir gazı geliştirdiğini, kitle imha silahları üretme amacına devam ettiğini söyledi. Irak'ın daha önce kendi halkına karşı kitle imha silahları kullandığını hatırlatan Bush, silah denetçilerini topraklarına almayan Irak'ın, ''saklayacak şeyleri' olduğunu kaydetti. Bazı rejimlerin, 11 Eylül'den bu yana sessiz durduklarını ancak amaçlarının iyi bilindiğini belirten Bush, tehdit oluşturan bu rejimler arasında Irak'ın yanısıra İran ve Kuzey Kore'yi de saydı. Bush, ''Böyle devletler, kötülere kolaylık sağlıyor. Bu rejimler, büyüyen birer tehlike ve onlara karşı önlem alınmalı'' dedi. ABD Başkanı, bu ülkelerin, ABD ve müttefiklerine saldırabileceğini ancak bunun karşılığının felaket olacağını belirtti. Bush, uluslararası koalisyon ile birlikte çalışarak, kitle imha silahlarına karşı Amerikan topraklarını ve müttefiklerini savunmak için ne gerekiyorsa yapılacağını vurguladı. Bush, ''Amerika, bu devletlerin bizi tehdit etmesine izin vermeyecek. Savaş yeni başladı. Kısa kesemeyiz. Yoksa güvenlik hissimiz bizi yanıltabilir'' dedi. Bush, teröre karşı savaşta ABD'nin ayda 1 milyar dolardan fazla para harcadığını hatırlattı, ancak ABD Başkanı, ''savaşı kazanıyoruz'' diyerek, terör kayıplarının Amerika tarafından hiçbir zaman unutulmayacağını söyledi. 
     
     Rusya, Çin ve Hindistan işbirliği 
     Bush konuşmasında ayrıca, Rusya, Çin ve Hindistan'ın ABD ile işbirliğinden dolayı duyduğu memnuniyeti dile getirerek, ''Şu anki genel durum içerisinde, karşı karşıya bulunulan ortak tehlike geçmişteki rekabetleri unutturmuştur. ABD, Rusya, Çin ve Hindistan ile birlikte, barış ve refahın sağlanması için, daha önce görülmemiş bir şekilde birlikte çalışmaktadır. Avrupa'dan Asya'ya, Afrika'dan Latin Amerika'ya tüm dost ve müttefik ülkelerle birlikte, terörist güçlerin özgürlük yönünde atılan hamlelerin önünü kesemeyeceğini ispatlayacağız'' dedi. 
     
     Yeni saldırı tehdidi 
     Bush, teröristlerin yeni saldırı ihtimaline karşı halkı uyanık davranması yönünde uyarırken, Noel'den önce bir Amerikan uçağında ele geçirilen ayakkabı bombacısının, yolcular ve uçuş ekibinin uyanıklığıyla bertaraf edildiğini hatırlattı. 
     ABD Başkanı, teröristlerin elinde nükleer santraller ve su kaynaklarına saldırıya ilişkin planlar bulunduğunu da ilk kez resmi ağızdan duyurdu. 
     11 Eylül saldırılarını gerçekleştiren teröristlerin 19'unun da 
     Afganistan'daki kamplarda eğitildiğini belirten Bush, bu kampların dağıtılmasına karşın, on binlerce teröristin, ''saatli bir bomba gibi'' dünyaya yayılmış olduğunu söyledi. El Kaide'den başka, Hamas ve İslami Cihad gibi terörist örgütlerin de peşinde olduklarını belirten Bush, ABD'nin, Filipinler'de ordunun terörizme karşı mücadelesine destek verdiğini, Bosna hükümetiyle birlikte çalışarak terörist faaliyetlerin önlendiğini, Somali'deki terör kamplarının kapatılması üzerine yoğunlaşıldığını vurguladı. 
     Bush, Pakistan'ın terörizme karşı desteğinden bahsederek, Pakistan Devlet Başkanı Pervez Müşerref'e, çabaları için özellikle teşekkür etti. Bazı hükümetlerin, terörizme karşı harekete geçmekte isteksiz olduğunu söyleyen Bush, ''onlar eyleme geçmezse, Amerika gereğini yapacaktır'' dedi. 
     İslam'ın hoşgörü dini olduğunu vurgulayan Bush, ABD'nin, kendi kültürünü empoze etmek gibi bir amacı olmadığını ancak hukuk kuralları, kadın hakları, düşüncenin özgür ifadesi, adalet önünde eşitlik, dini hoşgörünün daimi savunucusu olacaklarını söyledi. 
     
     Kongreye çağrı 
     Bush, terörle savaş bütçesinin artırılması gerektiğini belirterek, yaşlanan savaş uçaklarının yenilenmesi, daha iyi ekipman ve ordu personelinin maaşlarının artırılması için Kongre'den destek istedi. 
     ABD Başkanı, ''savaşı kazanacağız ve ekonomik gerilemeyi de yeneceğiz'' diye konuşurken, kongredeki iki parti olan, Demokrat Parti ve Cumhuriyetçi Parti'yi, birlikte çalışmaya çağırdı. 
     Konuşmasının hemen her cümlesi, Kongre üyelerinin alkışlarıyla kesilen Cumhuriyetçi Partili Bush, vergi indirimi konusunda haklı olduğunu söyleyince, salonun yarısını oluşturan Demokrat Partililer'in, Cumhuriyetçi Partiler'in aksine ayağa kalkıp alkışlamadığı görüldü. 
     Bush'un konuşmasında, 11 Eylül terörist saldırılarının sorumlusu Usame Bin Ladin'in adını hiç anmaması dikkati çekti. 
     ABD Başkanı, karısı Laura Bush'a da, gösterdiği destek için özellikle teşekkür etti. 
     Bush'un konuşmasını, bütün kabine üyeleri, senato ve temsilciler meclisi üyeleri ve ordu mensuplarının yanısıra, 11 Eylül'de dul kalan iki kurban, terörizmle savaşta kolundan yaralanan bir Amerikan askeri, savaşın ilk kurbanı olan CIA çalışanı Michael Spamm'ın eşi Shannon ve ayakkabı bombacısını etkisiz hale getiren iki hostes de Kongre'de dinledi. 
     Öte yandan, kongre binasına herhangi bir terörist saldırı ihtimaline karşı, bazı kongre üyelerinin, Bush'un konuşmasını dinlemeye katılmadığı belirtildi. 
     






</TEXT>
</DOC>
