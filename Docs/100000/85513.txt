<DOC>
<DOCNO> 85513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/son/sonspo26.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray "Ortega ile 6 ay önce ilgilenmiştik" 
</HEADLINE>
<TEXT>

     Galatasaray Kulübü Futbol Şubesi üyesi Özer Saraçoğlu, transferde şov yapmadıklarını belirterek, adımlarını doğru ve sağlam attıklarını söyledi. 
     Özer Saraçoğlu, Fatih Terim gibi bir teknik direktöre sahip olduklarını dile getirerek, ''Transferde acele etmiyoruz. Teknik direktörümüz en iyisini yapmak için çaba gösteriyor. Taraftarlarımız da istenilen oyuncuları alacağımızı biliyor'' dedi. 
     Saraçoğlu, yurtdışından tek ciddi transfer önerisini Alman Janker'e yaptıklarını ve bu oyuncuyla da görüşmelerinin sürdüğünü ifade ederek, medyada yazılan diğer isimlerin doğruyu yansıtmadığını savundu. 
     
     "ORTEGA İLE İLGİLENDİK" 
     Fenerbahçe'nin transfer gündeminde olan Ortega ile de ilgili ilginç açıklamalar yapan Saraçoğlu, bu oyuncuyla 6 ay önce temas kurduklarını söyledi. 
     Saraçoğlu, Mehmet Cansun'un başkanlığı döneminde Ortega ile görüşmeler yapıldığını, bu oyuncunun da Galatasaray'a sıcak baktığını belirtirken, Özhan Canaydın'ın seçilmesiyle bu transferin gündemden kalktığını kaydetti. 
     Saraçoğlu ayrıca, Mondragon'un mahkemesinin sonucuna göre transferi için hareket edeceklerini sözlerine ekledi. 
     





</TEXT>
</DOC>
