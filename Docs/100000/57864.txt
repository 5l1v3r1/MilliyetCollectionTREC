<DOC>
<DOCNO> 57864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/19/spor/aspo.html </URL>
<DATE> 2001/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya’nın süper kulübü, ünlü hocayı resmen listesine aldı 
</HEADLINE>
<TEXT>
Barcelona'nın gözü Terim'de 
Ligde kötü günler yaşayan Barcelona, yılbaşından sonra Rexach’ın görevine son verecek, Fatih Terim, Wenger veya Koeman’ı takımın başına getirecek 
     MEHMET ÇİFTÇİ 

     Düğmeye basıldı 
     GALATASARAY’IN teklifini geri çeviren Fatih Terim’in, İspanya’nın ünlü kulübü Barcelona tarafından resmen listeye alındığı bildirildi. Ligde kötü günler yaşayan ve Cim - Bom’un da bulunduğu Şampiyonlar Ligi’nde lider durumda bulunmasına rağmen, sert eleştiriler alan Barca’nın, yılbaşından sonra Teknik Direktör Carlos Rexach’ın görevine kesinlikle son vereceği ifade edildi. Galatasaray’la oynadığı maçta güçlükle beraberliğe ulaşan Rexach’ın futbolcular tarafından da istenmediği biliniyordu. 
     
     Yönetici açıkladı 
     BARCELONA’NIN yılbaşı operasyonuyla ilgili olarak üç hoca adayını gündeminde tuttuğu öğrenildi. İspanyol kulübünün Basın Sözcüsü Jaume Llaurado Gracia, MİLLİYET’E yaptığı açıklamada, listede Fatih Terim’le birlikte Arsene Wenger ile Koeman’ın da bulunduğunu söyledi. Llaurado, Wenger’in Arsenal, Koeman’ın da Ajax ile sözleşme yaptığının hatırlatılması üzerine "Farketmez. Barcelona isterse, ikisinin de tazminatını ödeyip, göreve getirir. Zaten biz daha kararımızı vermedik. Hepsi eşit şansa sahip" dedi. 
     
Barça’nın kötü grafiği      İSPANYA’da bu sezon kötü sonuçlar alan Barcelona, 17. hafta sonunda 7 galibiyet, 6 beraberlik ve 4 yenilgiyle, yedinci sırada bulunuyor. Taktik anlayış ve oyuncu seçimi konularında sık sık eleştiri alan Teknik Direktör Rexach’ın Barcelona’sı, kasımdan beri kabus yaşıyor. Ligde zayıf rakipler önünde beraberliğe razı olan Barcelona, Kral Kupası’nda üçüncü ligden Figueres’e 1 - 0 teslim olup, ikinci turda elendi. Real Madrid’e 2 - 0, Athletic Bilbao’ya 2 - 1, Alaves’e de 2 - 0 mağlup oldu. 
     



 SPOR 
























</TEXT>
</DOC>
