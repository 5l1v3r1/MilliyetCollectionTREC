<DOC>
<DOCNO> 95071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/11/yazar/tamer.html </URL>
<DATE> 2002/07/11/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Clinton da o eski Clinton değil 
</HEADLINE>
<TEXT>

     Bill Clinton’ı ABD Başkanlığı’nın son demlerinde Davos’taki Dünya Ekonomik Forumu’nda dinlemiş ve hayran kalmıştım. İçeriği çok zengin, tüm dünyayı kucaklayan bir konuşma yapmıştı. Entelektüel göndermelerle bezenirken ince esprilerin de ihmal edilmediği metin hayli uzun olsa da, hitabet gücü yüksek, vücut dilini de mükemmel kullanan bir hatipten dinleyince, tadı damağınızda kalıyor. 
     Anlayacağınız önceki akşam Çırağan’a giderken beklenti çıtam epey yükseklerdeydi. Genelde beklentiniz ne kadar yüksekse, uğradığınız düş kırıklığı da o ölçüde yüksek olur. Clinton’ın bu kuralı bozacağını zannetmiştim. Olmadı. 
     Clinton’da bu kez ne engin bir vizyonun ipuçlarını, ne de ufkumu açıp bana sıçrama yaptırabilecek bir pırıltı bulabildim. Konuşmasının hiçbir orijinal mesajı olmadığı gibi dünya vizyonundan da eser yoktu. 
     Clinton sadece biz Türklerin duymak istediklerini söyledi. Vallahi billahi benim gönlüm sizinle mesajını verirken, samimi olduğu izlenimini çok ustaca bir hava içinde yansıttı. Sık sık geçmişe atıfta bulunan bir sempati gösterisiydi. 
     
Burnunu sıkan çocuk      Deprem bölgesini ziyaretinde burnunu sıkan küçük oğlanın fotoğrafı hala New York’taki ofisinde asılıymış. Türkiye’ye bugün yabancı sermaye gelmemesinin nedeni Türkiye’nin kusuru değil, dünyadaki konjonktürmüş ki bu doğru da değil . ABD’nin Türkiye’yi desteklemesi ABD’nin çıkarınaymış. Dolayısıyla duygusallıktan değil, akıl ve mantıkla açıklanabilirmiş. 
     Clinton küreselleşme yerine karşılıklı bağımlılık ifadesinin kullanılmasından yanaymış. Zira küreselleşme kelimesinde ekonomik boyut ağır basarken, bugün dünyada olup biteni açıklamak için ekonomiye ek olarak sosyal ve siyasal boyutu da işin içine katmak gerekirmiş. 
     Arşivimi karıştırdım. Clinton küreselleşme yerine karşılıklı bağımlılığı 2.5 yıl önce Davos’ta da ayrıntısıyla anlatmıştı. Türkiye’yi desteklemenin AB’nin kendi çıkarları açısından gerekli olduğu mesajını ise kasım 1999’da Türkiye’ye geldiğinde defalarca tekrarlamıştı. 
     
Koltuk yok olunca...      Türk - Amerikan İşadamları Derneği Başkanı Zeynel Abidin Erdem, Clinton’ın bu konuşma için para almadığını açıklamıştı. Eski Başkan’ın performansı neden düşüktü diye beyin jimnastiği yaparken 

</TEXT>
</DOC>
