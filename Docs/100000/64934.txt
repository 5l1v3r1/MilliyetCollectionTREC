<DOC>
<DOCNO> 64934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/30/yasam/yas01.html </URL>
<DATE> 2002/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yuvasını tüp’ledi 
</HEADLINE>
<TEXT>

Kardeşleriyle ettiği kavgada hırsını alamayan kamyon şoförü eve gelip kafayı çektikten sonra tüpü açıp çakmağı çaktı ve BOOOOMMMM 
     İBRAHİM OKUMAMIŞ Antalya DHA 

     Antalya Tahıl Pazarı Mahallesi’nde gerçek bir can pazarı yaşandı. Saat 00.30 sıralarında Çatalköprü Caddesi’ndeki tek katlı gecekonduda eşi ve bedensel engelli oğlu 7 yaşındaki Mehmet’le oturan 35 yaşındaki Celal Keser, içki içtikten sonra eşiyle kavga etti. Aynı gün kardeşleriyle de tartışan ve bu nedenle de fazla içip alkol sınırını aşan Keser, mutfak tüpünün vanasını açıp, "Bıktım artık hepinizden. Evi havaya uçuracağım" diye bağırmaya başladı. Eşi Asuman ve Mehmet’in tüm yalvarmalarına karşın, tüpgazı kapatmayan kamyon şoförünün bağırmasını komşuları duyup polise haber verdi. Polisin eve geldiğini duyan Celal Keser, iyice sinirlenerek elindeki çakmağı ateşledi. Patlamanın etkisiyle yıkılan duvardan dışarı fırlayan Celal Keser yaralandı, eşi ve oğlu ise şans eseri yara almadan kurtuldu. 
     
     



 YAŞAM 























</TEXT>
</DOC>
