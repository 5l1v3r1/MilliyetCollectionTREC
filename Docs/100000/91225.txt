<DOC>
<DOCNO> 91225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/son/soneko16.html </URL>
<DATE> 2002/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'daki Ziraat Bankası temsilciliği kapanıyor 
</HEADLINE>
<TEXT>

     Belçika'da 10 yıldır faaliyette bulunan Ziraat Bankası Brüksel Temsilciliği'nin, Yönetim Kurulu'nun 15 Mayıs 2002 tarihli kararı ile kapatılacağı duyuruldu. 
     Ocak ayında Vakıfbank, Mayıs ayında Halk Bankası temsilciliklerinin kapanmasının ardından, Ziraat Bankası Yönetim Kurulu'nun bu kararı ile, Belçika'da hiçbir kamu bankası temsilciliği kalmayacak. 
     Ziraat Bankası Temsilciliği, Belçika'daki Türklerin Türkiye'ye masrafsız para nakli yapmaları, ailelerine yardım iletmeleri, temsilcilikten aldıkları döküm belgeleriyle bazı sosyal haklardan yararlanmaları, vergi indirimleri elde etmeleri ve aile fertlerine vize alma konusunda kolaylıklar sağlanması açısından da büyük önem taşıyordu. 
     Belçika'daki Türkler, AB'ye katılım çaba ve hazırlıklarında olan Türkiye'nin, ''AB'nin başkenti'' Brüksel'de tüm kamu bankaları temsilciliklerini kapatmasını eleştiriyorlar. Türk toplumu temsilcileri, ''talihsiz kararın yeniden gözden geçirilmesi'' için girişimlerde bulunuyor ve yetkili makamlara çağrılar yapıyorlar. 
     Türk toplumu, Belçika'da Ziraat Bankası'nın bir şube bulundurması ve hizmeti sürdürmesi gereği üzerinde duruyor. 
     Türkiye'nin Brüksel Büyükelçisi Erkan Gezer, konuya ilişkin değerlendirmesinde, Ziraat Bankası Temsilciliği'nin kapatılmasının olumsuz etkileri üzerinde durdu ve Yönetim Kurulu'nun kararının tekrar gözden geçirilmesi için girişimlerde bulunduğunu ifade etti. 
     Belçika'daki Türk toplumunun temsilcileri ile düzenli iletişim içinde olan Büyükelçi Gezer, vatandaşların, toplantılarda haklı tepki ve üzüntülerini dile getirdiklerini ifade ederek, bankanın bir şubesinin hizmete açılması önerisini yansıttığını anlattı. 
     Gezer, Belçika'ya gelen Ziraat Bankası müfettişleri ile de görüşerek izlenim ve kanaatini bildirdiğini, müfettişlerin bunları haklı gördüklerini, konunun tekrar değerlendirileceği düşüncesinde olduğunu ifade etti. 
     Brüksel'deki Ziraat Bankası Temsilciliği, gelecek ay faaliyetlerine son vermek üzere hazırlıklarını sürdürüyor. 
     





</TEXT>
</DOC>
