<DOC>
<DOCNO> 58569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/23/spor/ygokce.html </URL>
<DATE> 2001/12/23/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
İlhan uyanınca 
</HEADLINE>
<TEXT>

     Yıl biterken, Beşiktaş’ın şampiyonluk heyecanları başlamış. Yeni yıldan önce yeni bir çoşku, yenilenmiş bir hedef ve yepyeni zenginliklerle donanmış bir Beşiktaş. Rakipleri puan cetvelinde bir türlü sıçrayamadan yerlerinde sayarken, Beşiktaş hep ileri fule açıyor. 
     Başlangıç öyle değildi oysa... Romaschenko’nun golüyle yenik düştüler. Savunma dörtlüsünde Ahmet Yıldırım’ı aradılar. Takıma yeni dönen Ümit, olanca çabukluğuna karşın Ronaldo’ya, Ahmet gibi uyum sağlayamadı. Kademelerde ve yerleşmelerde sıkıntı çekti. Ama ne gam... Seyirci pek ciddiye almadı bu skor tabelasındaki geri düşüşü. Çünkü Beşiktaş takır takır futbol oynuyordu. Bu baskıya golden sonra ancak 15 dakika daha dayanabildi, Gaziantepspor. İbrahim’in füzesine engel olamadı. Oyun tüm güzelliği ile devam ediyor ama Beşiktaş’ın orkestrasyonuna İlhan Mansız ayak uyduramıyordu. Sonra kaçırdığı fırsatlar nedeniyle, takımına ayak uyduramamanın verdiği eziklikle hırçınlaşmaya başladı. Bir gollük topta yüzde yüz gol şansıyla buluşacağına, tuttu stoper Hasan Yurt’u çekip yere indirdi. Topu değil, rakibini kolladığı belliydi. Elbette bu hareketin karşılığı sarı kart olmalıydı. İlhan, sarı kartı da sportmence karşılamadı. Belki amacı değildi, ama bu davranışları tribünleri germeye yetti. Küfürler ve hakem anonsu geldi. Derken, kapalı tribünden üç beş hayta aşağı atladı, sahaya girdi. Şimdi bunların nasıl spor seyircisi, nasıl futbolsever, nasıl Beşiktaşlı olduğunu gelin de anlayın bakalım. Bir yandan şampiyonluğa inanıp kanat açıyorsun, bir yandan da ortalığı gerip, stadın kapanmasına neden olacak hırçınlıklar yapıyorsun. Akıl alacak şey mi bu Neyse ki akıllı, bilinçli, sorumlu çoğunluk çabuk toparlandı. Çirkinlikler, futbolcuların da gayretiyle çabuk önlendi. 
     İkinci yarıdaki İlhan kendine dönmüştü. Nitekim, enerjisiyle aklını olumlu biçimde buluşturunca daha verimli olmaya başladı. Takımını rahatlatan, öne geçiren golünü çaktı ve Beşiktaşlı keyfine baktı. 
     Yine de bu maçın eleştirilecek bir yönü var. Daum’un kendi sahasındaki maça İlhan Mansız’ı tek santrfor olarak çıkarması eksik bir düşünce. İlhan ve Ahmet Dursun, bir an önce birlikte oynamaya alışmalı. 
     Gaziantepspor dün Beşiktaş’ı sık sık zora soktuğu günlerden uzak bir takım olarak mücadele etti. Fatih Tekke, kendinden bekleneni veremedi. 
     Hakem Ali Aydın hatasızdı, kartlarının hepsi doğruydu. 
     
     



 SPOR 

























</TEXT>
</DOC>
