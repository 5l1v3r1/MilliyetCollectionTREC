<DOC>
<DOCNO> 95451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/13/spor/bbas.html </URL>
<DATE> 2002/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
POTANIN BAŞI DÖNDÜ 
</HEADLINE>
<TEXT>

Dünya Şampiyonası için çalışmalarının İstanbul etabını tamamlayan Ay-Yıldızlı ekibin dünkü idmanında Asım ile Hakan fenalık geçirdi. Takımımız bugün İtalya’ya gidecek 
     Tuzlu ayranla tedavi 
     DÜNYA Basketbol Şampiyonası’na hazırlanan Milli Takım’ın dünkü idmanında Asım ve Hakan fenalaştı. Ayhan Şahenk Salonu’ndaki antrenmanda, ağırlık çalışmasının ardından salona geçen millilerde önce Hakan, daha sonra da Asım fenalaştı. Bu iki oyuncunun aşırı terleme ve yoğun çalışma programından dolayı tansiyonlarının düştüğü bildirildi. Oyuncular tuzlu ayran içti ve dinlendirildi. 
     
     İkinci etap İtalya’da 
     MİLLİ Takım çalışmalarının ikinci etabı için bugün İtalya’ya gidecek. Bormio kentinde kondüsyon ve ağırlık idmanı yapacak Ay - Yıldızlı ekip, 9 günlük kampın ardından İstanbul’a dönecek. Menajer Doğan Hakyemez, Mehmet ile Mirsad’ın 15 Temmuz’da İtalya’da kampa geleceklerini söyledi. Yunanistan’da bulunan İbrahim’in ise bugün Milano’da takıma katılacağı öğrenildi. 
     
Süper randevu      BASKETBOL Federasyonu ve Efes Pilsen’in birlikte düzenlediği "Efes Pilsen İstanbul World Cup", 31 Temmuz - 4 Ağustos’ta Abdi İpekçi Salonu’nda yapılacak. Federasyon Başkanı Turgay Demirel, "NBA ve FIBA’nın gözü Türkiye’de olacak. Milli Takım da, Dünya Şampiyonası öncesinde bu turnuvada çok önemli bir sınav verecek. Athena Grubu, Sacramento Kings’in maskotu ve dans grupları gösteri yapacak" dedi. 
     TURNUVADA Dünya Şampiyonası’na katılacak takımlardan Avrupa ikincisi Türkiye, Amerika Şampiyonası finalisti Brezilya, Avrupa Şampiyonu Yugoslavya, Afrika Şampiyonu Angola ve finalist Cezayir, Asya Şampiyonu Çin, Amerika üçüncüsü Kanada mücadele edecek. Son anda gelemeyeceğini bildiren Arjantin’in yerine ise Bulgaristan’ın katılacağı ifade edildi. Biletler de Biletix’ten temin edilebilecek. 
     
Göze mi geldi      NBA takımlarından Detroit Pistons forması ile Yaz Ligi’nde mücadele eden Mehmet Okur’a nazar değdi.Detroit Pistons’ın, Miami Heat ile yaptığı ve 63-55 kaybettiği maçta 11 dakika forma giyen Mehmet oyunun başında sakatlandı. İlk iki maçta 18’er sayı kaydeden yıldız oyuncumuz, dizinde şişme olduğu için kendini gösteremedi ve karşılaşmayı 1 blokla kapatabildi. 
     
Gülesin anıldı      TÜRK Futbolu ile Beşiktaş’ın unutulmaz yıldızlarından ve gazetemezin yazarlarından Şükrü Gülesin dün ölümünün 25. yılında anıldı. Emirgan’daki törene, Gülesin’in ailesinin yanı sıra, yakınları ve arkadaşları katıldı. Beşiktaş yönetimi ise katılmadığı törene çiçek yollamayı tercih etti. 
     
Yakan’a görev      DÜNYA Basketbol Şampiyonası öncesinde Ülkerspor ile anlaşan Tolga Öngören’in ayrılmasının ardından, yine Ülkerspor antrenörlerinden Alaeddin Yakan Milli Takım’da yardımcı antrenörlüğe getirildi. Yakan pazartesi takımla birlikte İtalya’ya giderek görevine başlayacak. 
     
Tek galibiyet      İSTANBUL’DA düzenlenen 8. Uluslararası Turgut Atakol Basketbol Turnuvası’nda Türkiye B Milliler’i, İsrail Ümitleri’ni 64 - 53 yendi. Türkiye Ümit Milli Takımı ise Rusya Ümitler’i karşısında devreyi 41 - 35 önde kapamasına rağmen, 78 - 72 mağlup oldu. Turnuva, bugün yapılacak İsrail - Rusya ve Türkiye B Milli - Türkiye Ümit Milli maçlarıyla sona erecek. 
     
İbo kaldı      BASKETBOLUMUZUN yıldızlarından İbrahim Kutluay’ın, takımı Yunan Panathinaikos’ta kalacağı açıklandı. İbo’nun menajeri Tolga Tuğsavul, iki yıllık sözleşmenin geçerliliğinin devam edeceğini söyledi. Bilindiği gibi Panathinaikos’un süperstarı Bodiroga, takımdan ayrılmıştı. 
     
Ufuk Daçka’da      BASKETBOL Ligi’nde Darüşşafaka, milli basketbolcu Ufuk Sarıca ile resmi sözleşme imzaladı. Kulüp Başkanı Ali Kahyaoğlu, Antrenör Halil Üner’in de hazır bulunduğu imza töreninde, Ufuk, kendisini Yeşil - Siyahlı renklere bağlayan sözleşmeye imza attı. 
     



 SPOR 

























</TEXT>
</DOC>
