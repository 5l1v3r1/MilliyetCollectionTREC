<DOC>
<DOCNO> 82137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/04/son/sontur29.html </URL>
<DATE> 2002/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit'in doktoru "Herhangi bir bulguya rastlanmadı" 
</HEADLINE>
<TEXT>

     Başbakan Bülent Ecevit'in doktorlarından Prof. Dr. Turgut Zileli, Ecevit'in tetkiklerin yapıldığını ve herhangi bir bulguya rastlanılmadığını belirterek, yalnız bir bağırsak iltihabının söz konusu olduğunu, gerekli ilaçların da verildiğini bildirdi. 
     Prof. Dr. Zileli, Başbakan Bülent Ecevit'in sağlık durumu hakkında Başkent Üniversitesi Hastanesi önünde gazetecilere açıklamalarda bulundu. 
     Ecevit'in tetkiklerinin yapıldığını ve herhangi bir bulguya rastlanılmadığını, yalnız bir bağırsak iltihabının söz konusu olduğunu belirten Prof. Dr. Zileli, onu giderecek ilaçların verildiğini bildirdi. 
     Ecevit'in çok yorulduğunu, ilaç verilmesi nedeniyle bu gece hastanede kalmasının uygun görüldüğünü kaydeden Prof. Dr. Zileli, yarın saat 09.30'da tekrar kontrolleri yapıp, ne zaman çıkacağının kararlaştırılacaklarını söyledi. 
     ''Bağırsak iltihaplanması teşhisi mi konuldu'' sorusuna ''Evet öyle görünüyor. Başka bir şey yok'' yanıtını veren Prof. Dr. Zileli, rahatsızlığın kaynağının her şey olabileceğini ifade etti. 
     Prof. Dr. Zileli, Ecevit'in rahatsızlığının çalışmasına engel olmayacağını kaydederek, ''Bugün de yollayabilirdik, hakikaten bir şey yok ama bugün gözümüzün önünde kalsın. Kendisini de ikna ettik. Bugün kalacak yarın karar vereceğiz'' diye konuştu. 
     Başbakan Bülent Ecevit'in şu anda istirahat ettiğini belirten Prof. Dr. Zileli, bağırsak gazlarını giderecek ilaçlar dışında Ecevit'in eski ilaçlarını kullanmaya devam ettiğini söyledi. 
     Rahatsızlığına kullandığı kortizon miktarının sebep olup olmadığına ilişkin soru üzerine Prof. Dr. Zileli, ''Hayır kortizonu çok az miktarda alıyor. Yüksek miktarda vermedim ki'' dedi. 
     Prof. Dr. Zileli, Başbakan Bülent Ecevit'e herhangi bir cerrahi müdahalenin söz konusu olmadığını, bu olasılığın ortadan kalktığını belirtti. Prof. Dr. Zileli, Ecevit'i yarın hastaneden çıkarmaları durumunda çalışabileceğini yineledi. 
     





</TEXT>
</DOC>
