<DOC>
<DOCNO> 50444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/04/dunya/adun.html </URL>
<DATE> 2001/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Enkaz üstünde sinirler gerildi 
</HEADLINE>
<TEXT>

Belediye Başkanı Giuliani enkazda çalışanların sayısını azaltma kararı alınca, buna karşı çıkan itfaiyecilerle polis tekme tokat birbirine girdi... 
     SEMA EMİROĞLU New York 

     New York'ta 11 Eylül'deki saldırılarda beş bine yakın kişiye mezar olan Dünya Ticaret Merkezi kulelerinin yıkıntıları, şimdi de polis ve itfaiye erlerinin birbirleriyle çatışmasına sahne oldu. 
     11 Eylül saldırılarında, kurbanları kurtarmaya çalışırken enkaz altında yüzlerce meslektaşını kaybeden ve cesur davranışlarıyla halk ve basın tarafından "kahraman" ilan edilen New Yorklu itfaiye ve polis memurları, bu kez tekme tokat birbirlerine girdi. 
     
     Gerekçe sağlık ama... 
     New York Belediye Başkanı Rudolf Giuliani'nin, kulelerin yıkıntılarının tehlike arz etmeye başlaması ve "sıfır zeminde" çalışan itfaiye erlerinde solunum yolları enfeksiyonlarına rastlanması üzerine, enkazdan ceset çıkarmaya çalışan itfaiye memurlarının sayısını 64'ten 25'e indirme kararı aldı. Ne var ki, 300'ü aşkın meslektaşlarının cesetlerini çıkarmaya devam etmek için kararı protesto gösterisi yapan itfaiye erleriyle polis memurları arasında çatışma çıktı, beş polis yumruklaşma sonucu yaralandı, 12 itfaiyeci tutuklandı. 
     
     'Kardeşlerimizi getirin' 
     İtfaiye memurlarının iki saat süren ve enkaz bölgesinde başlayıp belediye binasında son bulan gösterisi, önce sakin bir yürüyüş biçiminde başladı. Enkaz altındaki 250 meslektaşlarının cesedini çıkarmaya atfen "Kardeşlerimizi evlerine getirin" diye slogan atan itfaiyeciler, ikinci barikatı aşmaya kalkınca polis memurlarıyla yumruklaşmaya ve küfürleşmeye başladılar. Bazı itfaiyeciler yere düşerken, kimilerinin kelepçe takılarak tutuklandığı gözlendi. 
     



 DÜNYA 













</TEXT>
</DOC>
