<DOC>
<DOCNO> 97173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/21/son/sontur16.html </URL>
<DATE> 2002/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP Lideri start verdi... 
</HEADLINE>
<TEXT>

     MHP Genel Başkanı, Devlet Bakanı ve Başbakan Yardımcısı Devlet Bahçeli, MHP'yi, Avrupa Birliği AB karşıtı olmakla veya üyelik sürecini tıkamakla eleştirenler bulunduğunu ifade ederek, ''Bunlar, ya vicdan ve insaf melekelerini yitirmiş, ideolojik körlükle gözleri perdelenmiş insanlardır ya da başka bir amacın sevdalısı, başka bir planın uygulayıcısıdırlar'' dedi. 
     8. Anadolu Kurultayı'na katılmak üzere, Beyşehir'e gelen Bahçeli, 
     burada, tören alanında kurulan kıl çadırlarda bir süre dinlendi. 
     Bahçeli, daha sonra yaptığı konuşmada, Türkiye'nin siyaset sahnesinde hızlı ve önemli gelişmelerin yaşandığını söyledi. 
     57. Hükümet'in, ülkenin ekonomik alanda yaşadığı büyük sıkıntıyı 
     çözmeyi temel amaçlardan biri olarak benimsediğini ve önceliği bu alana verdiğini anlatan Bahçeli, hükümetin, yararları büyük oranda uzun dönemde görülecek ekonomik raporlara imza attığını kaydetti. 
     Bahçeli, TBMM'nin de çok yoğun bir mesai harcayarak bu reformların gerçekleşmesi için büyük çaba gösterdiğini kaydederek, ''Ardı ardına yaşanan 2 ağır ekonomik krizden sonra yeni tedbirler geliştirilmiş ve ekonomik mücadele kararlılıkla sürdürülmüştür. 2002 yılının başından itibaren ekonomik göstergeler yeniden iyileşme seyri göstermeye başlamıştır. Geçen bu süre içinde koalisyonu oluşturan partiler arasında zaman zaman anlaşmazlıklarda ortaya çıkmıştır'' diye konuştu. 
     
     ''MHP'SİZ HÜKÜMET SENARYOLARI'' 

     Milliyetçi hareketin, ''yapıcı yaklaşımlarını yanlış yorumlayanların, onu adeta tutarlı ve sorumlu çizgisinden taviz vermeye davet ettiğini'' savunan Bahçeli, şunları kaydetti 
     ''Partimizin hem temel ilke ve değerlerine bağlılığını hem de kararlı duruşunu değiştiremeyeceklerini anladıkları andan itibaren de başka formüller aramaya başlamışlardır. Bulunan formüllerden birisi de MHP'siz hükümet senaryoları olmuştur. Bu senaryoları gerçekleştirmek için bazı çevreler tarafından, toplumda bilinçli bir şekilde güvensizlik ve çaresizlik duygusu yaygınlaştırılmaya çalışılmıştır. 
     Yine bu süreç içerisinde Başbakan'ın sağlık durumu bahane edilerek, alternatif hükümet modellerine toplumun ısındırılması hedeflenmiştir. 
     MHP de oynanan oyunları görmüş, bunun için seçime, yani millete gidilmesinin daha yerinde olacağını ifade etmiştir. Bu hükümetin ömrünü doldurduğunu sürekli tekrarlayan muhalefet partilerine çağrı yapmış, bu çağrının ne kadar samimi olduğunu göstermek için bir de seçim tarihi önermiştir.'' AB tartışmaları sırasında, milliyetçi hareketi bazı doğruları söylemekten alıkoymaya, çeşitli taktiklerle zayıf düşürmeye çalışan çevrelerin bulunduğunu öne süren Bahçeli, ''Düğmeye basılmışçasına toplu biçimde harekete geçen, koro halinde milliyetçi harekete saldıran bu çevrelerin haksız ithamları, şimdi burada olduğu gibi milletiyle iç içe olan, gücünü milletten alan Türk milliyetçilerini asla yıldıramayacaktır'' dedi. 
     Avrupa- Türkiye ilişkileri konusunda, 57. Hükümet döneminde birçok konuda önemli mesafeler alındığının herkes tarafından bilindiğini kaydeden Bahçeli, sözlerini şöyle sürdürdü 
     ''Buna rağmen, MHP'yi, AB karşıtı olmakla veya üyelik sürecini tıkamakla eleştirenler vardır. Bunlar, ya vicdan ve insaf melekelerini yitirmiş, ideolojik körlükle gözleri perdelenmiş insanlardır ya da başka bir amacın sevdalısı, başka bir planın uygulayıcısıdırlar. 
     Milliyetçi hareketi eleştirirken insaf ölçüsünden mahrum olanların anlayamadığı husus şudur Türkiye, AB'ye üyelik için elinden gelen çabayı göstermekte, ancak birlik yönetiminden aynı yaklaşımı görmemektedir. Türkiye, tabii ki bu durumda konuyu çok yönlü ele alacak, ilişkilere iyi niyetin ve samimiyetin hakim olmasını talep edecektir. Herkes çok iyi bilmelidir ki güçlü bir ortaklık hukukunun oluşması için karşılıklı anlayış esastır. Bunun için milli hassasiyetlerimizi dikkate almayan, saygıyı esirgeyen yaklaşımların, milliyetçi hareket tarafından kabul edilmesi mümkün değildir. 
     Avrupa-Türkiye ilişkilerini tek taraflı bir taviz zemininde ve 'neye mal olursa olsun girelim' psikolojisi içinde ele almaya hevesli olan çevrelerin öncelikli anlaması gereken nokta burasıdır.'' Bahçeli, Türk milliyetçilerinin, Türkiye'nin milli menfaatlerine aykırı olacağına inandıkları hiçbir konuda hassasiyet göstermekten vazgeçmeyeceklerini ifade ederek, bu konuların başında idam cezasının tamamen kaldırılması ve ana dilde eğitim, televizyon yayını taleplerinin geldiğini söyledi. 
     Bahçeli, Türkçe'de batı dillerine çevrilmesi zor bir atasözünün bulunduğunu belirterek, ''Ateş düştüğü yeri yakar'' dedi. 
     Devlet Bahçeli, Türkiye'nin bölücü terörden neler çektiğini ve bölücü terör yüzünden toprağa verilen binlerce gencecik fidanın toplumda nasıl bir travmaya yol açtığını, Avrupalı muhatapların yeterince anlayamadıklarını belirtti. 
     Bahçeli, ''Bizim, Avrupalı muhataplarımızdan beklediğimiz, bu acının boyutunu anlayabilmek için başlarına benzer felaketlerin gelmesini beklememeleridir'' dedi. 
     MHP Genel Başkanı, Devlet Bakanı ve Başbakan Yardımcısı Devlet Bahçeli, MHP'nin teklifiyle erken seçim için geri sayımın başladığını vurgulayarak, ''Millet iradesine saygısı da güveni de olmayan birtakım oluşumların karşı duruşlarına rağmen, genel seçimler zamanından önce yapılacak ve son sözü büyük Türk milleti söyleyecektir'' dedi. 
     Bahçeli, Kıbrıs'ın Türkiye için büyük önem taşıdığını ve Türkiye'nin böylesi önemli bir konuda oldu-bittiye göz yummak gibi bir lüksünün olmadığını kaydetti. 
     Türkiye'nin, Kıbrıs konusunda sessiz ve teslimiyetçi davranacağını sananların yanıldığını ifade eden Bahçeli, Türkiye'de Kıbrıs için ''verelim kurtulalım'' zihniyetinde olan ve bu temelde görüş açıklayanlar bulunduğunu belirtti. 
     
     ''KIBRIS DAVAMIZIN TAKİPÇİSİ OLACAĞIZ'' 

     Bahçeli, şöyle devam etti 
     ''Birincisi, Türkiye'nin Kıbrıs konusunda böyle bir adım atmasının hemen AB kapısını aralayacağını zanneden bu kişiler, büyük bir yanılgı içindedirler. İkincisi ve daha önemlisi, Kıbrıs için ödenen bedelleri şöyle bir hatırlamak bile Kıbrıs konusunda ne kadar titiz davranılması gerektiğini açıkça ortaya koymaktadır. Mesnetsiz iddia ve gerekçeler üreterek ve kamuoyunu yönlendirmeye çalışarak Kıbrıs konusunda Türkiye'nin taviz vermesi isteğinde bulunan kişilerin, biraz tarih okumalarında büyük fayda vardır. Çünkü belirli tarih şuuruna kavuşan herkes, işin içinde Enosis hesaplarının olduğunu rahatlıkla farkedecektir. Yine tarih bilgisi olan herkes Kıbrıs Türkü'nün çektiği büyük çilelerden ve oradaki varlığını sürdürebilmek için yaptığı mücadelelerden haberdar olacaktır. 
     Unutulmalıdır ki, Kıbrıs, Anadolu Türklüğünün milli davalarından birisidir ve Türkiye bu milli dava için ne yapılması gerekiyorsa onu yapmak kararlığındadır. Buradan bir kez daha ilan etmek isterim ki, Türk milleti ve devleti, Kıbrıs davamızın sonuna kadar takipçisi ve değerli devlet adamı Rauf Denktaş'ın kararlı mücadelesinin destekçisidir. Bunun için diyoruz ki, Türk milleti ve devletinin Kıbrıs'ta bir oldu-bittiye ve haksızlığa göz yumması mümkün değildir.'' 
     
     ''SON SÖZ MİLLETİN'' 

     Devlet Bahçeli, partisinin, millet iradesini her türlü suni iradenin üzerinde gördüğünü belirterek, MHP'nin teklifiyle erken seçim için geri sayımın başladığını vurguladı. Bahçeli, ''Millet iradesine saygısı da güveni de olmayan birtakım oluşumların karşı duruşlarına rağmen, genel seçimler zamanından önce yapılacak ve son sözü büyük Türk milleti söyleyecektir'' diye konuştu. 
     MHP lideri Bahçeli, konuşmasının ardından, bazı siyasi partilerden ayrılarak MHP'ye katılanlara parti rozetini taktı. Bahçeli, burada yaptığı konuşmada da ''3K formülü vardır kafa, kalp, kol birliği. 
     Şimdi, Konya'dan, bütün Türkiye'deki dava arkadaşlarıma sesleniyorum 
     Geliniz, kafa, kol, kalp birliği ile bunlarla birlikte tek başına iktidara...'' dedi. 
     Bahçeli, konuşmalarının ardından tören alanında kurulan çadırda öğle yemeği yedi. 
     





</TEXT>
</DOC>
