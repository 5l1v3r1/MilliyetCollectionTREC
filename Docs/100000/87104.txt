<DOC>
<DOCNO> 87104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/spor/spo01.html </URL>
<DATE> 2002/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Cordoba da tamam 
</HEADLINE>
<TEXT>

Siyah-Beyazlılar, Kolombiya Milli Takımı’nın kalecisini kiralık olarak renklerine bağladı 
     ORHAN YILDIRIM 

     BEŞİKTAŞ kaleci arayışında mutlu sona ulaştı. Mondragon’u elinden kaçıran Siyah - Beyazlılar, vatandaşı Kolombiya Milli Takımı’nın file bekçisi Cordoba’yı kiralık olarak renklerine kattı. İkinci Başkan Hüsnü Güreli, Boca Juniors ile anlaşmaya varırken, Cordoba salı günü İstanbul’a gelecek. Beşiktaş’ın Amaral ve Edilson ile mutabakata vardığı, bonservisleri için kulüpleriyle görüşmelerin sürdüğü bildirildi. Nouma ile de doktor raporu geldikten sonra sözleşme yapılacak. 
     
Cordoba kimdir      OSCAR Cordoba 1970’te Kolombiya’nın Cali kentinde doğdu. 1997 yılında America Cali’den Arjantinli Boca Juniors’a transfer oldu. 4.5 yıllık performansının ardından geçen sezon ortasında İtalyan Perugia’ya kiralık geçti ve Mazzantini’yi yedek kulübesine hapsetti. Tecrübeli eldivenin başından geçen en talihsiz olay ise 1994 Dünya Kupası’nda takım arkadaşı Escobar’ın, kendi kalesine attığı gol nedeniyle Kolombiya’nın elenmesine sebep olduğu için öldürülmesiydi. 
     
Popescu iddiası      ROMANYA’NIN Sporturilor Gazetesi, Galatasaray’ın eski futbolcularından Popescu’nun Beşiktaş ile temasta olduğunu iddia etti. Haberde, Rumen yıldızın, "Türkiye’de yeniden futbol oynamak ve Lucescu ile tekrar birlikte olmak isterim. Ancak İtalya’dan da teklifler alıyorum. Como ve Bologna beni istiyor. Birkaç gün içinde kararımı vereceğim" sözlerine yer verildi. 
     



 SPOR 






























</TEXT>
</DOC>
