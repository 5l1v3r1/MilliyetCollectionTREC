<DOC>
<DOCNO> 71996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/11/son/sonspo12.html </URL>
<DATE> 2002/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Euro 2004 için fikstür toplantılarında İngilizlerle anlaşamadık 
</HEADLINE>
<TEXT>

     2004 Avrupa Futbol Şampiyonası elemeleri öncesi, Türkiye'nin seribaşı olduğu 7. grubun fikstür belirleme toplantısı, İstanbul'da başladı. Türkiye'nin yanı sıra İngiltere, Slovakya, Makedonya ve Liechtenstein milli takımlarının temsilcilerinin katıldığı toplantının ilk turunda anlaşma sağlanamadı. Milli Takımlar Menajeri Can Çobanoğlu, İngiltere ile aralarında anlaşmazlık bulunduğunu kaydederek, ''Biz son maçı İstanbul'da İngiltere ile oynamak istiyoruz. Onlar ise 2 takımın maçlarının daha önceden tamamlanmasını istiyor. Şu an görüşmeler tıkanmış durumda. Öğleden sonra tekrar biraraya gelerek görüşeceğiz'' diye konuştu. Çobanoğlu, bu toplantıda anlaşma sağlanamaması halinde, 30 Mart'ta UEFA'nın merkezinin bulunduğu İsviçre'nin Nyon kentinde kura çekiminin yapılacağını sözlerine ekledi. Öğle yemeği için ara veren ülke temsilcileri, öğleden sonra yeniden biraraya gelerek, fikstür toplantısına devam edecek. Toplantıya Türkiye adına Milli Takımlar Sorumlusu Selami Özdemir, Genel Sekreter Metin Kazancıoğlu, Teknik Direktör Şenol Güneş, Genel Menajer Can Çobanoğlu, İngiltere adına Genel Direktör David Davies, Milli Takım Asistanı Tord Grip ve Menajer Michel Farrer, Slovakya adına Federasyon Başkanı Frantisek Laurinec, teknik direktör Ladislav Jurkemik, Genel Sekreter Niculas Tarci, Makedonya adına Federasyon Basın Sözcüsü Mihail Panovski, teknik direktör Nikola İlievski, Liechtenstein Futbol Federasyonu Başkanı Markus Wagner ve teknik direktör Ralf Loos katıldı. 
     






</TEXT>
</DOC>
