<DOC>
<DOCNO> 56462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/10/son/soneko09.html </URL>
<DATE> 2001/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Elde kalan hazine arazilerinde indirim... 
</HEADLINE>
<TEXT>

     Ekonomiye kaynak sağlanmasında büyük umut bağlanan Hazine arazilerinin elde kalması üzerine, arazi fiyatlarında indirime gidiliyor. 
     Anadolu Ajansı muhabirinin edindiği bilgiye göre, Hazine Taşınmaz Malları Satış Koordinasyon Kurulu, Ankara, İstanbul ve İzmir'de satışa sunulan 32 parça Hazine arazisinden sadece 2'sinin, Antalya'da ise 39 parça arasinin yarısının satılabilmesi üzerine ardarda 2 değerlendirme toplantısı yaptı. 
     Toplantılarda özellikle 158.2 trilyon lira gelir beklenen 3 büyük ilden sadece 1 trilyon lira kaynak sağlanabilmesi, trilyonluk arazilere hiç alıcı çıkmaması konusu ele alındı. 
     Kurul'da özellikle Maliye Bakanlığı tarafı, Hazine arazileri için belirlenen fiyatların yüksek olduğu yolunda kendilerine çok sayıda şikayet geldiğini dile getirdi. İstanbul-Ayazağa'da 70 trilyon lira bedelle satışa çıkarılan araziye daha önce 60-65 trilyon lira arasında bir değer biçildiği ifade edildi. Fiyat probleminin İstanbul'un yanısıra, Ankara ve İzmir için de yoğun şekilde gündeme getirildiği anlatıldı. 
     
     Denetmenler görevlendirildi 
     Koordinasyon Kurulu, bu değerlendirmeler sonucunda denetmenlerden ekipler oluşturularak 3 büyük ilde Hazine arazilerine niye talep olmadığına ilişkin bir araştırma yapılması kararını aldı. 
     Oluşturulan ekiplerin Ankara, İstanbul ve İzmir'de yapacakları incelemeler sonucunda hazırlayacakları raporları en geç 10 gün içinde Kurula vermesi benimsendi. 
     Maliye Bakanlığı bünyesindeki denetmenlerin yapacakları incelemeler Kurulda tartışıldıktan sonra, Ayazağa başta olmak üzere elde kalan Hazine arazileri için yeni fiyat tespitinde bulunulacak. Bu arada satışlara yönelik başka sorunlar saptanırsa, onlar da giderilecek. 
     Kurul'un değeri yüksek olduğu belirlenen Hazine arazilerinin yeni satış fiyatlarını belirlemesinin ardından hemen ikinci ihaleye çıkılacak. Bu ihaleler de önümüzdeki 1.5 ay içinde tamamlanacak. 
     Maliye Bakanlığı yetkilileri, ilk parti arazilerin satışında istenen sonucun alınamaması üzerine, söz konusu arazilerin parçalanarak satışının da gündeme geldiğini belirterek, ''İstanbul-Ayazağa'daki araziyi de, 3 ya da 4 parçaya bölerek satma fikri ortaya atıldı. Ancak yapılan incelemede, bu takdirde istenen projelerin geliştirilemeyeceği ileri sürüldü ve parçalı satıştan vazgeçildi'' dediler. 
     
     2. paket de açılıyor 
     Bu arada Hazine Taşınmaz Malları Satış Koordinasyon Kurulu, 4 ildeki 71 parça Hazine arazisinin ardından Ankara, İstanbul, İzmir, Antalya, Konya, Manisa, Samsun gibi illerdeki 160 dolayında Hazine arazisini daha satışa çıkarıyor. 
     İkinci etapta, 228 Hazine arazisinin satışı Kurul gündemine gelirken, bunların bir bölümü ihtilaflar nedeniyle liste dışında bırakıldı. 
     Söz konusu arazilerin satılması halinde, Devletin kasasına çok daha büyük miktarlarda kaynak girişi olacağı belirtildi. 
     






</TEXT>
</DOC>
