<DOC>
<DOCNO> 62696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/17/spor/aspo.html </URL>
<DATE> 2002/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant'tan kaçış yok 
</HEADLINE>
<TEXT>

"Ayağım acıyor" diyen Serhat’ın kramponunu tamir etti. Ağrısı olduğunu söyleyip, yere oturan Rapajc’i okşayıp, kaldırdı. Ayağına kan oturan Rüştü ayakkabısız çalıştı 
     YUSUF KOBAL 

     Prensipler işliyor 
     GÖREVE prensipleriyle başlayan Werner Lorant, kendisini futbolcularına da kabul ettirerek, antrenmanlarda devamlılığı sağlamayı başardı. Alman hoca "Ancak ayağı kırılan oyuncu antrenman yapamaz" açıklamasıyla dikkati çekerken, Fenerbahçe’de de bu görüşünü oyuncularının beynine yerleştirdi. Bugüne kadar takım içindeki uyumla dikkati çeken Lorant, küçük jestlerle oyuncularını antrenmanda tutmayı da başardı. 
     
     Rapajc kurtulamadı 
     LORANT’IN ilk konuğu Rapajc oldu. Yeni dönemde hırsı ve devamlılığı ile dikkati çeken Hırvat oyuncu, kondisyon çalışması sırasında yere oturarak bacağının çok ağrıdığını söyledi. Lorant yıldız oyuncunun yanına yaklaştı, şikayetini dinledi. Sırtını okşadı. Elinden tuttu ve antrenmana devam ettirdi. Diğer futbolculara da örnek olan bu davranışla ilk "kaytarma" girişimi başarıyla savuşturulmuş oldu. 
     
     Rüştü çıplak ayak 
     ALMAN hocanın ısrarlı tavrı dün de kendini gösterdi. Ayağının acıdığını söyleyen Serhat’ı yanına oturtan Lorant, genç futbolcunun kramponunu eline alıp bağlarıyla oynadı, dilini makasla kesip, "Al şimdi canın acımaz" diyerek oyuncusuna verdi. Hatta ayağına kan oturan Rüştü top çalışmasını acılar içinde tamamlarken, koşu bölümünü sadece çorapla bitirerek, Lorant’ın prensipleri için arkadaşlarına örnek oldu. 
     



 SPOR 





















</TEXT>
</DOC>
