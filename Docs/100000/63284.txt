<DOC>
<DOCNO> 63284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/20/son/sonspo06.html </URL>
<DATE> 2002/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da Lucescu'dan Sergen'e uyarı.. 
</HEADLINE>
<TEXT>

     Gaziantepspor'u 2-0 yenerek liderliğini perçinleyen Galatasaray, Denizlispor ile hafta içinde yapacağı lig maçının hazırlıklarına ara vermeden başladı. 
     Teknik direktör Mircea Lucescu yönetiminde yapılan ve yaklaşık 1.5 saat süren idmana, dünkü karşılaşmada 90 dakika forma giyen futbolcular katılmazken, diğer futbolcular koşunun ardından serbest çalıştı. 
     Maçta ayağına krampon darbesi gelen Emre tedavi olurken, Denizlispor maçında cezalı olan Bülent Akın koşu yapmakla yetindi. 
     Gaziantepspor maçının ilk yarısında sakatlanan Batista da çalışmaya katıldı. 
     
     Lucescu, Sergen'i uyardı 
     Lucescu, dünkü karşılaşmada yeterli performans gösteremeyen Sergen ile antrenman sırasında bir süre görüştü. 
     Rumen çalıştırıcının, bu görüşme sırasında futbolcusuyla Gaziantepspor maçının değerlendirmesini yaptığı ve kondisyon eksikliği nedeniyle Sergen'i uyardığı öğrenildi. 
     
     Neşeli Lucescu 
     Galatasaray Teknik Direktörü Lucescu'nun antrenman sırasında bir hayli neşeli olması dikkati çekti. 
     Lucescu, yardımcı antrenörleriyle birlikte saha çevresinde 2 tur koşarken, futbolcularla ve kulüp futbol komitesi üyesi Abdurrahim Albayrak ile şakalaştı. 
     Lucescu'nun antrenman sonunda Abdurrahim Albayrak ile yaklaşık 15 dakika başbaşa görüşme yapması da dikkat çekti. 
     
     Antreman saati değişti 
     Galatasaray'da, yarın sabah yapılacak olan antrenmanın saatinde değişiklik yapıldı. 
     Futbolcuların isteği üzerine antrenmanın akşam saat 17.30'a alındığı bildirildi. 
     






</TEXT>
</DOC>
