<DOC>
<DOCNO> 84455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/siyaset/asiy.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Aynı meydan ama boş 
</HEADLINE>
<TEXT>

1997’de Siirt’te okuduğu şiir nedeniyle hapis cezası alan Tayyip Erdoğan, aynı meydanda hayal kırıklığı yaşadı. Daha önce tıklım tıklım dolan alan boş kaldı 
     FARUK BALIKÇI, TURAN KOYUNCU Siirt DHA 

     AKP Genel Başkanı Recep Tayyip Erdoğan, 6 Aralık 1997’de şiir okuduğu ve bu şiir nedeniyle 10 yıl hapis cezası aldığı Siirt’te bu kez meydanı dolduramadı. Erdoğan, daha önce tıka basa doldurduğu Siirt Cumhuriyet Meydanı’nda bu kez karşısında sadece 1500 kişiyi bulabildi. 
     Muş’ta topladığı kalabalığı, eşinin memleketi Siirt’te bulamayan Erdoğan, mitingi öğle tatiline denk getirmek için yapılan gecikmeye karşın, alanda toplanan 1500 kişiye, bu kez şiir yerine şarkı sözü okudu. AKP’nin kuruluş sürecinde yaptığı bir açıklamada, partinin doğduğu yerin Siirt olduğunu vurgulayan Erdoğan, dün Cumhuriyet Meydanı’na gecikmeyle geldi. 
     
     Taktikler tutmadı 
     Meydandaki kalabalığın az olduğunu gören AKP’liler, öğle tatiline denk getirmek için mitingi bir saat geciktirdi, ayrıca Erdoğan’ın üzerinde konuşma yapacağı seçim otobüsünün yeri değiştirilerek, miting alanı kalabalık görünmesi için daraltıldı. 
     Konuşmasına başlamadan önce meydandakilere otobüsün üzerinden karanfil atan Erdoğan, "Sizi buraya taşıyan sevdanın ne anlama geldiğinin çok iyi farkındayım. Ben, İstanbul doğumlu Rizeliyim ama eşim Siirtli" diye konuştu. 
     Meydanda toplananlar sık sık "En büyük enişte bizim enişte" diye slogan attı. Erdoğan, 1997’de aynı meydanda, "Minareler süngümüz, kubbeler miğferimiz, camiler kışlamız" şiirini okumuştu. Erdoğan, bu sefer şiir değil şarkı sözü okudu. Kalabalığa "Hani bizim bir şarkımız vardı" diyen Erdoğan, "Bakın, biri bana Sakın şiir okuma’ diyor. Ben de şiir değil, hiç olmazsa şarkı okuyorum. Hangisini mi Bu şarkı burada bitmez. Beraber ıslandık yağan yağmurda" diyerek konuşmasını tamamladı. 
     
     Arınç, askere meydan okudu 
Kasetler suç değil şeref madalyası’      ANKARA Milliyet 

     AKP Grup Başkanı Bülent Arınç, Recep Tayyip Erdoğan’ın askerler için söylediği "intihar cellatları" sözlerinin de yer aldığı ve DGM’nin dava açtığı kasetleri savundu. O kasetlerde düşüncelerini ifade ettikleri için suçlandıklarını kaydeden Arınç, "Bu suç değil boynumuzdaki şeref madalyasıdır" dedi. Parti grubunda konuşan Arınç, isim vermeden askerlere sert yanıt verdi. Demokrat Parti’ye ve Adnan Menderes’e yapılanların kendilerine de yapılmak istendiğini iddia eden Arınç, askerlere ve savcılara adeta meydan okuyarak şöyle dedi 
     "Bizim önümüze engel çıkarmaya çalışanlar var. Bize mani olamayacaksınız. Bu yapılanları bir kenara not ettiğimizi birileri bilsinler. 10 sene önceki sözlerimizi karşımıza çıkarıyorlar. Siz h l değişmemişsiniz diye bize engel çıkaranlar doğru yapmıyor. Geçmişte DP’ye de bazı şeyler yapıldı ancak onları yapanlara halk rahmet okumuyor. Menderes’i asanlara halk tepki gösteriyor. Tutanaklara geçmiş her sözümüzün arkasındayız. Geçmiş, doğrusu ve yanlışı ile bizimdir. Biz eğilip bükülen, omurgasız varlıklardan değiliz. Siz bizi 10 - 15 sene önceki sözlerimizden dolayı yargılayamazsınız. Yargılarsanız gülünç olursunuz. O zaman parlamentoda selam verecek adam zor bulursunuz. Biz sadece düşüncesini ifade eden insanlar olarak bugün suçlanıyoruz. Bu bizim için suç değil boynumuzdaki bir şeref madalyasıdır." 
     



 SİYASET 
















</TEXT>
</DOC>
