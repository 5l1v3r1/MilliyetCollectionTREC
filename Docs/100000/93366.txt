<DOC>
<DOCNO> 93366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/03/ekonomi/eko01.html </URL>
<DATE> 2002/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş’e göre hükümet misyonunu tamamladı’ 
</HEADLINE>
<TEXT>

Hak-İş Başkanı Derviş’in hükümetin misyonunun bittiği’ yolundaki tespitlere katıldığını söyledi 
     ANKARA Mİlliyet 

     Devlet Bakanı Kemal Derviş dün akşam Türk-İş Başkanı Bayram Meral, DİSK Başkanı Süleyman Çelebi ve Hak-İş Başkanı Salim Uslu ile bir akşam yemeği yedi. Yaklaşık 3 saat süren yemeğin ardından açıklama yapan Derviş, "Ekonomik Sosyal Konsey çerçevesinde yasada öngörülen çalışma gruplarının kurulmasıyla tartışmalar daha düzenli hale gelecek" dedi. Hak-İş Genel Başkanı Salim Uslu da şunları kaydetti 
     "Sayın Derviş ile görüş alışverişinde bulunduk. Belirsizlik, kriz ve ekonomik programa ilişkin kaygılarımızı ilettik. İnisiyatif kullanılmadığını ifade ettik. Özelleştirme ve özerkleştirmede zararlı çıkanın halk olduğunu söyledik. Hükümetin sorunun parçası olduğunu yineledik. Derviş, erken seçim tarihinin saptanmasının belirsizliği ortadan kaldıracağını söyledi. Sayın Derviş de belirsizlikten şikayet ediyor ve belirsizliğin yaşanan sorunları tırmandırdığı görüşünü paylaşıyor." 
     Uslu, TOBB’un dün yaptığı açıklamaya Derviş’in de katıldığını savunarak, "Hükümet misyonunu tamamlamıştır tespitine Derviş de katıldı" şeklinde konuştu. 
     DİSK Başkanı Süleyman Çelebi de, Uslu’nun açıklamalarını teyit ederek "Emek platformu olarak siyasi belirsizliğin bir an önce açılıp seçime gidilmesi konusundaki görüşümüzü Sayın Derviş’e ilettik. Derviş görüşümüzün haklılığını gösteren bir tavır takındı" dedi. 
     



 EKONOMİ 

















</TEXT>
</DOC>
