<DOC>
<DOCNO> 72227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/son/sontur22.html </URL>
<DATE> 2002/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Karen Fogg'un çalınan çantası çöpte bulundu... 
</HEADLINE>
<TEXT>

     AB Komisyonu Türkiye Temsilcisi Büyükelçi Karen Fogg'un, bir sempozyum için geldiği otelde çalınan ve dün akşam bulunan çantasının kendisine teslim edileceği bildirildi. 
     Fogg'un, Liberal Düşünce Derneği'nce düzenlenen ''İfade Özgürlüğü Mağduriyetleri Sempozyumu''nda konuşma yapmak üzere geldiği Armada Otel'de, 9 Mart 2002 Cumartesi günü çalınan çantası, dün Kumkapı Sahili'ndeki bir çöp tenekesinde bulundu. 
     Çantayı bulan temizlik işçisi tarafından önce eve götürülen ve daha sonra polise teslim edilen çantada, Eminönü İlçe Emniyet Müdürlüğü Araştırma Büro Amirliği ekipleri tarafından inceleme yapıldı. 
     İnceleme sonucu, çantada bulunan Karen Fogg'a ait 200 Euro ile ''Nokia'' marka cep telefonunun alındığı, kredi kartı, pasaportu, AB Ankara Temsilciliği'nin anahtarları ve bazı evraklara ise dokunulmadığı belirlendi. 
     Üzerindeki parmak izlerinin tespiti için ilgili birime gönderilen çanta, ardından Araştırma Büro Amirliği'ne geri getirildi. 
     Çanta, Fogg'un İstanbul'a gelerek teslim alması için muhafaza altına alındı. 
     Bu arada, parmak izi tespiti işlemlerinin zaman alacağı, ancak çalınan cep telefonunun teknik takibine başlandığı öğrenildi. 
     






</TEXT>
</DOC>
