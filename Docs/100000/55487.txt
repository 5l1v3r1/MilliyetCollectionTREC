<DOC>
<DOCNO> 55487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/04/son/sondun12.html </URL>
<DATE> 2001/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
"Şaron'un deliliğini derhal durdurun" 
</HEADLINE>
<TEXT>

     İsrail uçakları, Gazze kentindeki Filistin hedeflerine, Gazze'nin güneyindeki Han Yunus mülteci kampına ve Batı Şeria'nın Tulkarim ve Kalkilya kentlerine hava akını düzenledi. 
     İsrail helikopterleri ilk olarak, Filistin lideri Yaser Arafat'ın, Batı Şeria'nın Ramallah kentindeki karargahını hedef aldı. 
     Filistinli yetkililer, hava akını sırasında Arafat'ın binada olduğunu ve binayı terk etmediğini kaydettiler. Bu hava akınında kimsenin yaralanmadığı belirtildi. 
     Bu arada Filistin güvenlik birimleri, İsrail hava kuvvetlerine ait F-16 uçaklarının Gazze kentinin kuzeyindeki hedeflere yönelik saldırısında 1 Filistinlinin öldüğünü, 15'inin yaralandığını söylediler. Yetkililer, ölen ve yaralananların görevleri hakkında bilgi vermediler. 
     Filistinli Bakan Saib Erakat da İsrail Başbakanı Ariel Şaron'un hükümetini terör tatbikatı yapmakla suçladı. İsrail hükümetinin, barış sürecini mahvettiğini ve şimdi Filistin yönetimini mahvettiğini kaydeden Erekat, ''Dünya Şaron'un deliliğini derhal durdurmalı'' dedi. 
     Öte yandan Gazze'deki bir Reuters muhabiri, Gazze kentinde bir hedefin vurulduğunu ve yoğun duman tabakasının yükseldiğini bildirdi. 
     Han Yunus mülteci kampındaki görgü tanıkları da, füzelerin Filistin yönetiminin güvenlik karargahına isabet ettiğini söylediler. 
     






</TEXT>
</DOC>
