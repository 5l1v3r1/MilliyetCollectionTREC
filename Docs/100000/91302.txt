<DOC>
<DOCNO> 91302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/22/ekonomi/eko04.html </URL>
<DATE> 2002/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
1 katrilyonluk rekor ceza 
</HEADLINE>
<TEXT>

Ortağı Aslıtürk ile 1.7 milyar dolarlık hayali ihracat organizasyonu gerçekleştiren Ciğer 15 yıl hapis, 1 katrilyon lira para cezası aldı 
     NEZİH GÜROL İstanbul 

     Şişli Belediyesi eski Başkanı Gülay Çokay’ın eski eşi Orhan Aslıtürk’ün ortağı Muhammet Ciğer, 33 sanıkla yargılandığı davada, rekor para cezasına çarptırıldı. Mahkeme, Ciğer’e, 15 yıl ağır hapis ve 1 katrilyon 156 trilyon lira ağır para cezası verdi. 
     Aslıtürk’le birlikte 1995-98 yılları arasında toplam 1.7 milyar dolarlık hayali ihracaat gerçekleştiren Ciğer’i, mahkeme heyeti, "teşekkül halinde kaçakçılık" yaptığı gerekçesiyle suçlu buldu. 
     İstanbul 1. Ağır Ceza Mahkemesi’nde dün görülen duruşmada tutuklu bulunan Ciğer ile birlikte altı sanık katıldı. Son savunması sorulan Ciğer, Aslıtürk’ün 1998’de Gülay Çokay’la evlendiğini, siyasi kararlar nedeniyle defterlerinin iki yıl tek tek incelendiğini belirterek, "Maliye müfettişleri hayali ihracaat olmadığını görüp bir anlaşma önerdiler. Aslıtürk ve bana vergi cezası yazacaklarını söylediler. Ben de tutanakları imzaladım. Siyasi kararın ceremesini yanımda çalışanların çekmesini istemedim. Nasıl olduysa şirket paravan, ihracaatımız hayali oldu. Bu şirketlere yapılan hacizler bunların mal varlığı olduğunu ve paravan olmadığını gösterir. Ayrıca paravan şirkete kredi de verilmez. Paravansa neden defter tutulsun, neden anamı, babamı, bacımı neden ortak edeyim" dedi. 
     
     Eşi beraat etti 
     Ciğer’in avukatı Fikret Kadıoğlu ise suçlamaları reddederek beraat istedi. Yargılamayı sonlandıran heyet, haklarında gıyabi tutuklama kararı bulunan sanıklar Orhan Aslıtürk, Mehmet Argun Kızılırmak ve Fethi Namlıoğlu’nun gıyabi tutukluluk hallerinin devamına ve haklarındaki kamu davasının ayrılmasına karar verdi. 
     Ciğer’in eski karısı Havva Melek Özmelek’in de aralarında bulunduğu 15 sanık hakkında yeterli delile ulaşılamadığı gerekçesiyle beraat kararı verildi. 
     
En ağır ceza verildi      Mahkeme, Ciğer’in teşekkül halinde kaçakçılık suçunu işlediğinin kesinleştiğini belirterek, 15 yıl hapis ve suç konusu 240 trilyon 851 milyar 679 milyon liranın dört katı olan 963.4 trilyon para cezasına hükmetti. Beşte bir artırıma giden mahkeme, para cezasını 1 katrilyon 156 trilyon 88 milyar 63 milyon liraya çıkarttı. Suavi Sezer, Osman Gürkan, İsa Soylu, Adnan Aksakal, Nuri İsmet Ergökmen, İbrahim Belebek, Zerrin Uyanık, Reyhan Aslan, Yurdanur Yüceer, Kaya Burçer, Hüdayi Ulu, İbrahim Naci Hatipoğlu, Ethem Koç ve Abdullah Yeğingil de 10 yıl hapis ve aynı para cezasına mahkum edildi. 
     



 EKONOMİ 

























</TEXT>
</DOC>
