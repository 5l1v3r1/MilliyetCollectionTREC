<DOC>
<DOCNO> 86173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/26/spor/spo02.html </URL>
<DATE> 2002/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
YILDIRIM MARKAJ 
</HEADLINE>
<TEXT>

Fenerbahçe Kulübü Başkanı, halka arz için Divan Kurulu üyeleri ile Türkiye’deki dernek temsilcilerinden yetki istedi, "Ekonomik özgürlüğümüz olsun, 10 tane Ortega getirelim" dedi 
     YALÇIN TÜRK 

     Üyelere bilgi 
     ŞİRKETLEŞME konusunda hareketli günler geçiren Fenerbahçe’de Başkan Aziz Yıldırım dün Divan Kurulu üyeleri ve Türkiye’deki derneklerin temsilcileri ile bir araya geldi. Dereağzı Tesisleri’nde yapılan toplantıda yine multivizyon gösterisi ile üyeler bilgilendirilirken, Başkan Aziz Yıldırım, halka arz için yetki istedi, yeni projelerin başlayabilmesi için bu adımın gerekli olduğunu belirtti. 
     
     Gerekirse ertelenir’ 
     FENERBAHÇELİLER arasında iletişim eksikliği bulunduğunu söyleyen Yıldırım, "Bundan sonra sık sık bir araya gelerek bu yönümüzü ortadan kaldıracağız" dedi. Başkan Aziz Yıldırım sadece yüzde 15’lik bölümü halka arz edeceklerini kaydetti, "Galatasaray ve Beşiktaş ilk adımı attılar. Türkiye’nin koşulları ve iki kulübün girişimleri iyi noktalara gelmezse şirketleşmeyi erteleriz" ifadelerini kullandı. 
     
     Ekonomik özgürlük 
     KULÜBÜN ekonomik özgürlüğünü yakalaması gerektiğini de sözlerine ekleyen Yıldırım, "Eğer bunu başarırsak 10 tane Ortega transfer edebiliriz" diye konuştu. Üyeler, Dereağzı Tesisleri’nden sonra önce Şükrü Saracoğlu Stadı’nı ardından Samandıra’yı gezdiler. Bu arada Manisa Fenerbahçeliler Derneği’nin üzerinde "Hep şaibe Galatasaray" yazılı bildiri dağıtmasına Başkan Yıldırım engel oldu. 
     
Kongre ertelendi      SARI - Lacivertli kulübün Olağanüstü Genel Kurul toplantısı, çoğunluk sağlanamadığı için 1 Haziran’a ertelendi. Kongre gelecek hafta çoğunluğa bakılmaksızın Acıbadem İSTEK Vakfı’nda yapılacak. Şirketleşme ve hisselerin bir bölümünün halka arzı için genel kurul üyelerinden onay isteyecek yönetim, ayrıca Fenerbahçe Üniversitesi, Şükrü Saracoğlu Stadı’nın Gençlik ve Spor Genel Müdürlüğü’nden satın alınması konularında da üyelerden yetki almaya çalışacak. 
     
Serhat’ın gözü korktu      YUSUF DURSUN 

     MİLLİ Takım kafilesi ile birlikte Güney Kore’de bulunan Fenerbahçe’nin genç golcüsü Serhat, yönetimin süper transferler yaptığını, takımda yer almak için herkesin çok çalışması gerekeceğini söyledi. Müthiş bir kadroya sahip olduklarını belirten yıldız oyuncu, "Artık forma Kanarya’nın midesine indi" açıklamasını yaptı. 
     TAKIMIN yıldız oyuncularla dolup taştığını kaydeden Serhat, "Bu isimlerin arasından ön plana çıkmak bir hayli zor olacak. Ancak bunu başarmak için elimden geleni yapacağım. Benim en büyük avantajım yüreğim ve gençliğim. Bu özelliklerimi çok iyi kullanıp bu savaştan galip çıkacağım" ifadelerini kullandı. 
     
Dünya Fener’i konuştu      ARJANTİN’İN ünlü yıldızı Ortega’yı renklerine bağlayan Fenerbahçe bir anda Dünya’nın en çok konuştuğu kulüp oldu. Uzun uğraşlar sonucu Ortega’yı razı eden Sarı - Lacivertliler’in bu bomba transferi dış basında büyük yankı uyandırırken, UEFA’nın resmi sitesinde de yer buldu. Asbaşkan Nihat Özdemir, "Almeyda’yı da alarak Fenerbahçe’nin sesini daha çok duyuracağız" dedi. 
     GEÇEN sezon Şampiyonlar Ligi’nde alınan başarısız sonuçlar nedeniyle sıkıntılı olduklarını söyleyen Özdemir, taraftarları coşturacak bir takım yarattıklarını da ifade etti. Almeyda’dan sonra dış transferi kapatacaklarını kaydeden Nihat Özdemir, "Kadromuzda sekiz yabancı olacak, kararı Lorant verecek. Büyük başarılar elde edeceğiz. Bütün Dünya’nın gözü bize çevrilecek" diye konuştu. 
     



 SPOR 

























</TEXT>
</DOC>
