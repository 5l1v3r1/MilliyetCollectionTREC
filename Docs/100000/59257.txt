<DOC>
<DOCNO> 59257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/27/yazar/uras.html </URL>
<DATE> 2001/12/27/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Ay-Cell piyasa’da 
</HEADLINE>
<TEXT>

     Ay-Cell, Türkiye’nin dördüncü GSM cep telefonu işletmecisi olarak piyasaya çıktı. Cep telefonu pazarına ilk giren Turkcell şimdilerde 11 milyon aboneye, ikinci GSM işletmecisi Telsim 4 milyon aboneye, piyasaya yeni giren Aria 700 bin aboneye hizmet veriyor. 
     Cep telefonunda yatırımın esası "baz istasyonu" denilen, telefon kullanıcısının bulunduğu noktada, telefonunu açtığında, sisteme bağlanmasını sağlayan teknik donanım. Baz istasyonları ya binanın tepesine, ya bir demir direğe, ya da duvara bağlanıyor. Bir baz istasyonu donanımı 30 bin dolar ile 70 bin dolar arasında harcama gerektiriyor. Turkcell’in 5 bin dolayında, Telsim’in 3 bin dolayında baz istasyonu olduğu söyleniyor. Aria kapsama alanını genişletmek için devamlı baz istasyonu kuruyor. Bu üçlüye şimdi de Ay-Cell eklendi. 
     
Hazine’nin bir cebinden öbürüne      Özelleştirmesi yılan hikayesine dönen Türk Telekom şirketimiz var ya... Bu şirket PTT’nin T’sidir. PTT’nin posta ve telgrafı gitti. Bu şirkete telefonlar kaldı. Şirket Türkiye’deki 20 milyon sabit telefonu işletiyor. Bu şirketin içinden posta ve telgraf alınırken, içinde bir GSM cep telefonu lisansı bırakılması ve böylece de özelleştirilmesinin cazip hale getirilmesi düşünülmüştü. 
     Üçüncü cep telefonu lisansı ihaleye çıkarılırken, denildi ki, "- Bu ihaleyi kazanan lisans için devlete kaç para ödeyecek ise, ileride Türk Telekom cep telefonu işletmesine başladığında aynı parayı Hazine’ye ödeyecek." İş Bankası İtalyan ortaklığı," Aria" lisansına ana para ve KDV olarak 3 milyar dolar ödediği için, Türk Telekom’un Ay-Cell’i de işe başlarken lisans ücreti ve KDV olarak Hazine’ye 3 milyar dolar ödüyor. Ama bir anlamda bu para Hazine’nin bir cebinden çıkıp öbür cebine giriyor. Hazine Telekom’a sermaye veriyor. O para sonra lisans ödemesi olarak Hazine’ye gidiyor . Telekom ileride özelleşecek ama, şimdilik yüzde yüz kamu iktisadi kuruluşu. Ay-Cell de yüzde yüz Telekom’un iştiraki. Açık anlatımıyla yüzde yüz kamu sermayeli bir cep telefonu işletmecisi olarak Ay-Cell, şimdi diğer üç özel sektör sermayeli telefon işletmecisi ile kıran kırana rekabete giriyor. 
     Şimdilik 15 milyon abonesi olan cep telefonu pazarının yakın gelecekte 25 - 45 milyona çıkabileceği söyleniyor. Talep artmadan yeni gelenlerin abone bulmaları güç. Bütün çabaları ile abone sayısını artırarak yeni abone kapmaları ve bunun yanında, bağlı oldukları işletmecinin fiyatından ve hizmetinden memnun olmayanları yakalayarak kendilerine çekmeleri gerekiyor. 
     
Yatırım savurganlığı      Bir başka olumsuz durum daha var. On yıl önce yola çıkan Turkcell ile Telsim, büyük sayıda abone toplamalarına, aletlerinin belli bölümünü amorti etmelerine rağmen para kazanamıyorlar. Ülke ekonomisi bakımından olumsuz bir durum ise, rekabet nedeniyle cep telefonu işletmecisi şirketlerin gereksiz yatırımlar yapmaları. Aralarında anlaşamadıklarından aynı yere dördünün de ayrı ayrı demir direk dikmeleri, baz istasyonu kurmaları gerekiyor. Beş yıl içinde ülkenin yüzde 90’ını kapsama alanına almak zorunda olan yeni işletmecilerin, üç veya on cep telefonu satılabilecek yerleşim yerlerine bile büyük harcamalarla baz istasyonu kurmaları büyük savurganlık oluyor. Faturasını cep telefonu kullanıcıları ve ekonomi ödüyor. 
     Altyapı yatırımları için 150 milyon dolar yatırım yapılan Ay-Cell yönetimi şimdiden nüfusun yüzde 40’ını kapsama alanına aldıklarını belirtiyor. Ay-Cell’in iki bin baz istasyonu ile 2002’de Türkiye’nin tamamını kapsayacak şekilde hizmet vereceği söyleniyor. 
     
     







İnönü faktörü 


Bushizm.. 


Ecevit ve Org. Kıvrıkoğlu'nun sözleri 


Irak'la ilgili o kadar çok soru var ki 


Sevinecek şeyler de bol üzülecek şeyler de bol 


Kurmayca diplomasi 


Mutlu Noeller Türkiye .. 


İhracata maşallah 


Afgan deneyimi 


Yılbaşı fırsatıyla isyana tahrik 


Tarikat okulunda dehşet 


Alemdaroğlu'na angaje olanlar 


Solda Pişkinsüt partisi 


Batan 19 bankadan 11'inin murakabesi neden Deloitte'e 


Ay-Cell piyasa’da 


Deride iki Turgut olayı’... 


</TEXT>
</DOC>
