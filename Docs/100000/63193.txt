<DOC>
<DOCNO> 63193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/20/guncel/gun10.html </URL>
<DATE> 2002/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte başkan böyle olur 
</HEADLINE>
<TEXT>

60 milyarlık belediye arsasının değerini, Başkan İnci çalışarak 1.5 trilyona çıkardı 
     Sakarya’nın Hendek ilçesinde, geçen yıl 60 milyar lira değer biçilen belediyeye ait arsa, bu parayı beğenmeyip satıştan vazgeçen Belediye Başkanı Ali İnci’nin, bir şirketle anlaşıp akaryakıt istasyonu kurması üzerine 1.5 trilyon liraya alıcı buldu. 
     İnci, kent merkezinde bulunan 2 dönüm araziyi geçen yıl satışa çıkardıklarını, ancak araziye 60 milyar lira değer biçilince satıştan vazgeçtiğini söyledi. Satmaktan vazgeçtiği arsayı farklı değerlendirmeye karar verdiklerini ifade eden İnci, "Bir şirketle anlaşıp, belediyeye kalmak kaydıyla büyük bir akaryakıt istasyonu kurduk" dedi. Market, LPG istasyonu ve 24 pompanın bulunduğu istasyonu 1 yıl çalıştırdıklarını anlatan İnci şöyle konuştu 
     "Burayı Meclis kararıyla yeniden satışa çıkardık. Fiyatını da 1.5 trilyon lira olarak belirledik. Çok sayıda taliplisi çıktı. Önümüzdeki günlerde ihaleyle satışı gerçekleştireceğiz. 60 milyar lirayı, belediyemizin kasasından tek kuruş çıkmadan 1.5 trilyon lira yaptık. Satış sonrası doğrudan belediyeye kalacak bu parayla, ilçe halkına daha iyi hizmet verme imkanına kavuşacağız." 
     



 GÜNCEL 

























</TEXT>
</DOC>
