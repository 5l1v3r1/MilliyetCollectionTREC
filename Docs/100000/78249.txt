<DOC>
<DOCNO> 78249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/14/guncel/gun03.html </URL>
<DATE> 2002/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
25 parçasını almışlar 
</HEADLINE>
<TEXT>
Tanju’nun kayıp Mercedes’i bulundu 
     TOLGA ŞARDAN Ankara 

     Sigorta dolandırıcılığı yaptığı iddiasıyla hakkında adli soruşturma başlatılan ünlü futbolcu Tanju Çolak’a ait olduğu öne sürülen kayıp Mercedes, Mengen’de bulundu. Polis, parçalara ayrılmış halde bulunan Mercedes’i İstanbul polisine teslim edecek. 
     Önceki gün öğle saatlerinde polise gelen bir ihbar, olayı ortaya çıkardı. Bolu’nun Mengen ilçesindeki bir sokakta bulunan Mercedes, polisi alarma geçirdi. Mengen İlçe Emniyet Müdürlüğü ekipleri, 2001 model Mercedes’in 25’e yakın parçasının alındıktan sonra terk edildiğini saptadı. Uzmanlar, plakasız halde bulunan araçta parmak izi bulamazken, aracın götürülmesi için İstanbul Emniyet Müdürlüğü’ne yazı yazıldı. Polis, aracın büyük olasılıkla gece bırakılmış olabileceğini kaydetti. 
     Mercedes için Tanju Çolak’ın yakın arkadaşı Gökhan Demir, bir süre önce Zonguldak Emniyet Müdürlüğü’ne "çalıntı" başvurusu yapmıştı. Demir’in, aracı emaneten bulundurduğunu belirtmesi üzerine aracın gerçek sahibi Çolak’ın sigortadan para aldığı öne sürülmüştü. 
     



 GÜNCEL 























</TEXT>
</DOC>
