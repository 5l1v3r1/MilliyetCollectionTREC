<DOC>
<DOCNO> 77481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/10/spor/spo03.html </URL>
<DATE> 2002/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
"Hep böyleydim" 
</HEADLINE>
<TEXT>

Galatasaray’daki futboluyla Avrupa’ya gidecek oyuncu adaylarının arasına giren Hasan Şaş, kendisini yeni fark edenleri eleştirdi, "Geçtiğimiz yıllarda da böyle oynuyordum" dedi 
     ÖZEL HABER HALİL ÖZER 

     "Çalımı seviyorum" 
     SARI - Kırmızılı ekipte başarılı bir sezon geçiren Hasan Şaş, zirveye çıkmanın keyfini MİLLİYET’le paylaştı. Yıldız futbolcu, geçtiğimiz yıllarda da iyi oynadığını belirtti, "Yeni fark edildim" dedi. Galatasaraylı oyuncu, "Ayağımda çok top tuttuğumu, çalımı sevdiğimi söylüyorlar. Evet, seviyorum. Ama 13 yaşından, yani Karataş’ta futbola başladığım günden beri böyleyim. Değişemem" ifadesini kullandı. Hasan, "Futbolu çok seviyorum, herşeyiyle yaşıyorum. Bir işi severek yapmak, insanı daha verimli kılıyor" diye devam etti. 
     
     "Kimseyi azarlamam" 
     HASAN ŞAŞ, el kol hareketleri ile arkadaşlarına bağırmasının tribünden yanlış anlaşıldığını da sözlerine ekledi. Galatasaraylı futbolcu, "Sahada konuşmadan olmaz. Bizde herkes konuşur. Ama arkadaşlarım konuşurken, el kol hareketleri yapmazlar. Ben yapı itibarı ile derdimi el kol hareketleri ile anlatıyorum. Yani kimseyi azarlamıyorum" hatırlatmasını yaptı. Avrupa’ya transfer olabilecek oyuncu adayları arasına giren Hasan Şaş, Galatasaray’da mutlu olduğunu, ancak her futbolcu gibi yurt dışına gitmek istediğini de vurguladı. 
     
     "Büyük hırsım yok" 
     MİLLİ futbolcu, Avrupa konusunda büyük bir hırsının olmadığını da belirtti ve şunları söyledi "Galatasaray da bir Avrupa takımı. Kulübümle bir yıllık sözleşmem daha var. Ama bu anlaşmanın bitiminde, Sarı - Kırmızılı yöneticiler mutlaka benimle yeni mukavele yapmak isteyeceklerdir. Eğer benim de onaylayacağım bir sözleşme olursa, yani aklıma yatarsa, Galatasaray’da kalırım. Bu olay, tamamen şartlara bağlı. Aksi takdirde, gideceğim her takımda kolaylıkla oynayabilirim. Bu konuda kendime sonuna kadar güveniyorum." 
     
     "Böylesi gelmez" 
     FATİH Terimli döneme de değinen Hasan Şaş sözlerini şu şekilde noktaladı "O ekip bambaşkaydı. Bir daha böylesi gelmez. Büyük yıldızlar vardı. Belki şimdi pekçoğu yok, ama biz asker takımı gibiyiz. Herkes işçi ve takımı için mücadele veriyor. Ben de bu takımın bireyiyim. Her birey gibi, bütün varımı yoğumu, takımım için harcıyorum. Çok koşuyoruz, çok mücadele ediyoruz. Şimdi de bu özelliğimiz ön plana çıkıyor. Bu sezon unutamadığım tek olay Fenerbahçe maçında gördüğüm kırmızı karttı." 
     
Sakatlar yetişiyor      CİM-BOM, İstanbulspor maçı hazırlıklarına, 1.5 gün iznin ardından başladı. Samsun karşılaşmasında sakatlanan Suat ve Hasan Şaş’ın tedavilerine devam edilirken, iki oyuncunun cumartesi günü forma giyebilecekleri bildirildi. 
     
"Şampiyon olmadık"İki yönetici Özer Saraçoğlu ile Burak Elmas, kamuoyundaki havaya sert tepki gösterdi 
     ERHAN TELLİ 

     GALATASARAY’IN futbol şube sorumluları Özer Saraçoğlu ve Burak Elmas, lig bitmeden kendilerini şampiyon ilan eden çevrelere sert tepki gösterdiler. Saraçoğlu "Biz şampiyonluğu falan düşünmüyoruz. Ağzımıza şampiyonluk kelimesini bile almıyoruz" ifadesini kullandı. Burak Elmas ise "Önemli olan, insanların bizi lig bitmeden şampiyon ilan etmesi değil, lig sonunda puan cetvelinin Galatasaray’ı şampiyon olarak göstermesidir" diye konuştu. 
     ÖZER Saraçoğlu, futbolcuların bu tür düşüncelerle havaya girmeyecek kadar tecrübeli olduğunun altını çizerek şöyle devam etti "Matematiksel olarak kesinleşmeden Galatasaray’ı şampiyonmuş gibi göstermek cahilliktir. Biz, bırakın şampiyonluğu düşünmeyi, bu kelimeyi bile kullanmıyoruz. Bizim için herşeyden önce İstanbulspor maçı geliyor. Önce bu maçı kazanmalıyız. Bu sınavdan sonraki Ankaragücü karşılaşmasını dahi düşünmüyoruz." 
     BURAK Elmas, bu görüşlere katılarak şunları söyledi "Daha şampiyonluk için önümüzde dört uzun hafta var. Lig bitmeden bizi şampiyon ilan etmek çok yanlış olur. Her ne kadar avantajımız var gibi gözükse de, çok zorlu rakiplerle oynacağız. Ancak maçlarımızı kazanırsak, şampiyon olduk diyebiliriz. Oyuncularımız da bunun bilincindeler. Galatasaray’da şu an İstanbul maçında başka bir konu konuşulmuyor." 
     
Gönlü Kartal’da      LUCESCU, Romanya gazetelerine verdiği demeçte, derbiyi Beşiktaş’ın kazanmasını istediğini söyledi. Rumen hoca, "Beşiktaş ile aramızda zaten 5 puan fark var. Bu nedenle galip gelmesi iyi olur. Ancak beraberlik de hoşuma gider. En kötüsü de Fenerbahçe’nin kazanması, bizim kaybetmemiz olur" dedi. Lucescu, İstanbulspor sınavının çok önemli olduğunu hatırlattı, "Kolay olmayacak. Oyuncuların üzerinde baskı ve heyecan var. Niculescu, yeteneklerinden şüphe edilmesi yüzünden intikam almak istiyor" diye konuştu. 
     
Radu’nun şansı çok      SAMSUN maçında attığı tek golle göze giren Radu Niculescu’nun, İstanbulspor maçında ilk onbire girme şansı arttı. Lucescu’nun, son haftalarda formsuz görünen Ümit Karan’ı yedeğe çekerek, Rumen oyuncuyu sahaya sürmesi bekleniyor. 
     



 SPOR 
























</TEXT>
</DOC>
