<DOC>
<DOCNO> 69054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/23/ekonomi/aeko.html </URL>
<DATE> 2002/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Umut Arap turistte 
</HEADLINE>
<TEXT>

ABD’ye yapılan terör saldırısından sonra bu ülkeye ve Avrupa’ya girişleri zorlaştırılan Arap turistler, Türkiye’nin de içinde olduğu yeni ülkelere yöneldi 
     EYLEM TÜRK 

     11 Eylül’de yaşanan terör eylemlerinden sonra ABD ve Avrupa ülkelerine girişleri zorlaştırılan Arap turistler yeni pazar arayışına girdi. 
     Tatilini yurtdışında geçirmek isteyen Araplar için Türkiye, gezilebilir 5 - 6 ülke içine girerken, Ortadoğu ülkelerinden gelen turistlerin sayısında geçen yıla göre ortalama yüzde 20 oranında artış gerçekleşti. 
     Türkiye’nin bölge ülkeleriyle ekonomik ilişkilerini geliştirme sürecinin turizme de yansıdığını söyleyen Ekin Yazım Merkezi Editörü Fehmi Köfteoğlu, "11 Eylül’den sonra Arap ülkelerindeki üst gelir grubuna mensup kişiler Türkiye’ye yönelecektir" dedi. 
     11 Eylül’den sonra ABD ve Avrupa ülkelerinde Araplara karşı bir önyargı oluştuğuna işaret eden Köfteoğlu, Londra’ya, Mallorca’ya, Fransa’ya, Yunanistan’a gitmek isteyen Arap turistlerin, çok ciddi zorluklarla karşılaşacaklarını, bu nedenle de alternatif yerler arayışına girdiklerini belirtti. 
     
     Rakipler zorda 
     Arap turistlerin ağırlıklı olarak alışveriş, doğa ve sağlık turizmine ilgi gösterdiğini kaydeden Köfteoğlu, konunun Akdeniz Turizm ve Otelciler Birliği’nin de AKTOB gündeminde olduğunu, yöredeki turizmcilerin nisan ve mayıs aylarında Ürdün, Suriye ve Lübnan’a inceleme gezisi düzenleyeceklerini kaydetti. 
     Bu arada 11 Eylül’den sonra Ortadoğu ve Akdeniz bölgesindeki Türkiye’nin rakibi olan Mısır, Fas ve Tunus gibi ülkelere giden turistlerin bu yıl Türkiye’yi tercih edebileceği, bunun da Türk turizmine olumlu yansıyacağı belirtiliyor. 
     
Ortadoğu ülkelerinden gelen turist sayısı İran 327.067 İsrail 310.714 Suriye 109.723 Tunus 44.978 Lübnan 22.328 S.Arabistan 20.714 Cezayir 39.941 Ürdün 27.023 Mısır 22.384 Irak 16.386 Fas 11.791 Kuveyt 5324 Libya 31.468 Toplam 988.841      
Bavul ticareti arttı      İstanbul’u Uzakdoğu ve Avrupa arasında bir bağlantı noktası haline getirmeye çalıştıklarını söyleyen TAV Murahhas Üyesi Sani Şener de 11 Eylül’den sonra Arap ülkelerinden gelen yolcuların sayısında artış olduğunu belirtti. Şener, Libya, Tunus ve Cezayir ülkeleri ile Türkiye arasında bavul ticaretinde patlama yaşandığını söyledi. 
     Şener, 11 Eylül terör olaylarının ardından Avrupa ve ABD kapılarının Araplara yavaş yavaş kapanmasının Türkiye’yi olumlu yönde etkilediğini belirterek alışveriş için Avrupa, Amerika ve Uzakdoğu’ya giden Arapların Türkiye’yi tercih etmeye başladığını, bu nedenle bavul ticaretinde önemli bir artış olduğuna dikkat çekti. 
     Şener, "120 noktaya uçuş olan Atatürk Hava Limanı Dış Hatlar Terminali’nde görmeye alışık olduğumuz Rusların yanında Libya, Suudi Arabistan, Bahreyn, Birleşik Arap Emirlikleri vatandaşlarının da sayısı arttı" dedi. 
     Özellikle, 11 Eylül olayından sonra Ortadoğu ve Kuzey Afrika ülkelerinden Türkiye’ye gelenlerin sayısında ortalama yüzde 20 artış olduğunu belirten Şener, bunun Türkiye ekonomisine büyük katkı sağlayacağını söyledi. 
     



 EKONOMİ 

















</TEXT>
</DOC>
