<DOC>
<DOCNO> 79825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/22/son/sonspo18.html </URL>
<DATE> 2002/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaşlı futbolcular 11 yardımseverle maç yaptı... 
</HEADLINE>
<TEXT>

     Beşiktaşlı futbolcular, özel bir televizyon kanalının yardım kampanyasına katılan 11 yardımseverle bugün özel bir gösteri maçı yaptı. 
     ATV kanalında yer alan ve Metin Akpınar'ın sunduğu ''Yarınlar Umut Olsun'' programına yardımda bulunan 11 kişi, Fulya Tesisleri'nde Beşiktaşlı futbolcularla futbol oynama şansı yakaladı. 
     Siyah-beyazlı futbolculardan İlhan Mansız, Ahmet Dursun, Tümer, Tunç, Asper, İbrahim, Tamer, Ali Cansun ve Yasin Yıldız'ın yanı sıra menajer Sinan Engin'in oğlu Oğulcan da gösteri maçında forma giydi. 
     Oğulcan, attığı gollerle göz doldururken, adeta abilerine taş çıkarttı. 
     Bugünü dinlenerek geçiren siyah-beyazlı futbolcular, Göztepe maçının hazırlıklarını yarından itibaren sürdürecek. 
     Yarın Belgrad Ormanları'na gidecek olan siyah-beyazlılar, burada kondisyon çalışması yapacak. 
     





</TEXT>
</DOC>
