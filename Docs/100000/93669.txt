<DOC>
<DOCNO> 93669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/04/son/sondun22.html </URL>
<DATE> 2002/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Göç AB nüfusunu 380 milyon sınırına getirdi 
</HEADLINE>
<TEXT>

     AB istatistik kurumu Eurostat'ın verilerine göre, 15 AB üyesi ülkenin toplam nüfusu 379,4 milyon olarak belirlenirken, ortak para birimi euro bölgesindeki 12 ülkenin toplam nüfusunun ise 305,1 milyon olduğu ifade edildi. 
     Eurostat, 2001 yılında doğum ve ölümlerden kaynaklanan fark çerçevesinde, AB nüfusunun 410 bin arttığını, bu sayının 2000'de 380 bin olduğunu bildirdi. 
     Verilere göre, AB nüfusu, göç ile 2000'de bir milyon 70 bin, 2001'de bir milyon 50 bin arttı. 
     Eurostat, geçen yılki toplam nüfus artışının, bir milyon 460 bin olduğunu, bunun yüzde 3,9 artış anlamına geldiğini belirtti. 
     AB nüfusunun artışının yüzde 70 oranında göçten kaynaklandığı kaydedildi. 
     AB'deki doğumlarda da, bu ülkelerde yaşayan yabancı asıllı insanların ''büyük katkısı'' olduğu ifade ediliyor. 
     Eurostat, 2001'de doğum ve ölüm sayılarında azalma olduğunu, bir yılda, binde 5 azalma ile, 4 milyon 30 bin doğum kaydedildiğini, ölüm oranında ise 2000'e göre yüzde 1,4 düşüş olduğunu ve bir yılda 3 milyon 620 bin kişinin öldüğünü açıkladı. 
     En yüksek doğum oranının İrlanda, Fransa ve Hollanda'da, en düşük oranın ise Almanya, Avusturya ve İtalya'da kaydedildiği belirtildi. 
     Ölüm oranları en yüksek olanlar Danimarka ve İsveç, en düşük olanlar ise İrlanda ve Lüksemburg olarak belirlendi. 
     





</TEXT>
</DOC>
