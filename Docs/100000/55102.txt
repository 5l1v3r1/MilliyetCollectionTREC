<DOC>
<DOCNO> 55102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/01/son/sontur10.html </URL>
<DATE> 2001/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Emek platformu meydanlarda 
</HEADLINE>
<TEXT>

     Türk-İş Başkanı Bayram Meral, ''Hükümetten ve siyasi partilerden bir isteğimiz var. Artık yeter. Bir an önce erken seçime gidin'' dedi. 
     Meral, Emek Platformu İstanbul Bileşenleri tarafından Şişli Abide-i Hürriyet Meydanı'nda düzenlenen mitingde yaptığı konuşmada, Türkiye'nin çok ciddi sorunlarla ve sıkıntılarla karşı karşıya kaldığını belirterek, işsizlik, yolsuzluk, açlığın ülkenin birinci sorunu haline geldiğini söyledi. 
     Memurdan, işçiden, halktan fedakarlık isteyen, IMF'nin her türlü planını gündemine alan siyasilerin bugün batırdığı bankaların bedelini halktan istediğini dile getirerek, buna dur demek, IMF'nin talanına hayır demek için meydanlara çıktıklarını söyledi. 
     Senelerdir işçi ve memurun bu ülkenin sıkıntılarını aşabilmek için fedakarlık yaptığını, bu fedakarlıkların banka batıranlara, talancılara ve hortumculara gittiğini savunan Meral, ''Şimdi yine fedakarlık istiyorlar. IMF talimat veriyor. Hükümet fedakarlık istiyor. Buradan sesleniyoruz fedakarlık gerekiyorsa siz devletin bütçesinden aldığınız katkıları durdurun. Milletvekili ve bakan sayısını indirin. Lojmanlarınızı satın'' diye konuştu. 
     ''Devletin gözde müesseselerini kapatarak işçiyi, memuru sokağa bırakmak isteyen siyasi zihniyete evet mi hayır mı '' diye kalabalığa soran Meral, ''hayır'' yanıtını alınca, şöyle devam etti 
     ''Çalışanlara grevli-toplu sözleşmeli sendika hakkı alıncaya kadar bu meydanlarda olacağız. Emekçinin hakkını alıncaya kadar, İş Güvencesi Yasa Tasarısı çıkıncaya kadar bu meydanlarda olacağız. 
     Talana, vurguna, hırsızlığa dur demek için bu meydanlarda olacağız. 
     Hükümet ve siyasi partilerden bir isteğimiz var. Artık yeter. 
     Köylünün, esnafın, işçinin, memurun, halkın sorunlarına çözüm bulamıyorsunuz. Siz IMF'nin, Dünya Bankası'nın denetimine girdiniz. 
     Halkı unuttunuz. Bir an önce erken seçime gidin. Bize saygınız yoksa, demokrasiye saygınız olsun. Sandığa gidin ve bu görevi hakedenlere bırakın. 
     
     Mitingden notlar 
     ''Türk-İş, DİSK, KESK, Hak-İş, Kamu-Sen ve Memur-Sen'den oluşan Emek Platformu'nca, ''uygulanan ekonomik politikaları protesto etmek amacıyla'' düzenlenen mitinge yaklaşık 20 bin kişi katıldı. 
     Yağmur altında Şişli ve PERPA önünden yürüyerek miting alanına gelen işçi ve memurlar, 25 ayrı noktada üst araması yapılarak alana alındı. Güvenliği sağlamak için yaklaşık 7 bin polis miting alanı ve çevresinde görev yaptı. 
     Türk-İş Başkanı Bayram Meral'in konuşmaya başladığı sırada, küçük bir grubun kendisini yuhaladığı görüldü. 
     Mitinge, CHP, ÖDP, HADEP gibi siyasi partilerin temsilcileri de katıldı. 
     Miting boyunca, işçiler ''Vur, vur inlesin, hükümet dinlesin'' , ''Hükümet istifa'', ''Genel grev geliyor'', ''iş, ekmek yoksa, barış da yok'' şeklinde slogan attı. Yaklaşık 3 saat süren miting, konuşmaların ardından sona erdi. 
     






</TEXT>
</DOC>
