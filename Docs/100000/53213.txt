<DOC>
<DOCNO> 53213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/20/son/soneko06.html </URL>
<DATE> 2001/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İşveren işçi ve memurdan yana tavır koydu 
</HEADLINE>
<TEXT>

     Türkiye İşveren Sendikaları Konfederasyonu TİSK Başkanı Refik Baydur, ''Hükümet, tasarruf için memur ve işçi üzerinde yoğunlaştı... Oysa, israfın kaynağı başka alanlarda aranmalıdır'' dedi. 
     Baydur, yaptığı açıklamada, IMF'nin 10 milyar dolar tutarındaki ek kaynak desteğinin, döviz, borsa ve faiz cephesinde olumlu karşılandığına işaret ederek, ekonomik darboğazı aşma sürecinde yakalanan bu ''iyimser'' havanın sürdürülmesi gerektiğini söyledi. 
     Bunun için IMF kredisinin hibe olmadığı, tersine faizli borç olduğu gerçeğinden hareketle doğru kullanılması gerektiğini ifade eden Baydur, reel sektöre öncelik verilmesi, üretimin artırılması ve tasarrufa yönelerek krizden çıkmanın mümkün olduğunu, bu yaklaşımın son dönemde Kemal Derviş tarafından da sergilendiğini dile getirdi. 
     Baydur, resen emeklilik ya da emekliliğe özendirme yolu ile memur ve işçi sayısının azaltılmasını tasarruf açısından gerçekçi bulmadığını belirterek, şunları söyledi 
     ''Hükümet tasarruf için memur ve işçi üzerinde yoğunlaştı... Oysa, israfın kaynağı başka alanlarda aranmalıdır. Emekli olacak adam, sonuçta devletten para alacak. Hem de hiçbirşey yapmadan. Bu şekilde nasıl tasarruf sağlanacak, benim pek aklım ermiyor bu işe. Devlet mal varlıklarını elinden çıkarmalıdır. Lojmanlar, villalar, yazlıklar, misafirhane adı altında oteller artık elden çıkarılmalı. Makam aracı saltanatını kaldırdık diyorlar. Ama, sözde. IMF de Dünya Bankası da sürekli israf var uyarısında bulunuyorlar ve haklılar. Burada kararlılıkla somut adımlar atılması gerekir.'' Türkiye'nin IMF'ye borçlu ülkeler arasında ilk sıralarda bulunmasının, ulusal bağımsızlığı tehdit ettiği yönündeki iddialara katılmadığını söyleyen Baydur, ''Borçlanarak değil, ama aldığınız borcu çarçur ettiğiniz takdirde ulusal bağımsızlığınız tehlikeye düşer'' ifadesini kullandı. 
     
     Zor durumdaki şirketler 
     Baydur, ekonomik kriz nedeniyle zor duruma düşen ya da kapanan şirketlerin kurtarılması konusuna da değinerek, burada istihdam ve hizmet ağırlıklı şirketlerin ön plana çıktığını, ancak Türkiye şartları dikkate alınarak ihracata yönelen istihdam ağırlıklı şirketlere öncelik verilmesini istedi. 
     İhracatın, iç piyasanın durgunluğa girmesinin ardından, ekonominin umudu haline geldiğini anlatan Baydur, KDV geri ödemelerinin hızlandırılması ve ucuz kredi kaynaklarının sağlanmasıyla ihracatın daha da artacağını, vergilerin indirilmesi halinde iç piyasanın hareketleneceğini söyledi. 
     Refik Baydur, ekonominin tekrar rayına oturması için siyasal açıdan da ''güven'' ortamının sağlanması gerektiğini sözlerine ekledi. 
     






</TEXT>
</DOC>
