<DOC>
<DOCNO> 91569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/23/son/sondun06.html </URL>
<DATE> 2002/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İran depreminde ölü sayısı 500'e yükseldi.. 
</HEADLINE>
<TEXT>

     İran'da dün sabah meydana gelen Richter ölçeğine göre 6.0 büyüklüğündeki deprem nedeniyle başkent Tahran'ın 140 kilometre batısındaki Buin Zehra kentinde büyük can ve mal kaybı var. 
     İRNA'nın haberine göre, Gazvin eyaletinin kuzeybatısındaki Buin Zehra Valisi Seyid Ali Musavi, kentteki su ve elektrik hatlarının ağır hasar gördüğünü, acilen yiyecek, çadır, su tankeri ve iş makinalarına ihtiyaç olduğunu söyledi. 
     Musavi, kurtarma görevlileri ve insanların enkaz altında kalan yaralıları ve cesetleri çıkarmaya çalıştıklarını, kurtarma çalışmalarının kalabalık yüzünden engellendiğini belirtti. 
     Bu arada, Sınır Tanımayan Doktorlar Örgütü'nün İran'daki yetkilisi Anne-Laure Roudier, depremin vurduğu bölgelere kurtarma ekipleri göndermeye hazır olduklarını, Sağlık Bakanlığı, İçişleri Bakanlığı ve İran Kızılay'ı ile yakın temas içinde olduklarını belirtti. 
     Öte yandan İran Kızılay'ı bir açıklama yaparak, deprem kurbanlarının acilen yardıma ihtiyacı olması yüzünden İran halkına para yardımı çağrısında bulundu. 
     Dün meydana gelen ve merkez üssü Avec olan depremde en ağır can kaybının olduğu Buin Zehra'da, bu sabah itibariyle ölü sayısı 500'e çıkarken, 1000'den fazla kişi yaralandı. 
     Depremin, Hamedan eyaletinin Rezan kentinde de 3 kişinin ölümüne yol açtığı bildirilmişti. 
     Öte yandan, Tehran Times gazetesi Buin Zehra'daki ölü sayısını 700 olarak verirken, İran Daily 2 bin kişinin yaralandığını yazdı. Kayhan International gazetesine göre, Gazvin eyaletinin Abgerm kasabası yetkilisi Emir Zahirhani, sadece Avec, Abgerm ve Buin Zehra'da 12 bin kişinin evsiz kaldığını söyledi. 
     İran Daily'deki habere göre, ülkenin kuzeyi, orta kesimi ve batısındaki Gilan, Tahran, Gazvin, Hamedan, Kürdistan ve Zencen eyaletlerinde hissedilen depremde, Avec kasabasına bağlı Batı Harakan, Kordehcin, Kisehcin, Abdarre, Şahiabad ve Mansurabad köyleri tamamen yıkıldı. 
     Buin Zehra'da, Eylül 1963'te meydana gelen büyüklüğü 7'den fazla olarak ölçülen depremde de 12 binden fazla kişi ölmüş ve 124 köy yıkılmıştı. 
     İran'da son yılların en büyük depremi, 21 Haziran 1990'da kuzeydeki Gilan eyaletinde meydana gelen 7.6 büyüklüğündeki depremdi. 
     Merkez üssü Rudbar olan depremde 50 bin kadar kişi ölmüş, 100 binden fazla kişi yaralanmış ve 3 kent ile 600 köy tamamen yıkılmıştı 
     





</TEXT>
</DOC>
