<DOC>
<DOCNO> 73870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/21/son/sontur20.html </URL>
<DATE> 2002/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kovuldukları işyerini kar maskesi takıp soyarken yakalandılar 
</HEADLINE>
<TEXT>

     İzmir'in Balçova İlçesi'nde 3 gün önce, Besaş Alışveriş Merkezi'ne ait 11 milyar lirayı otomobil ile firmaya götüren mutemedi gasp etmeye çalışan kar maskeli ve gaz tabancalı 2 kişi yakalandı. 
     Alınan bilgiye göre, olaydan sonra başlatılan soruşturmayı yürüten Gasp Büro Amirliği ekipleri, yaptıkları çalışmalar sonucunda, Korhan Yaşar Koçerman 28 ve Reşat Çelik'i 26 yakalayarak gözaltına aldı. 
     Koçerman ve Çelik ifadelerinde, Birleşik Esnaf ve Sanatkarlar A.Ş.'de Besaş çalışırken ekonomik kriz nedeniyle işten çıkarıldıklarını, bu nedenle kredi kartı borçlarını ödeyemediklerini söylediler. Zanlılar, maddi sıkıntılar nedeniyle soygunu bir ay önce planladıklarını, kar maskesi ve gaz tabancası satın aldıklarını belirttiler. 
     Sorguları yapılan Koçerman ve Çelik, adliyeye götürülürken, gazetecilere, ''Borçlarımız vardı ve parasızdık. İş bulamadık. Kimse zevk için bu işi yapmaz'' dediler. 
     Üniversite eğitimlerini yarıda bıraktıklarını belirten Koçerman ve Çelik, daha sonra adliyeye sevk edildi. 
     Mutemet Ümit Nezih Bozlar, bakkal ve marketlere içki ve sigara satışı yapan Besaş'ın Balçova bölgesindeki şubesinden aldığı 11 milyar lirayı, firmanın Yeşildere'deki merkezine, 35 NE 686 plakalı otomobil ile götürürken, kar maskeli ve gaz tabancalı 2 kişi tarafından önü kesilmişti. Bozlar, kapıyı açmaya yönelen soygunculardan önce davranarak mandalı içerden kilitleyerek olay yerinden uzaklaşmıştı. 
     






</TEXT>
</DOC>
