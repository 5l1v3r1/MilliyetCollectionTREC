<DOC>
<DOCNO> 86679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/spor/spo20.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Henin elendi      YILIN ikinci Grand Slam’i Roland Garros’ya birinci tur müsabakalarıyla devam edildi. Bayanların 5 numaralı seribaşı ismi Belçikalı Henin, sol baldırındaki sakatlığının da etkisiyle Macar Kapros’a 4-6, 6-1 ve 6-0’lık setlerle yenilerek elendi. 6 numaralı favori ABD’li Seles, İspanyol Montolio’yu 2-0’la zorlanmadan geçti. Erkeklerin 5 numaralı ismi Rus Kafelnikov, Alman Behrend’i 3-2 mağlup ederken zor anlar yaşadı. Erkeklerde İngiliz Henman, Çek Novak, Fransız Escude, İspanyol Moya ve Ferrero, bayanlarda ise Belçikalı Clijters, Fransız Dechy ile Güney Afrikalı Coetzer, ikinci tura yükselen diğer seribaşı isimler oldular. 
     
Ambargoyu bilardo deldi      KKTC Bilardo Federasyonu, Uluslararası Bilardo Birliği’ne üye oldu. Devlet Bakanı Fikret Ünlü’nün talimatıyla, Gençlik ve Spor Genel Müdürü Kemal Mutlu ve Bilardo Federasyonu Başkanı Faruk Yüksel’in çabaları sonunda, Yavru Vatan’a uygulanan sportif ambargoya karşı atılan bu adım, başta spor teşkilatı olmak üzere, KKTC’de sevinçle karşılandı. 
     
İki yıldız fazla geldi      MİLLİ basketbolcu İbrahim Kutluay ile Yugoslav sayı kralı Dejan Bodiroga’yı bünyesinde bulunduran Yunanistan’ın Panathinaikos takımının gelecek yıl iki oyuncunun birden maliyetini kaldırabilecek güçte olmadığı öne sürüldü. Atina’da yayınlanan Ethnos gazetesi, problemin bir oyuncunun takımdan gitmesiyle çözülebileceğini yazdı. 
     
FIFA’da seçim günü      DÜNYA Kupası öncesi bugün tüm dikkatler, Seul’deki FIFA Kongresi’nde bugün yapılacak başkanlık seçimine çevrilecek. Genel Sekreter Ruffinen’in, Başkan Blatter hakkındaki yolsuzluk raporunun ardından gerginleşen seçimde, Blatter’in karşısına Kamerunlu Hayatou çıkacak. Kongrede sık sık protesto edilen Blatter’in alacağı sonuç, merakla bekleniyor. 
     
R.Madrid zirvede      ULUSLARARASI Futbol Tarih ve İstatistikleri Federasyonu’nun IFFHS takımların 1 Haziran 2001-27 Mayıs 2002 tarihleri arasında gösterdikleri performanslara göre yaptığı değerlendirmede zirve yine Real Madrid’in oldu. Geçen ay 20. sırada yer alan Galatasaray, 18.’liğe yükselirken, Beşiktaş ve Fenerbahçe düşüş yaşadı. Beşiktaş 127., Fenerbahçe ise 144. basamakta yer buldu. 
     
Şirket Olimpiyatları Türkiye’de yapılıyor      ŞİRKET olimpiyatları olarak adlandırılan Corporate Games’in kıtasal bir organizasyonu olan Eurasia Corporate Games 2002, 20 - 22 Eylül tarihlerinde İstanbul’da gerçekleştirilecek. Türkiye ve bölge ülkelerden çok sayıda şirket, kurum, kulüp ve organizasyonun katılımıyla gerçekleştirilecek etkinlik çerçevesinde 16 spor branşında yarışmalar düzenlenecek. 
     



 SPOR 




























</TEXT>
</DOC>
