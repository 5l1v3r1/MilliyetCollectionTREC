<DOC>
<DOCNO> 71638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/09/son/sondun03.html </URL>
<DATE> 2002/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Başkan Yardımcısı Cheney Türkiye'ye geliyor 
</HEADLINE>
<TEXT>

     ABD Başkan Yardımcısı Dick Cheney'nin bu hafta sonu başlayacağı Ortadoğu, İngiltere ve Türkiye'yi kapsayan ziyaretinde Irak konusunun ağırlıklı yer tutacağı, ancak Amerikan yönetiminin halen bu konuda ne yapacağına karar vermediği bildirildi. 
     Amerikan yönetimi yetkilileri, adları açıklanmamak koşuluyla, Cheney'nin ziyaretinden önce, Washington'daki yabancı basın için bir brifing düzenledi. Bu yetkililerden biri şunları söyledi 
     ''ABD'nin politikası, Irak'ta rejim değişikliğidir. Irak'ın komşuları için, bölgenin barışı için bir tehdit ve tehlike olduğuna inanıyoruz. Bir süredir Irak'ta rejim değişikliği politikamızı uyguladık. Cheney'nin ziyaretindeki görüşmelerde de geniş bir odaklanma olacak. Ancak görüşmelerin özel odağı bu olmayacak. Bu amaca rejim değişikliğine nasıl ulaşılacağı konusunda hiçbir karar verilmedi.'' Yetkili, Irak'ta rejim değişikliği konusunda Amerikan yönetiminin ve Irak'ın içinde ve dışında pek çok düşünce üretildiğini ve rejim değişikliğinin ''istenilen sonuç'' olduğunu ifade etti. 
     ''Cheney'nin ziyaretinde konuşulacak ana konular neler olacak'' sorusu üzerine, Amerikan yönetimi yetkilisi şöyle dedi 
     ''Terörizme karşı savaşta Türkiye'nin de katıldığı bir dizi konu bulunuyor. Türkiye, Afganistan'daki Uluslararası Güvenlik Yardım Gücü'nde ISAF önemli bir rol oynadı. Bu gücün hem şu andaki halini, hem de zaman içinde nasıl gelişeceğini konuşmayı bekliyoruz. Kuzeyden Keşif Gücü konusunda konuşmayı bekliyoruz. Eminim ki, Irak'ın geleceği ve bizim rejim değişikliği kavramımızla çok ilgilenecekler.'' Amerikalı yetkili, terörizme karşı savaş konusunda da geniş görüşmeler yapmayı beklediklerini, Türkiye'nin İslam dünyası için birçok yönden model olduğunu kaydetti. Yetkili, ''Türkiye laik bir devlet. NATO üyesi. Bizim çok yakın ilişkilerimiz olan, pek çok bakımdan mükemmel işbirliği yaptığımız bir ülke. İstihbarat, finansal, yasal ve elbette askeri işbirliği. Ben Türkiye'deki görüşmelerin sınırlamasının konuda değil, zamanda olduğunu düşünüyorum'' diye konuştu. 
     Başkan Yardımcısı Cheney'nin güvenlik nedeniyle hangi tarihte nerede olacağı kesin olarak açıklanmayan ziyaretinde, Mısır, İsrail, Ürdün, Suudi Arabistan, Yemen, Umman, Birleşik Arap Emirlikleri, Katar, Bahreyn ve Kuveyt'in yanı sıra Türkiye ile İngiltere'ye gitmesi bekleniyor. Türk yetkililer, ziyaretin Türkiye kısmının 19 Mart'ta yapılmasının beklendiğini belirtmişlerdi. Cheney'nin Pazartesi günü de İngiltere'de olması öngörülüyor. 
     Bu arada Amerikalı yetkililer, Cheney'nin İsrail'de Başbakan Ariel Şaron ile görüşmesine karşın, Filistin lideri Yaser Arafat ile görüşmesinin öngörülmediğini belirttiler. Bir yetkili, ''Arafat ile görüşülmeyecek, ancak Filistin yönetiminden bir yetkiliyle görüşülmesi söz konusu'' dedi. 
     Amerikalı yetkili, ayrıca Cheney'nin ziyaret ettiği bölgelerde ekonomik konular, yatırımın geliştirilmesi olanakları ve enerji konularında da görüşmeler yapılacağını bildirdi. 
     Kalp hastası Cheney'nin, 10 gün içinde 12 ülkeye yapması öngörülen kapsamlı ziyaret, Washington'daki gözlemcilere göre, ABD'nin Irak'a askeri harekata yönelik planlarında ciddiyetine işaret ediyor. 
     Washington çevreleri, ABD'de Kongre seçimleri zamanı olan Kasım ayından kısa süre önce ABD Başkanı George Bush yönetiminin Irak'a askeri bir harekata girişmesinin beklenebileceği ve Cheney'nin ziyaretinin, planların ciddiyetinin göstergesi olduğunu savunuyorlar. 
     






</TEXT>
</DOC>
