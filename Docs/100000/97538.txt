<DOC>
<DOCNO> 97538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/son/sonspo08.html </URL>
<DATE> 2002/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
12 DEV adam maç oynamaya hazır... 
</HEADLINE>
<TEXT>

     14. Dünya Erkekler Basketbol Şampiyonası hazırlıklarını sürdüren A Milli Takım oyuncularının idmanlardaki üstün performansı, teknik heyeti sevindiriyor. 
     29 Ağustos-8 Eylül tarihleri arasında ABD'nin Indianapolis kentinde gerçekleştirilecek finaller öncesi, İtalya'da 9 günlük Bormio kampını tamamlayarak dün yurda dönen Milli Takım'da, oyuncuların istekli ve arzulu çalışmaları memnunluk yarattı. 
     Milli Takımlar Genel Menajeri Doğan Hakyemez, oldukça yoğun bir çalışma temposu geçirdikleri İtalya'da, oyuncularda artan düzeyde bir istek gördüklerini, bu süre içinde ciddi bir sakatlığın da yaşanmamasının kendilerini sevindirdiğini söyledi. 
     Hakyemez, İtalya'da çok yoğun ve ağır bir kamp dönemi geçirdiklerini, sabah ve akşam olmak üzere günde 5 saati aşkın idmanlar yaptıklarını vurgulayarak, ''Tüm oyuncular çok istekli ve arzuluydu. İki senedir bu oyuncularla beraberiz. Artan düzeyde bir istek gördük ve bundan çok memnun olduk. Her oyuncu, başantrenör Aydın Örs ve teknik ekibin dediklerini eksiksiz yaptı'' dedi. 
     Aday kadroda yer alan oyuncular içinde ciddi sakatlığı bulunan kimsenin olmadığını anlatan Hakyemez, ''Bu ağır çalışma temposunun ardından takım artık hazırlık maçı oynamaya hazır hale geldi'' diye konuştu. 
     





</TEXT>
</DOC>
