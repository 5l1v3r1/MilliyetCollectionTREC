<DOC>
<DOCNO> 52331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/15/dunya/dun04.html </URL>
<DATE> 2001/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Dostluk zirve yaptı 
</HEADLINE>
<TEXT>

Bush ve Putin Teksas zirvesinde nükleer başlıklarda ciddi indirim kararı alırken, iki ülke her alanda görülmemiş biçimde yakınlaştılar 
     WASHINGTON Milliyet 

     ABD ile Rusya, ellerindeki nükleer savaş başlıklarını, on yıl içinde üçte iki oranında artırma kararı aldılar. 
     ABD Başkanı George W. Bush’un toplam sayısı 7 bin olan Amerikan nükleer savaş başlıklarını 1700 ila 2200 arasında bir düzeye indireceğini ilan etmesi üzerine, Rusya lideri Vladimir Putin de, "Benzer bir karşılık vermeye niyetli olduklarını" söyledi. Rusya’nın elinde halen 5800 nükleer savaş başlığı bulunuyor. İki lider, Anti - Balistik Füze Antlaşması’nın ABM iptali yönündeki Amerikan talebi ve nükleer kalkan kurma hedefi konusunda ise görüş ayrılıklarının sürdüğünü, ancak bu meseleyi geniş biçimde ele alarak uzlaşma yolu arayacaklarını bildirdiler. 
     Ancak önceki gün Beyaz Saray’da başlayan ve dün ABD Başkanı’nın Teksas’taki çiftliğinde, "gayrıresmi" bir ortamda devam eden Bush - Putin zirvesi, silahsızlanma konusunun çok ötesine geçen ve iki ülke ilişkileri tarihinde "ilk" niteliği taşıyan bazı kararlara da sahne oldu. 
     
     Kapsamlı işbirliği adımları 
     Bu kararlar arasında, Rusya’nın NATO ile yeni bir ortaklık ilişkisi geliştirmesi, ABD’nin Rusya’ya uyguladığı Sovyet döneminden kalma iktisadi yaptırımların kaldırılması, enerji ve ticaret alanında kapsamlı işbirliğine gidilmesi, Rusya’nın gerekli yasaları çıkardıktan sonra Dünya Ticaret Örgütü’ne üyeliği için ABD’den destek alması, iki ülkenin 11 Eylül’den sonra başlattıkları, teröre karşı askeri istihbarat işbirliğini geliştirmeleri ile Amerikan ve Rusya medya kurumlarının, Rusya’da medyanın düzeyini ilerletmeye yönelik ortak çalışma yürütmesi var. 
     



 DÜNYA 


















</TEXT>
</DOC>
