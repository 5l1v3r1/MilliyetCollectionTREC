<DOC>
<DOCNO> 55211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/02/son/sonspo06.html </URL>
<DATE> 2001/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, Çek oyuncu Horvath ile yollarını ayırdı 
</HEADLINE>
<TEXT>

     Galatasaray, Jardel'in transferine karşılık olarak Portekiz'in Sporting Lizbon Kulübü'nden aldığı futbolculardan Pavel Horvath'la da yollarını ayırdı. 
     Futbol şubesi üyesi Abdürrahim Albayrak, Çek futbolcunun menajeri ile biraraya gelindiğini belirterek, ''Oturduk ve Galatasaray'ın da menfaatleri doğrultusunda anlaşarak bağlarımızı kopardık. Horvath bugünden itibaren bizim futbolcumuz değil'' dedi. 
     Horvath'ın takıma uyum sağlayamadığını kadeden Albayrak, ''Ayrı bir dünyanın insanı olduğunu gördük. Bize faydalı olamayacağını düşünüyorduk. Menajeri kendisine kısa süre içerisinde kulüp bulacağını ifade etti'' diye konuştu. 
     
     Sergen şüpheli... 

     Öte yandan Avrupa Şampiyonlar Ligi İkinci Tur B Grubu ikinci maçında deplasmanda FC Barcelona ile karşılaşacak olan Galatasaray, çalışmalarını sürdürdü. 
     Florya Metin Oktay Tesisleri'nde, teknik direktör Mircea Lucescu yönetiminde gerçekleştirilen ve yaklaşık 1,5 saat süren antrenmanda futbolcular, kondisyon ve pas çalışmasının ardından yarı sahada çift kale maç yaptılar. 
     İdmana, elinden ameliyat olan Hasan, sol dizinde ağrıları bulunan Perez, sağ üst adelesinde çekme olan Sergen ile antrenman eksiği nedeniyle tesislerde masaj yaptıran ve aletlerle çalışan Batista katılmazken, Capone ile Arif düz koşu yapmakla yetindi. 
     Kulüp doktoru Serhan Kurtulmuş, Barcelona maçı öncesi sakat futbolculardan Sergen'in oynama şansının şüpheli olduğunu, Perez'in ise tedavisinin tüm hızıyla sürdüğünü açıkladı. 
     Ayrıca, çift kale maç esnasında Ergün ile girdiği ikili mücadelede sol kaval kemiğine darbe alan Serkan antrenmanı yarıda bırakırken, bu oyuncunun ciddi bir sakatlığının olmadığı öğrenildi. 
     Galatasaray, Barcelona maçı öncesi yarın öğlen saatlerinde Florya Metin Oktay Tesisleri'nde kampa girecek ve 4 Aralık Salı günü saat 09.00'da İspanya'ya gidecek. 
     






</TEXT>
</DOC>
