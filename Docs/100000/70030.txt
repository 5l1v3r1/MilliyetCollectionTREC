<DOC>
<DOCNO> 70030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/28/son/sonspo02.html </URL>
<DATE> 2002/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant "Rüştü Fenerbahçe'de kalmaya mecburdur" 
</HEADLINE>
<TEXT>

     Fenerbahçe Teknik Direktörü Werner Lorant, takımın çok eksiği bulunduğunu ifade ederek, ''Şu anda kafamdaki futbol felsefesini tam olarak yansıtamadım'' dedi. 
     Bir televizyon kanalında konuşan Lorant, takımda birçok şeyi düzeltmek gerektiğini vurgulayarak, ''Belirli olarak çok eksiğimiz var. Bunların hepsinin düzeltilmesi lazım. Savunmadan çıkışlarda, orta saha ve hücum oyuncularının yardımlaşmaları, orta saha oyuncularının birbirleriyle top alış verişleri, kanat akınları, bunların hepsinin üzerinde teker teker gidilmeli'' diye konuştu. 
     
     Rüştü Fenerbahçe'ye aittir 
     Alman teknik adam, Rüştü'nün gelecek sezon Avrupa'ya transfer olması konusunda ise ''Rüştü, Fenerbahçe'ye aittir. Fenerbahçe'de kalmaya mecburdur. Gidemez'' dedi. 
     Milli kalecinin mevkiisinde 1 numara olduğunu kaydeden Lorant, ''Rüştü dört dörtlük bir profesyonel, 1 numaralı kaleci. Mesleğinin gereğini hakkıyla yerine getiriyor'' diye konuştu. 
     
     Takımın güçlenmesi için planlar 
     Teknik Direktör Lorant, gelecek sezon için konuşmanın erken olduğunu, ancak önümüzdeki sezon için kafasında her zaman planlar bulunduğunu söyledi. 
     Kendisi için önemli olanın, takımın kazanması olduğunu anlatan Lorant, şöyle konuştu 
     ''Şu anda takımımdaki her oyuncunun kendini göstermesi lazım. 
     Gelecek oyuncuların da dikkatle izlenmesi gerekiyor. Takımın iskeleti olacak. Ama sürekli aynı kadroyla mücadele etmemiz mümkün değil. PAF takımdan gelen oyunculara da yer verilecek. Ayrıca her sezon takımın güçlendirilmesi için çalışmalar yapılacak. 3 puanı getirecek oyuncular önemli.'' Türkiye'de karakterinin değişmediğini ifade eden Alman çalıştırıcı, futbolda disiplin ve ciddiyete önem verdiğini futbolun dışında yaşamında çok farklı olduğunu, ikisinin birbirinden ayırt edilmesi gerektiğini kaydetti. 
     Lorant, takımın formasıyla ilgili olarak da şu an giydikleri beyaz formayı beğendiğini, kendisinin her zaman kulübün renkleri olan formayla oynama taraftarı olduğunu sözlerine ekledi. 
     






</TEXT>
</DOC>
