<DOC>
<DOCNO> 69920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/28/guncel/gunz1.html </URL>
<DATE> 2002/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
SATIRBAŞI 
</HEADLINE>
<TEXT>

     "İdam kalkmadan Avrupa olmaz" 
     ANKARA Milliyet 

     Fransa Parlamentosu AB Komisyonu üyesi Pierre Brana, idam kaldırılmadan Türkiye’nin AB’ye giremeyeceğini söyledi. Devlet Bakanı Nejat Arseven’le görüşen Brana, ziyaretin ardından hazırlayacağı rapor konusunda bilgi verdi "Demokratikleşme, hukuk devleti, azınlık ve insan haklarının yer alacağı raporda idam cezası konusundaki soru işaretlerine de yer verilecek." İdamın tamamen kaldırılması gerektiğini belirten Brana, "Yasal değişiklliker müzakere sürecini hızlandıracaktır. Böylece 2002 bitmeden müzakereler başlayacaktır" dedi. 
     
     Türk İdam gelecek hafta Meclis’te olur 
     ANKARA Milliyet 

     Adalet Bakanı Hikmet Sami Türk, idam cezası konusunda Anayasa’ya uygun düzenleme öngören yasa tasarısının, gelecek hafta içinde TBMM’ye sunulabileceğini söyledi. Türk, AB’ye Katılım Ortaklığı Belgesi ile Ulusal Program’da idam cezalarının infazının dondurulmasının öngörüldüğünü, idam cezasının kaldırılmasının ise orta vadeli bir hedef olduğunu ifade etti. 
     
     İran, El Kaide’ye giden 3 Türk’ü iade etti 
     ANKARA Milliyet 

     İran, El Kaide için savaşmaya giden üç Türk’ü yakalayıp Türkiye’ye iade etti. Yasadışı Selefiler grubunun aldığı cihat kararının ardından ekimde Gürbulak kapısından İran’a çıkış yaparak Afganistan’a gitmeye çalışan El Kaide sempatizanı 3 Türk, İran’da ele geçirildi. Gaziantep polisinin aradığı Coşkun Ayyıldız, Mehmet Polat ve Ahmet Kaya’yı yakalayan İran polisi, önceki gün üç Selefi’yi Hakk ri’nin Yüksekova ilçesindeki Esendere sınır kapısından Türkiye’ye gönderdi. 
     
     Sakarya’da "2 Türk Taliban daha" iddiası 
     ADAPAZARI DHA 

     Almanya doğumlu Murat Kurnaz adlı bir Türk’ün Afganistan’daki El Kaide militanları arasında yakalanmasının ardından, bu kez Sakarya’nın Karasu ilçesinden 2 yıl önce Çeçenistan’a gitmek üzere ayrılan Yüksel Çelikgöğüs 35 ile Mustafa Ekşi’nin 43 Taliban’a katıldıkları ileri sürüldü. Ekşi ve Çelikgöğüs’ün, ABD askerlerince Guantanamo Üssü’ne götürüldüğü söylentileri de yakınlarını harekete geçirdi. 
     
     DGM’de çıplak ayaklı protesto 
     İSTANBUL Milliyet 

     Yasadışı DHKP-C örgütünün önde gelen isimlerinden Ercan Kartal, bombalama ve öldürme eylemlerinden dolayı 7 sanıkla birlikte yargılandığı davanın duruşmasına, cezaevindeki aramaları protesto için ayakkabısız geldi. İstanbul 1 No’lu DGM’deki duruşmaya, tutuklu sanık Ercan Kartal katılırken, diğer 7 sanık gelmedi. Kartal, F tipi cezaevlerinde tecrit olmadığı yolundaki açıklamaların gerçeği yansıtmadığını iddia etti. Mahkeme Heyeti, duruşmayı erteledi. 
     



 GÜNCEL 




















</TEXT>
</DOC>
