<DOC>
<DOCNO> 69436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/25/son/soneko08.html </URL>
<DATE> 2002/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Baydur "Türkiye'nin en büyük engeli yatırımsızlık ve işsizlik" 
</HEADLINE>
<TEXT>

     Türkiye İşveren Sendikaları Konfederasyonu TİSK Başkanı Refik Baydur, Türkiye'de yatırımların durduğunu ve işsizliğin arttığını belirterek, bunun gelecek adına önemli bir endişe olduğunu söyledi. 
     Baydur, güvensizliğin ve belirsizliğin hakim olduğunu ve bunun yarattığı sonuçta yerli ve yabancı girişimcilerin yatırımdan kaçındığını kaydederek, aynı nedenlerle halkın da tüketimden vazgeçtiğini bildirdi. Baydur, ''Yatırımsızlık ve artan işsizlik Türkiye'nin önündeki en büyük engel. Bu aşılmalıdır'' dedi. Güvensizlik ve belirsizlik ortamının aşılması için hükümetin kamuoyuna yansıyan tartışmalardan kaçınması gerektiğini anlatan Baydur, fikir ayrılıklarının kamuoyuna yansımadan çözüme kavuşturulması önerisinde bulundu. Siyasette yaşanan en küçük tartışmaların dahi toplumun moralini bozduğunu ve bunun piyasalara olumsuz yansıdığını anlatan Baydur, ''Kabine içinde herkes farklı şey söylüyor, fikir ayrılıkları ortaya çıkıyor. Bunlar orada tartışılmalı ve kalmalı. Anlaşmazlıklar kamuoyuna yansıdığında ülkenin önünü tıkıyor'' diye konuştu. 
     Ekonomide ve siyasette istikrarın ve uyumun kaçınılmaz olduğunu öne süren TİSK Başkanı Baydur, bunun sağlanmasıyla yatırımların artacağını ifade etti. ''Ekonomide mutlu günleri özledik'' diyen Baydur, bunun sağlanması başta hükümet edenler, siyasetçiler olmak üzere toplumun tüm kesimlerinin desteğine ihtiyaç duyulduğunu bildirdi. 
     Yabancı yatırımcıların Türkiye'ye yönelik olumsuz bakış açısı içinde olduğunu kaydeden Baydur, son yaşanan Aria'nın İtalyan ortağının yaşadıklarının da yatırımlara balta vuracağını öne sürdü. 
     Türkiye'nin her zamankinden çok yabancı sermaye yatırımına ihtiyaç duyduğunu anlatan Baydur, şöyle konuştu 
     ''Türk yasalarına güvenip gelen yabancı sermaye burada mağdur oluyor. Son yaşanan Aria örneğinde olduğu gibi... Türkiye'ye 4 milyar dolar yatırım getiren İtalyan ortak, Ben kanunlara güvendim buraya geldim. Ama kanunu yapanlar kanunun emrettiği şeyleri yapmıyor diyor. 
     İtalyan bunu söylüyorsa, bu diğer Avrupalı yatırımcılar için de kötü referans olacak. Yabancı yatırımcı kaçıyor, yerli yatırımcı güvenmiyor. Halk tüketmeden güvensizlik içinde bekliyor. Halkta gelecek endişesi var. Bunlara süratle çözüm getirilmeli. Cesaret yok, gelecek endişesi var.'' Türkiye'nin sahip olduğu kaynakların bir çok ülkenin üstünde olduğunu belirten Baydur, bunların kullanılmasında sorun yaşandığını bildirdi. 
     
     Sivil toplum örgütleri 
     Baydur, sivil toplum örgütlerinin kendilerine düşen sorumluluğu yeterince yerine getirmediğini kaydederken, ülkenin daha güzel günlere ulaşması için bu kesimin de önemli görevleri bulunduğunu ifade etti. 
     Sivil toplum örgütleri de yaptıkları bazı girişimlerle kafalarda soru işaretleri oluşturduğunu anlatan Baydur, şöyle konuştu 
     ''Sivil toplum örgütleri olarak evvela kendi kapımızın önünü süpürelim, boyumuzdan büyük işlere girişmeyelim. Bazı teşekküller bir profesöre çok önemli bir konuda çalışma yaptırıyor, sonra altına yazıyor bu bilgiler, iddialar profesöre aittir diye bu olmaz. Sivil toplum örgütleri kendine sindiremediği konuları halka anlatmamalı. 
     Ülkenin içinde bulunduğu gerçekler gözardı edilmemeli. Biz de bir çok konuda çalışma yaptırdık ama bu çalışmanın sonucunu da sahiplendik...'' İşçi ve işveren ilişkilerinin son derece olumlu bir atmosferde sürdüğünü, sağlanan bu doğru iletişimin bozulmasını istemediklerini belirten Baydur, işçi ve işveren kesiminin tarihinin en iyi dönemini yaşadığını savundu. Baydur, işçi ve işveren arasındaki olumlu diyaloğun siyasetçiler tarafından bozulmak istendiğini ileri sürerek, ''Siyasetçiler üç oy uğruna bu birlik ve beraberliği bozarsa yazık olur'' dedi. 
     






</TEXT>
</DOC>
