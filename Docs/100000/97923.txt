<DOC>
<DOCNO> 97923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/son/sondun30.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
AİHM, Nazi işbirlikcisi Papon'un başvurusunda Fransa'yı suçlu buldu 
</HEADLINE>
<TEXT>

     Rahmi Gündüz - Avrupa İnsan Hakları Mahkemesi AİHM , 2. Dünya Savaşı sırasında Nazi yönetimi ile işbirliği yaptığı gerekçesiyle mahkum olan Maurice Papon'un yaptığı şikayet başvurusunda Fransa'yı suçlu bularak, maddi tazminat ödemeye mahkum etti. 
     AİHM açıklamasında, Papon'un Fransa'da temyiz mahkemesine başvuramadığı gerekçesiyle yaptığı şikayetin haklı bulunduğu bildirildi. 
     Strasbourg Mahkemesi'nin kararı gereği Fransa, Papon'a mahkeme masrafları için yaklaşık 30 bin euro ödeyecek. 
     Papon'un avukatlarının AİHM kararını gerekçe göstererek, Fransız temyiz mahkemesine bir kez daha başvurmaları bekleniyor. 
     Fransa'nın Almanya tarafından işgali sırasında Gironde Valisi olan Papon, 1942 ve 1944 yılları arasında 1690 Musevinin Nazi toplama kamplarına gönderilmesiyle ilgili olarak, 1998 yılında 10 yıl hapis cezasına çarptırılmıştı. 
     Cumhurbaşkanı Jacques Chirac da Papon'un yaş ve sağlık durumu yüzünden affedilmesi yolundaki talepleri geçen yıl kabul etmemişti. 
     Fransa'da Nazi işbirlikçiliği suçundan yargılanan son kişi olan Papon'un duruşması geniş yankı uyandırmıştı. Papon'un mahkeme önüne çıkmasıyla ilgili adli soruşturma 16 yıl sürmüştü. 
     Paris İnfaz Mahkemesi, Papon'un avukatlarının Fransa'da son çıkan af yasasını gerekçe göstererek müvekkillerinin sağlık ve yaş durumu nedeniyle serbest bırakılması yolundaki talebini dün reddetmişti. 
     





</TEXT>
</DOC>
