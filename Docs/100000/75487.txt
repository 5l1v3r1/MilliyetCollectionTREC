<DOC>
<DOCNO> 75487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/30/son/sondun08.html </URL>
<DATE> 2002/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Görüş Almanya'da siyasi güç peşinde 
</HEADLINE>
<TEXT>

     Bavyera Eyaleti İçişleri Bakanı Günther Beckstein, Milli Görüş teşkilatının dini bir parti kurarak Almanya'da siyasi güç kazanmaya çalıştığını söyledi. 
     Beckstein, Alman Haber Ajansı'na DPA yaptığı açıklamada, Milli Görüş'ün bu amaçla ülke çapındaki yaklaşık 27 bin üyesi arasında ''Alman vatandaşlığına geçme kampanyası başlattığını'' belirtti. 
     Beckstein, ''Milli Görüş teşkilatı, üyelerine Türkiye'deki eşlerini Almanya'ya getirmeleri çağrısında da bulunuyor. Milli Görüş radikal dinci, ancak bugüne kadar barışçı bir teşkilat'' dedi. 
     Anayasayı Koruma Dairesi'nin raporlarına göre, Milli Görüş'ün, dini bir devlet kurmayı hedeflediğine dikkati çeken Beckstein, ''Milli Görüş'ün Türkiye'deki ana teşkilatı yasaklanmış durumda. Türk hükümeti, Alman hükümetinden teşkilatın Almanya'da da yasaklanmasını istiyor'' diye konuştu. 
     Bu teşkilatın görüşlerinin Alman anayasasının temel değerlerine aykırı olduğuna işaret eden Beckstein, ''Bir kişinin Milli Görüş'te yöneticilik yaptığını bilirsek kendisini Alman vatandaşlığına geçirmiyoruz. Milli Görüş gibi küçük teşkilatlar bile büyük bir siyasi güç oluşturabilir'' dedi. 
     Beckstein, şu ana kadar kaç teşkilat üyesinin Alman vatandaşlığına geçtiğini bilemediklerini belirterek, ''Bu teşkilat içersinde de aşırı dinciler ile ılımlılar arasında ayrım yapmak durumundayız. Camilerde çok farklı düşünce ve akımlar var'' diye konuştu. 
     Milli Görüş'ün özellikle çocuklara ve gençlere yönelik faaliyetleri olduğunu kaydeden Beckstein, ''Bu faaliyetler Kuranıkerim derslerinden bilardo oynamaya kadar uzanıyor. Gerçi bu, çocukların dışarda dolaşmalarından daha iyidir, ancak bu aynı zamanda ülkedeki uyum sorununun da bir ifadesi. Bu gençlerin, tek taraflı olarak Milli Görüş'ün siyasi ve dini eğitimlerini almaları yerine uyumun sağlanabilmesi için Alman derneklerinde spor yapmalarını isterdim'' dedi. 
     






</TEXT>
</DOC>
