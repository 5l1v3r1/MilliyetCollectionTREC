<DOC>
<DOCNO> 97624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/siyaset/siy01.html </URL>
<DATE> 2002/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir yere ayrılmayın sorunları çözeriz...’ 
</HEADLINE>
<TEXT>

Yeni Türkiye Partisi’nin ilk Kurucular Kurulu ve grup toplantılarında yapılan seçimler bazı milletvekillerini küstürünce, Özkan devreye girip hepsini ikna etti 
     SALİHA ÇOLAK Ankara 

     Erken seçim tartışmaları sürerken, herkesin gözü İsmail Cem’in liderliğinde kurulan Yeni Türkiye Partisi’nde. Hüsamettin Özkan’ın DSP’den istifasıyla temeli atılan partide durum biraz karışık. Genel başkan yardımcılığı koltuğuna oturmak için Ekonomiden Sorumlu Devlet Bakanı Kemal Derviş’i bekleyen Hüsamettin Özkan’ın yetkili kurulların ilk toplantılarını yaptığı gün ortalıkta görünmemesi dikkat çekti. Ensesinden yağ bezesi aldıran Özkan, sonradan ortaya çıkıp Kurucular Kurulu ve grup toplantılarında yapılan seçimlerin sonuçlarına itiraz eden milletvekillerine "Bir yere ayrılmayın. Bunları çözeriz" dedi. 
     
     Genç hareket ne oldu ’ 
     Torununu görmek için akşam saatlerinde İstanbul’a giden İsmail Cem de, kendisine yakın vekillerden aldığı "küskünlük" telefonları üzerine, Ankara’ya geleceğini bildirdi. Cem ve Özkan, daha sonra Meclis’te milletvekilleriyle görüştü. Grup başkanvekilliklerine, AP kökenli 70 yaşındaki Oğuz Aygün ile ANAP kökenli Gaffar Yakın’ın getirilmesi de, bazı partilileri rahatsız etti. Rahatsız vekiller, "Yeni ve genç bir hareket için yola çıktık. Bu yönetimi millete nasıl anlatırız " diye yakındı. Özkan ise vekilleri, "Hem partinin milleti kucaklamasını isteyeceksiniz, hem de Sağcılar olmaz’ diyeceksiniz. Bu olmaz. Seçim kararı alındıktan sonra grup yöneticilerinin işlevi kalmıyor. Seçimlerden sonra başka bir yönetim oluşur. Biraz sabredin" diyerek ikna etti. 
     
     Derviş pazartesi partide 
     Tüzük hazırlıkları sırasında ABD’de bulunan ve kendisiyle telefonla görüşülen Derviş’in istekleri doğrultusunda da, ekonomiye ilişkin bölümler üzerinde düzeltmeler yapıldı. Meclis’ten hafta başında seçim kararı çıkmasını bekleyen parti yönetimi, hafta sonu Derviş’in Ankara’ya geleceğini, Özkan ve Cem ile toplantı yapacağını, pazartesi günü seçim kararı alınmasıyla da, Özkan ile birlikte partiye gireğini kaydetti. Derviş’in seçim çalışmalarına da katılacağı, ancak seçim gezilerinde konuşmaları ağırlıklı olarak Cem’in yapacağı, Derviş ve Özkan’ın da Cem’in yanında, "üçlü hareketin fotoğrafı"nı vereceği ifade edildi. 
     
Cem Teşkilatlarımız 22 Ağustos’ta hazır      SİNAN TOROS İstanbul 

     YTP Genel Başkanı İsmail Cem, partisinin Türkiye çapındaki il teşkilatlanmasını 22 Ağustos’a kadar büyük ölçüde gerçekleştireceğini söyledi. Sivil toplum örgütlerinden ve vatandaşlardan büyük destek gördüklerini vurgulayan Cem, şöyle konuştu "Sivil toplum hareketleriyle ilişki kurmaya başlıyoruz. Bunu nasıl bir somut projeye dönüştüreceğimizi ele alacağız. Benim öncelik verdiğim bir konu da, engelli insanlarımızın örgütleriyle temaslarımız." 
     YTP Genel Başkanı İsmail Cem, önceki gün partisinden istifa eden İzmir Milletvekili Rahmi Sezgin ile ilgili bir soru üzerine, "Henüz Türkiye’nin siyaset sahnesinde bir çeşit altüst yaşanıyor. Böyle şeyler olabilir" dedi. 
     
Amblem değişiyor      Parti ambleminin, "genç erkekleri hayata hazırlamak" için çalışan bir örgütün logosundan alıntı olduğunun ortaya çıkması üzerine yeni amblem arayışına giren Yeni Türkiye’nin, yeni amblemde yine insan figürünü kullanacağı öğrenildi. Genel Merkez binasının tadilatına ve seçim hazırlıklarına başlayan Yeni Türkiye, binlerce sandık görevlisi bulmak zorunda kaldı. 
     
İlk YTP transferi...      Yeni Türkiye Partisi, "yeni" isim transferine, Süleyman Demirel’in doktoru Osman Müftüoğlu ile başladı. Müftüoğlu ile dün bir görüşme yapan Genel Başkan İsmail Cem, "Sadece büyük bir tıp insanı değil, aynı zamanda büyük bir organizasyon hüneri gerçekleştirmiş olması itibariyle çok saydığımız, birlikte olmak istediğimiz, Yeni Türkiye’ye çok şey katacak bir insan" dedi. 
     



 SİYASET 














</TEXT>
</DOC>
