<DOC>
<DOCNO> 98531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/28/son/sontur15.html </URL>
<DATE> 2002/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Patlamanın bilançosu 3 trilyon TL. 
</HEADLINE>
<TEXT>

     Kocaeli'nin Körfez İlçesi'ndeki Akçagaz tesislerinde çıkan yangının, yaklaşık 3 trilyon liralık zarara neden olduğu açıklandı. 
     Akçagaz Tesisleri Genel Müdürü Rasim Su, ana vanadan bir tankere gaz dolumu sırasında meydana gelen sıkışmanın yol açtığı patlama sonucu çıkan yangında, LPG depolanan 9 tankın tamamen yandığını ve kullanılamaz hale geldiğini söyledi. 
     Tanklarda 800 tona yakın LPG bulunduğunu ifade eden Su, ''LPG'nin tutarı 1 trilyon lira civarında, tesislerin bedeli de yaklaşık 2 trilyon lira. Dolayısıyla zararımız 3 trilyon lirayı buluyor'' dedi. 
     Su, yangın sırasında yaralanan ve ismi Orhan olan fabrika bekçisi ile bir tanker şoförünün İstanbul'da tedavilerinin sürdüğünü söyledi. 
     
     VALİ VEKİLİ KANDOĞAN 
     Kocaeli Vali Vekili Ümmet Kandoğan da etrafında dolum tesisleri olması nedeniyle oldukça büyük tehlike yaratan yangının karadan ve havadan sürdürülen söndürme çalışmalarıyla tamamen söndürüldüğünü ve tehlikenin geçtiğini söyledi. 
     Yangının çıktığı Akçagaz tesisleri ile civarındaki tesislerde soğutma çalışmalarının havadan ve karadan sürdüğünü belirten Kandoğan, şöyle dedi 
     ''Tesislerde meydana gelen patlama sonucu bazı tankların parçaları 300-500 metre civara sıçradı. Bu parçaların etrafında gerekli güvenlik önlemi alındı. İlk bilgilerde içerde olduğu söylenen 3 kişinin yaralanan bekçi ve şoför olduğu, başka kimse olmadığı belirlendi. 
     Yangının sıçradığı çevre evlerden birisinde oturan ailelerin kaybolan çocukları ise 112 Acil Servis ekiplerince bulunarak ailesine teslim edildi.'' 
     





</TEXT>
</DOC>
