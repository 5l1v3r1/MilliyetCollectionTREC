<DOC>
<DOCNO> 58380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/22/ekonomi/eko06.html </URL>
<DATE> 2001/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
AB üyeliği için hızlı olmalıyız’ 
</HEADLINE>
<TEXT>

Başbakan Yardımcısı Yılmaz, süratli davranılmazsa AB üyeliğinin belirsiz bir maceraya dönüşeceği uyarısında bulunarak Değişim için fazla zamanımız kalmadı’ dedi 
     Başbakan Yardımcısı ve ANAP lideri Mesut Yılmaz, TÜSİAD, Yüksek İstişare Konseyi toplantısında yaptığı konuşmada, AB üyeliği yolundaki çalışmaların hızlandırılması gerektiğini söyledi. 
     "Tam üyelik yolumuz hiçbir zaman bugünkü kadar belirgin olmadı" diyen Yılmaz, Laeken zirvesinde Türkiye açısından çok önemli sonuçlar elde edildiğini kaydetti. Yılmaz, bu sonuçların başında "Türkiye ile tam üyelik müzakerelerinin açılması zamanının yaklaştığının kabulünün" geldiğini belirterek, şöyle dedi "AB tarihinin en büyük genişleme sürecini başlattı. Bu dönemde bizim de kendi süratimizi ayarlamamız gerekli. Bunun için çok kararlı bir politika izlenerek, bir dizi değişimi gerçekleştirmeliyiz. Değişim için fazla zamanımız bulunmadığı açık. Süratli davranmazsak, Helsinki ile açılan ve Laeken ile belirgin hale gelen üyelik yolu sonu belirsiz bir mecraya sürüklenir." 
     Müzakerelerini halen sürdüren ancak ilk genişleme dalgasında yer alması öngörülmeyen Bulgaristan ve Romanya için yeni bir yol haritası hazırlanacağını hatırlatan Yılmaz, bu adayların hızlandırılmış çalışmalarıyla üyeliklerinin belki 2007 yılında gerçekleşeceğini bildirdi. Yılmaz, "Bu dönemde, bizim de hızla ilerleyen genişleme olgusu içinde yer almamız önemli" dedi. 
     AB yolunda atılması gerekli adımları taviz gibi sunmaya çalışanlar olduğunu belirten Yılmaz, "Eğer eleştirilerden çekinir, hoş karşılanmıyor diye korkup çekinirsek, bizler mızıkçılar korosuna katılırsak, ipler o günde kopar. AB’ye girdikten sonra bölünen ve ekonomisi sıkıntıya giren ülke olmadı" dedi. 
     
Toplum çok öfkeli      Ekonomik sıkıntıların toplumunun öfkesini de artırdığını belirten Yılmaz, bunun yeni oluşumlara da cesaret verdiğini söyledi. Yılmaz, "Herkesin karanlığa kızmayı bırakıp, lambasını yakma günü gelmiştir" diye konuştu. 
     



 EKONOMİ 





















</TEXT>
</DOC>
