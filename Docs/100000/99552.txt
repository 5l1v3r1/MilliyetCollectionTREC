<DOC>
<DOCNO> 99552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/02/yasam/yas03.html </URL>
<DATE> 2002/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Anahtarı kontakta unutunca.. 
</HEADLINE>
<TEXT>
Ciple birlikte İrem de çalındı’ 
Üç oto hırsızı, altı kişinin gözü önünde, içinde minik İrem’in de bulunduğu ödünç cipi çaldı. İrem 10 kilometre ötede bulundu, cip ve hırsızlar kayıp 
     ŞAKİR AYDIN İstanbul 

     Beykoz’da oto hırsızları, kontak anahtarı üzerinde bırakılan bir cipi, önünde altı kişi beklediği, içinde de iki yaşında bir çocuk bulunduğu halde çaldı. 
     Beykoz’da bir çiftliğin bekçiliğini yapan Halil İbrahim Çakırbaş ve ailesi, önceki gece şehir dışından otobüsle gelen yakınlarını karşılayacaktı. Arabası olmayan Çakırbaş, bu nedenle patronu İrfan Yörük’ün Subaru marka cipini ödünç aldı. 
     Ardından ailecek, akrabaların otobüsten ineceği Kavacık Köprüsü altına gidildi. Çakırbaş otomobili park etti, kızları küçük İrem dışında herkes inip heyecanla akrabalarını getirecek otobüsü beklemeye başladı. Bu sırada cipin hemen arkasına içinde üç kişi bulunan başka bir araç yanaştı. 
     Beklenen otobüs çok geçmeden geldi ve valizler cipin bagajına taşındı. 
     Saat 01.00 sıralarında Çakırbaş ailesi yakınlarıyla hasret giderirken, duran otomobilden inen bir kişi, altı kişinin şaşkın bakışları arasında cipe bindi ve arka koltukta her şeyden habersiz oturan küçük İrem’le birlikte oradan uzaklaştı. Otomobil de hemen arkasından hareket etti. 
     
     Polis yaklaştı ama.. 
     Paniğe kapılan Çakırbaş ailesinin hemen ihbarda bulunması üzerine polis ekipleri, 34 HJ 923 plakalı cipin peşine düştü. Cipe Ümraniye’de bir hayli yaklaşan polis ekipleri, çok süratli olan aracı yakalayamasa da, Çakırbaş’ların yüreğine su serpen haber geldi. Oto hırsızları, İrem’i Hekimbaşı Mahallesi Karadeniz Caddesi üzerinde bıraktıktan sonra izlerini kaybettirmişlerdi. 
     



 YAŞAM 
























</TEXT>
</DOC>
