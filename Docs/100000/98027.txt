<DOC>
<DOCNO> 98027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/son/sontur29.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Üvey kızkardeşini öldürdü, ''Beni istemedi, ölümü hakketti'' dedi 
</HEADLINE>
<TEXT>

     Gaziantep'te, dün öğle saatlerinde, aşkına karşılık vermeyen ve önceki gece nişanlanan üvey kız kardeşi ile üvey annesini sokak ortasında öldüren Coşkun Orhan, ''Ölümü hak etmişlerdi, pişman değilim'' dedi. 
     Asayiş Şube Müdürlüğü ekiplerince dün, cinayetten bir saat sonra saklandığı yerde ele geçirilen Orhan'a, yoğun güvenlik önlemleri altında olayın meydana geldiği Yaprak Mahallesi Şose Sokak'taki Fuar Gıda'da tatbikat yaptırıldı. 
     Polis yeleği giydirilen ve oldukça soğukkanlı görülen Orhan, cinayetin tek görgü tanığı market sahibi Yaşar Ekici ile yüzleştilirdi, işlediği cinayetleri yeniden anlatması istendi. 
     Ayşe Orhan'ın Alman vatandaşı olduğunu ve Almanya'da babası Yusuf Orhan ile ikinci evliliğini yaptığını belirten Coşkun Orhan, Nalan Noyan'ın ise üvey annesinin ilk evliliğinden dünyaya geldiğini söyledi. 
     Üvey kız kardeşi Nalan Noyan'a ilgi duymaya başladığını, onunla evlenmek istediğini belirten Orhan, şunları anlattı 
     ''Üvey kız kardeşime ilgi duydum, ancak o aşkıma karşılık vermedi. Evlenme fikrimi önce babama sonra üvey anneme açtım. Babam olumlu karşıladı ve üvey anneme Nalan'ı oğlumla evlendir dedi. Ancak o kadın bu fikre hiç sıcak bakmadı, Nalan'ı akrabamız Mustafa Avcı ile nişanladı. O zaman öldürmeye karar verdim. Ne bana yar olsun ne de başkasına olsun istedim.'' Olay günü, üvey annesi ile konuşmak ve ''neden Nalan'ı bana vermedin '' diye sormak için geldiğini savunan Orhan, şöyle devam etti 
     ''O sırada markete alışveriş yapmak için girdi. Hemen arkasından ben de girdim, elini öpüp, halini hatırını sormak istedim. O da bana Yine mi sen o. çocuğu dedi, çektim vurdum. O sırada Nalan da nişanlısı Mustafa'nın yanında annesini bekliyordu. Annesini öldürdüğümü bilmiyordu, arka kapıyı açıp ona da sıktım, ne kadar ateş ettiğimi bilmiyorum. Sonra olay yerinden kaçtım.'' -''YALAN SÖYLÜYOR''- Cinayetlerin tek görgü tanığı olan market sahibi Yaşar Ekici 55 ise yer gösterme tatbikatında cinayet zanlısı Coşkun Orhan'ın verdiği ifadesine itiraz ederek, ''anlattıkları tamamıyla yalan'' dedi. 
     Öldürülen kişileri tanımadığını, zaman zaman gelip alışveriş yaptıklarını bildiren Ekici, şunları kaydetti 
     ''Kadın içeri girdi, bu adam da hemen arkasından geldi. Elinde zaten tabancası hazırdı. Kadın döndü ve yalnızca ayy dedi. Sonra peş peşe kafasına sıkmaya başladı, daha sonra arabaya yönelip kızı da öldürdü. Ne konuştu, ne de kadın kendisine küfür etti. Buraya zaten öldürme amacı ile gelmiş.'' Bu arada, cinayetlerde ağabeyine yardımcı olan Hasan Coşkun'un arandığı, yapılan otopside Ayşe Orhan'ın kafasında 7, Nalan Noyan'ın kafasında ise 6 kurşun izine rastlandığı öğrenildi. 
     Anne ve kızının cenazesi, sahipleri çıkmadığı için Devlet Hastanesi morgunda bekletiliyor. 
     





</TEXT>
</DOC>
