<DOC>
<DOCNO> 61027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/07/son/soneko27.html </URL>
<DATE> 2002/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Melih Gökçek BOTAŞ'ı ve devleti suçladı 
</HEADLINE>
<TEXT>

     Ankara Büyükşehir Belediye Başkanı Melih Gökçek, Türkmenistan Cumhurbaşkanı Saparmurat Türkmenbaşı'nın gönderdiği mesaja mesaja atıfta bulunarak, ''Türkmenistan Cumhurbaşkanı, doğalgazı Türkmen sınırında, bin metreküpü 45 dolara satabileceklerini bildirdi'' şeklinde konuştu. 
     Botaş Genel Müdürlüğü'nde devam eden doğalgaz zirvesine verilen arada basına açıklamalarda bulunan Gökçek, doğalgazı Türkiye'ye kaça verecekleri konusunda yaptıkları başvuruya Türkmenistan Cumhurbaşkanı Türkmenbaşı'ndan yanıt geldiğini belirtti. 
     Mesajında Türkmenbaşı'nın, ''doğalgazın bin metreküpünü, Türkmen sınırında 45 dolar fiyatla satılabileceğimizi teyit ediyorum. Size sağlık ve refah, Türk halkına ise iyilik ve mutluluk diliyorum'' dediğine işaret eden Gökçek, şunları söyledi 
     ''Bir belediye başkanı, bir cumhurbaşkanına istirhamda bulunuyor. Sayın cumhurbaşkanı, bir gün içerisinde 45 dolara Türkmenistan sınırında bunu verebileceğini söylüyor. Düşünün ki bir Başbakan, bir bakan bu işe yüreğini vermiş olan insanlar, Türkmenistan Cumhurbaşkanına gidipte 30 dolar olsun dese, inanıyorum 30 dolara anında verecektir. Çünkü Türkmenbaşı gerçek bir Türk dostudur.'' Bu kadar açık, net hadiseler ortadayken, Türkiye'de doğalgazı bin metreküpü 167 dolara Ego'ya teslim eden, buna göre de halka yansıyarak gittikçe bir ''kartopu yumağı'' gibi yukarıya doğru büyüyen fiyatlarla sunan bir anlayışı kabul edebilmenin mümkün olmadığına işaret eden Gökçek, Türkmenbaşı'ndan gelen mesajı basına iletmeyi görev bildiğini, ayrıca Bakan Çakan'a da ilettiğini vurguladı. 
     Gökçek, ''Bir belediye başkanı, sadece bir faksla, sadece bir ricayla bir telefon konuşmasıyla alıyorsa, bu hükümet nerde diye de sordum sayın bakana. 45 dolara Türkmen sınırında veriliyorsa, bunun gerisini yapmak, boru hattını yapmak, anlaşmayı da yapmak doğrudan doğruya hükümete aittir. Siz hükümet olacaksınız, bahane bulmak mümkün mü'' şeklinde konuştu. 
     Ülkenin başındakilerin sorunlara çözüm bulması gerektiğine işaret eden Gökçek, ''bulamıyorsanız, orada oturmayacaksınız. Biz geleceğiz biz bulacağız bunun başka yolu var mı'' dedi. Gökçek, görüşmeler ilişkin ise şöyle konuştu 
     ''Görüşmeler devam ediyor. Şu kadarını söyleyeyim. Yapılan görüşmelerde, Botaş bürokratlarının hiç bir konuya en ufak bir vukufiyetlerinin olmadığı, bütün belediye başkanı arkadaşlarımızın önünde ayan beyan ortaya çıktı. Görüşmeler devam ediyor. Onun için herhangi birşey söyleyemiyorum. Verilen rakamların hepsinin teker teker yanlışlığı, hem Ego hem İgdaş tarafından ortaya konuldu. İnanın bürokratlar verecek cevaplar bulamadı. Sayın Bakan, bu anlamda bürokratları yüzünden sıkıntıya düştü. Biraz sonra inşallah birlikte bir açıklama yapacağız ve ümit ediyorum anlaşarak ineriz. Ama ilk aldığım bilgilere göre, kdv konusunda hiç bir ses seda yok. KDV meselesini görüşmeyeceğiz diyorlar. KDV meselesini görüşmeyince bundan sonrası nasıl olacak siz düşünün.'' Belediye olarak üzerlerine düşen her şeyi yapmaya hazır olduklarını, ancak devletin yüzde 18'lik KDV'yi kaldırması gerektiğini ifade eden Gökçek, şunları kaydetti 
     ''Önce devlet yüzde 18'lik lüks tüketim vergisinden, yani KDV'den vazgeçmesi lazım. Halkın sırtına lüks tüketim vergisini yüklemeye hakkı yok. Rusya'dan alınan doğalgazın 65 dolar olduğu belgeleriyle ortada. 65 dolara alınan doğalgazı 167 dolara satmaya hakları yok. 
     KDV de inecek, belediyeler de, Botaş da fedakarlık yapacak. 
     Belediyeler 65 dolara alıp 167 dolara satmıyor. Hepsi birarada olacak. 
     Herkes üzerine düşeni yapacak.'' 
     






</TEXT>
</DOC>
