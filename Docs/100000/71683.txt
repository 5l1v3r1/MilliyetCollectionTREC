<DOC>
<DOCNO> 71683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/09/son/sonspo23.html </URL>
<DATE> 2002/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray 1 - Beşiktaş 0 Maç bitti 
</HEADLINE>
<TEXT>

     Birinci Süper Futbol Ligi'nde haftanın derbi maçında Galatasaray, Beşiktaş'ı 1-0 yenerek, 1 hafta sonra yeniden liderlik koltuğuna oturdu. 
     
     İlk yarı 

     2 takım için de büyük önem taşıyan karşılaşmada sarı-kırmızılı ekip, oyununu rakibine kabul ettiremedi. Ümit ile mutlak bir gol pozisyonu değerlendiremeyen Galatasaray, Hasan'ın da bir şutunun direkten döndüğü ilk yarıda, kendi evinde oynamanın avantajını kullanamadı. 
     Beşiktaş ise bu devrede açık bir futbol sergiledi. İlhan Mansız'ı forvette tek başına bırakan siyah-beyazlılar, savunmasını kalabalık tutup, rakibine gol olanağı tanımadı. 
     3. dakikada soldan serbest atış kullanan Baya'nın doğrudan kaleye 
     gönderdiği top, yan ağlarda kaldı. 
     9. dakikada soldan Ergün'ün kullandığı serbest vuruşta, ceza alanı 
     içinde Fleurquin kafayı vurdu. Meşin yuvarlak üstten auta gitti. 
     19. dakikada Erman'ın uzun pasıyla ceza alanı içinde topla buluşan 
     Tümer'in vuruşunda, top direğin yanından auta gitti. 
     24. dakikada Hasan'ın sol kanattan ortasında, tehlikeli gelen topu 
     kaleci Myhre kornere çeldi. 
     29. dakikada Arif'in pasıyla Ronaldo'dan sıyrılan Ümit, bir anda 
     kaleciyle karşı karşıya kaldı. Bu oyuncunun vuruşunda, kaleci Myhre son anda topu kornere atmayı başardı. 32. dakikada Tümer'in pasıyla ceza yayı üzerinde topla buluşan İlhan Mansız'ın şutunda, top direğin dibine çarparak auta gitti. 35. dakikada Hasan'ın sağ kanattan kaleye gönderdiği top, kaleci Myhre'yi geçerek üst direkten döndü. Devam eden Galatasaray atağında Arif'in uzak mesafeden şutunda, kaleci Myhre uçarak topu kornere çeldi. Kalan dakikalarda da gol getirmedi ve maçın ilk yarısı golsüz eşitlikle kapandı. 
     
     İkinci yarı 

     Galatasaray, karşılaşmanın ikinci yarısında Beşiktaş'a oranla daha iyi futbol oynadı. Rakibini adeta sahasına hapseden sarı-kırmızılılar, özellikle sol kanadı kullanıp yapılan ortalarla gol pozisyonları yakaladı. Bunlardan birinde Fluerquin'in golüyle öne geçen Galatasaray, bu avantajını koruyarak 1 hafta sonra liderliği Beşiktaş'tan geri aldı. 
     Beşiktaş, bu devrede öncelikle oyunu kendi yarı alanında kabul ederek rakibinin gol atmasını engellemeye çalıştı. İlk yarıya oranla tehlikeli ataklar geliştiremeyen siyah-beyazlılar, Fluerquin'in golüne karşılık veremeyince, liderliği rakibine kaptırdı. 
     49. dakikada Ahmet Yıldırım'ın uzun pasıyla ceza alanında topla 
     buluşan Bayram, meşin yuvarlağı iyi kontrol edemeyince, kaleci Mondragon tehlikeyi önledi. . dakikada Hasan'ın soldan ortasında, kaleci Myhre'nin uzaklaştıramadığı topu Perez uygun durumdaki Ümit Karan'a çıkardı. Bu futbolcu altıpasta zor olanı yapıp, topu auta attı. 67. dakikada Galatasaray'da, Batista'nın yerine Berkant oyuna girdi. 68. dakikada Arif'in soldan ortaladığı topa, ceza alanında iyi yükselen Fluerquin, mükemmel bir kafa vuruşuyla Galatasaray'ı 1-0 öne geçiren golü attı. Galatasaray'dan 69. dakikada Fluerquin, 70. dakikada da Ayhan sarı kart gördü. 73. dakikada Beşiktaş'ta, İbrahim'in yerine Ahmet Dursun oyuna dahil oldu. 75. dakikada Beşiktaş'ta topa elle müdahale eden Ahmet Yıldırım, ikinci sarı kartını görerek, kırmızı kartla oyun dışı kaldı. 77. dakikada Galatasaraylı Arif sarı kart gördü. 82. dakikada Beşiktaş'ta Erman'ın yerine Tamer oyuna dahil oldu. 85. dakikada Berkant'ın sağdan ortaladığı topu, Ümit Karan kale alanı içinden auta gönderdi. Aynı dakika içinde gelişen Beşiktaş atağında, Baya'nın pasıyla soldan ceza alanına giren İlhan Mansız, uygun pozisyonda topu kötü bir vuruşla auta attı. 86. dakikada Galatasaray'da, Ümit'in yerine Serkan oyuna girdi. Karşılaşma, Galatasaray'ın 1-0 üstünlüğüyle sona erdi. 
     

     
</TEXT>
</DOC>
