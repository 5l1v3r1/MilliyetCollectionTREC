<DOC>
<DOCNO> 92651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/son/soneko11.html </URL>
<DATE> 2002/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Esenler'e günde 4 bin şehirlerarası otobüs girip çıkıyor 
</HEADLINE>
<TEXT>

     Türkiye'nin şehirlerarası yolcu trafiğinin kalbi, Büyük İstanbul Otogarı'nda atıyor. 
     Esenler'deki otogar, günde 4 bin otobüsün giriş çıkışı ve 80 bin yolcu hareketi ile adeta bir ''arı kovanı'' gibi çalışan bölgenin en büyük aktarma istasyonu konumunda bulunuyor. 
     Sadece yurtiçine hitap etmeyen otogar, Ortadoğu, Türk Cumhuriyetleri, Rusya Federasyonu ve Balkanlar'a da yolcu taşıyor. 
     Uluslararası Anadolu ve Trakya Otobüsçüler Derneği UATOD Yönetim Kurulu Başkanı Galip Öztürk, karayolu taşımacılığı sektörünün ağır ekonomik kriz sonrasında bütün umutlarını yaz sezonuna bağladığını söyledi. 
     Okulların tatil olmasıyla birlikte giderek artan yolcu talebinin bulunduğunu belirten Öztürk, ''Şu anda birçok firmada bir aylık rezervasyonlar ayrılmış durumda. Özellikle Akdeniz, Ege ve Karadeniz bölgesinde yoğun bir yolcu trafiği yaşanıyor. Sektördeki bütün firma ve çalışanlar kendilerini bu yolcu potansiyeline göre ayarlamış durumda'' dedi. 
     Yolcu artışını geçen iki yıldaki ertelenmiş seyahatlere de bağlayan Öztürk, bilet fiyatlarının maliyet artışlarının altında kaldığını ve sektörün güvenli, kaliteli ve ucuz hizmet vermeyi sürdürdüğünü belirtti. 
     
     ÜLKE NÜFUSU KADAR YOLCU POTANSİYELİ BEKLENTİSİ 
     2000 yılı yaz sezonunda, iç turizmde 20 milyona yakın bir yolcu 
     hareketinin gerçekleştiğini belirten UATOD Yönetim Kurulu Başkanı Galip Öztürk, 2001 yılında bu rakamın yüzde 40 düşüş gösterdiğini söyledi. 2002 yılında ekonomide başlayan iyimser havayla umutlarının arttığını ifade eden Öztürk, bu yıl ülke nüfusu kadar yolcu potansiyeli beklentilerini, şöyle açıkladı ''Kurlarda yaşanan hareketlilik ve seçim tartışmaları ekonomide tekrar kriz endişesi doğursa da biz geleceğe güven içersinde bakmak istiyoruz. Türkiye'de şehirlerarası yolcu taşımaları yüzde 95 gibi çok yüksek bir oranda karayolu ile gerçekleşiyor. Bu yolcu taşımaların yüzde 75'ini 9 bin 500 otobüsle otobüs işletmeleri karşılıyor. Şu anda günde 2000 otobüs Büyük İstanbul Otogarı'ndan tüm yurda çıkış yapıyor, 2000 otobüs de otogara giriş yapıyor. Bu hareketliliğin bölgelere göre dağılımında, Orta Anadolu yüzde 15, Karadeniz yüzde 15, Ege yüzde 25, Akdeniz yüzde 20, Çukurova yüzde 10, Doğu ve G. Doğu yüzde 8, Trakya yüzde 7 pay alıyor. Büyük İstanbul Otogarı'nda günde 80 bin yolcu hareketi yaşanıyor. Yıl sonuna kadar tüm yurtta beklediğimiz yolcu potansiyeli ise 60 milyon civarında.'' Sektörün sahip olduğu potansiyel ve yarattığı istihdamla ülkede önemli bir yeri bulunduğunu ifade eden Öztürk, havayolları ve denizcilik sektörüne verilen desteklerle haksız rekabet yaratıldığını dile getirdi. Denizcilik sektöründe ise devlet politikası oluşturulması için çalışmalar yürütüldüğünü ifade eden Öztürk, ulaşım dalları arasında ayrı ayrı politikalar değil, tüm ulaşım sistemini entegre edecek ve ülkenin geleceğine yön verecek politikaların oluşturulması gerektiğini vurguladı. Galip Öztürk, her sektörde kriz sonrasında yaşanan birleşmelerin yolcu taşımacılığı sektöründe de yaşanması gerektiğini belirterek, sıkıntıların firma sayısının fazla olmasıyla daha da büyüdüğüne dikkat çekti. Öztürk, ''sağlıklı büyüme ve gelişme için, daha kurumsallaşmış, sermaye yapılarının güçlü olduğu firmalara ihtiyaç bulunuyor. Birçok yöre firmasının zarar ederek çalışmalarını sürdürmesi mümkün görünmüyor. En doğru karar bir araya gelerek, gelecekte de var olabilmek'' dedi. 
     





</TEXT>
</DOC>
