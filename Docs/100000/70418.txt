<DOC>
<DOCNO> 70418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/02/son/sonspo12.html </URL>
<DATE> 2002/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan adayı Canaydın "Galatasaray'ın borçları için para hazır.." 
</HEADLINE>
<TEXT>

     Galatasaray Kulübü başkan adaylarından Özhan Canaydın, kulübün 2001 yılından beri kronikleşmiş hale gelen borçları için gerekli parayı hazırladıklarını belirterek, ''Göreve gelirsek ödeyeceğiz'' dedi. 
     Galatasaray Lisesi'nde devam eden olağan mali genel kurul toplantısında konuşan Canaydın, 23 Mart seçimlerinde başkan adayı olduğunu belirterek başladığı konuşmasında, başkan Mehmet Cansun'un, 2001 yılı Ağustos ayında önlerinde ödenecek 30 milyon dolarlık bir 
     borç olduğunu söylediğini ifade etti ve şunları söyledi 
     ''Şu anda ise ödenmesi gereken 28 milyon dolar borç var. Yani pek fazla bir fark yok. Arkadaşlarımızla birlikte 2001 yılından beri kronikleşmiş hale gelen borç için gerekli parayı hazırladık. Göreve gelirsek ödeyeceğiz. Geçtiğimiz yıldan beri işlerimi ailem ve profesyonellere devrettim. İş hayatım ve Galatasaray geçmişim bu sözümün teminatıdır.'' Canaydın, başkan Cansun ile aralarında fazla fark olmadığını da belirterek, ''O biraz daha güleç, ben ise asık suratlıyım. Kendisine sevgi ve saygı duydum. O'na bir gün bile kırılmadım. İnşallah önümüzdeki dönemde de böyle devam ederiz'' diye konuştu. 
     






</TEXT>
</DOC>
