<DOC>
<DOCNO> 54405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/27/son/sontur06.html </URL>
<DATE> 2001/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yoksulluk sınırı 853, açlık sınırı 281 milyon lira 
</HEADLINE>
<TEXT>

     Çağdaş yaşamın gerekli kıldığı en az harcama tutarı olan yoksulluk sınırı kasım ayında dört kişilik aile için 853 milyon liraya yükselirken, zorunlu gıda harcamasının karşılanması için gereken ve açlık sınırı olarak değerlendirilen miktar ise 281 milyon liraya ulaştı. 
     Türk-İş'ten, yapılan açıklamada uluslararası mali kuruluşlarca büyük mali kaynaklarla desteklenen ekonomik programın, toplumun geniş bir kesimini oluşturan işçi, emekli, esnaf, çiftçi ve işsizleri dayanılmaz yaşam koşullarına sürüklediği belirtildi. İnsanca yaşamayı mümkün kılacak asgari harcama tutarı olan yoksulluk sınırının 853 milyon liraya yükseldiği kaydedildi. 
     Dört kişilik bir ailenin mutfak için yapması gereken asgari harcama tutarının kasımda bir önceki aya göre yüzde 5.8 oranında arttığı bildirilen açıklamada, 11 aylık dönemde gıda harcaması tutarındaki artış oranının yüzde 64.2 oranında gerçekleştiği belirtildi. Araştırmaya göre, kasım ayında peynirin fiyatı yüzde 14.2, yumurtanınki yüzde 25, unun yüzde 12, makarnanınki yüzde 18.2, margarininki yüzde 43.4, reçelinki yüzde 28.9, pekmezinki yüzde 23.6, ayçiçek yağınınki ise yüzde 10.1 oranında arttı. Kasım ayında et fiyatı değişmezken, tavuğun fiyatı yüzde 4.8 arttı. Balık fiyatlarında ise gerileme gözlendi. Meyve, sebze fiyatı ise yüzde 2.7 artış gösterdi. Türk-İş, "bu ülke için seve seve" çağrılarıyla, çalışanları daha fazla açlığa, yoksulluğa, umutsuzluğa düşürecek uygulamaların sürdürülmek istendiğini savundu. 
     






</TEXT>
</DOC>
