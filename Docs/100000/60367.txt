<DOC>
<DOCNO> 60367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/03/son/sondun13.html </URL>
<DATE> 2002/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da Euro kabusu... 
</HEADLINE>
<TEXT>

     Avrupa ortak para birimi euroya geçen İtalya'da madeni paralar büyük sorun yarattı. 
     12 Avrupa ülkesi içinde euroya muhtemelen en zor uyum sağlayacak 
     ülke olan İtalya'da ''euro sendromu'' yaşanıyor. 
     Ülkenin birçok yerinde madeni eurolardan dolayı tüketiciler ve satıcılar arasında tartışmalar yaşanıyor. 
     İtalyanların büyük bölümü, yeni madeni paralarla yaşamanın çok zor olacağını düşünüyor. 
     Yaşlılar, ''eurolar çok küçük, göremiyoruz'' derken, kasiyerler, bozuk para üstü verirken hesap yapmaktan yorulduklarını ifade ediyorlar. 
     Öte yandan emekli aylıklarını dün ilk kez euro olarak alan emekliler de bankalarda uzun kuyruklar oluşturdu. Napoli, Roma, Milano gibi birçok kentte bankalarda oluşan kuyruklarda kavgaların çıktığı ve polislerin müdahale ettiği bildirildi. 
     Tren istasyonlarında da eurodan kaynaklanan sorunlar yüzünden kuyruklar oluşurken, seyahat acentalarının henüz eurolu işleme geçişinin tamamlanmaması yüzünden bilgisayarların çalışmadığı belirtildi. 
     
     Rugerro üzgün 
     Bu arada İtalya'da hükümetin euroyu destekleyen demeçler vermemesi, Dışişleri Bakanı Renato Ruggiero tarafından tepkiyle karşılandı. 
     Ruggiero, ''Tüm hükümetler, euronun anlamlı doğuşunun ve siyasi değerinin altını çizerken, bizde euronun değerini düşürmek için her şey yapılıyor'' dedi. 
     Reformlardan sorumlu Devlet Bakanı Umberto Bossi'nin ''euro umurumda bile değil. Başkalarının da umurunda olduğunu sanmıyorum'', Savunma Bakanı Antonio Martino'nun ''Euro endişelendiriyor. Uyum zor olacak'' ve Ekonomi Bakanı Giulio Tremonti'nin ''euroya geçişte zorluklar yaşanacak. Kumbara almayı düşünüyorum'' sözlerini hatırlatan Ruggiero, bu ifadelerin halkı teşvik etmediğini söyledi. 
     Hükümetin bu konuda yeterince sesini çıkarmadığını ifade eden Ruggiero, ''Hükümette şüphecilik ve büyük bir sessizlik var, bu çok üzüntü verici'' diye konuştu. 
     






</TEXT>
</DOC>
