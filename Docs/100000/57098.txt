<DOC>
<DOCNO> 57098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/14/guncel/agun.html </URL>
<DATE> 2001/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ben burada kalırım sen yavrumuzu bul 
</HEADLINE>
<TEXT>

Gece yarısı cep telefonunu arayan bir kişi Prof. Dr. Teksen Çamlıbel’e oğlunun kaza geçirdiğini söyledi. Çamlıbel, eşiyle adeta uçarak TEM Hospital’a gitti. Oğulları yoktu ama arkadaşı Caner orada kanlar içinde yatıyordu. Dr. Sıdıka Çamlıbel, kararını verdi Sen oğlumuzu bul, ben Caner’in yanında kalacağım 
     ASLI ÖKTENER İstanbul 

     İstanbul’un isim yapmış doktorlarından biri olan Prof. Dr. Teksen Çamlıbel ile yine doktor olan eşi Sıdıka Çamlıbel, oğullarının kaza yaptığı gece pekçok farklı duyguyu birarada yaşadı. Geçtiğimiz pazartesi saat 01.00 sıralarında Prof. Dr. Teksen Çamlıbel’in cep telefonu çaldı. Gelen telefon tatsız bir olayın habercisiydi. Çamlıbel Ailesi’nin biricik oğlu Uğur ve arkadaşı Caner, trafik kazası geçirmişti. Durumları çok ciddiydi... 
     
     YOLDA FİKİR DEĞİŞTİRDİLER 
     Koç Üniversitesi Fizik Bölümü 2. sınıf öğrencisi oğlu Uğur, İstanbul Üniversitesi Ekonomi Bölümü’nde okuyan arkadaşı Caner’le Etiler’deki evinden ayrılırken annesine Taksim’de bir çay içip geleceğini söyledi. Ancak gençler yolda fikir değiştirdi. Caner’in Merter’deki evine yöneldiler. TEM otoyoluna girdiler, yol buzluydu. Araba kaydı ve kontrolden çıkıp hızla bariyerlere çarptı. Arabayı kullanan Uğur’un akciğeri ezildi, beş kaburgası kırıldı. Kafatası çatlayan Caner ise komaya girdi. 
     
     PEKİ YA UĞUR NEREDEYDİ 
     Telefonu alır almaz yola çıkan Çamlıbel çifti, 10 - 15 dakika sonra TEM Hospital’a ulaştı. Ancak o telaş içinde girişi bulamadılar. Evlatlarını kaybetme korkusuyla arabalarını otobanda bırakıp bariyerleri aştılar ve hastaneye girdiler. Caner buradaydı ama oğulları Uğur yoktu. Hastaneden hızla çıktılar arabaya yönelmişlerdi ki, anne Çamlıbel hayatının belki de en zor kararını verdi. Eşine, "İkimiz de doktoruz. Caner’i tek başına bırakamam, git oğlumuzu bul" dedi. Ve sabah saat 04.00’e kadar Caner’in başında bekledi. 
     
     MUHASEBE ESİR ETTİ 
     Baba Çamlıbel ise Çapa Tıp Fakültesi’ne koştu. Acil serviste kavuştu oğluna, yaşıyordu. İlk müdahale yapıldı. Beyin tomografisi çektirmeleri gerekiyordu. MR bölümüne yöneldiler. Ancak üç asansör de çalışmıyordu ve ortalıkta tek bir görevli bile yoktu. Merdivenleri kullanarak 8. kata çıkan baba, burada tutulan asansörü aşağıya indirdi. Bu kez de ilaç alınması gerektiği söylendi. Çevreyi bilmediği için bin bir güçlükle bir nöbetçi eczane buldu ve ilaçları aldı. İlk müdahale bittiğinde oğlunu Florence Nightingale’e götürmek için ambulansa taşıyan Çamlıbel, muhasebeye takıldı. 
     
     ŞİMDİ DUA EDİYORLAR 
     Önüne 700 milyonluk bir masraf listesi koydular. Üzerinde nakit olmadığını söyledi, kredi kartı verdi ama kabul etmediler. Yakınlarını arayıp bir şekilde para temin etti ancak bu kez de bilgisayar bozuldu. Uğur hayatta kalma savaşı veriyordu ve her dakika onun için önemliydi ama paranın ödenmesi ve memurun fatura kesmesi gerekiyordu. Sonunda engelleri aşıp oğullarını başka bir hastaneye geçiren Çamlıbeller, şimdi yaşadıklarını unutmaya çalışarak oğulları için dua ediyor. Gençlerin ikisi de yoğun bakımda... 
     
     Ben en doğru kararı verdim’ 
     Oğlunun ne durumda olduğunu bilmeden saatlerce Caner’in başında nöbet tutan anne Çamlıbel, "Bir doktor ve anne olarak en doğru kararı verdiğime inanıyorum. Caner benim oğlum sayılır, onu orada tek başına bırakamazdım. Ayrıca oğlum Uğur da güvenli ellerdeydi. Babası onunlaydı" derken baba Çamlıbel hastanede yaşadığı güçlükler için, "Hasta yakınlarının yaşadığı çaresizliği şimdi daha iyi anlıyorum. Bu eksikliklerin giderilmesi aslında hiç de zor değil" diye konuştu. 
     



 GÜNCEL 










</TEXT>
</DOC>
