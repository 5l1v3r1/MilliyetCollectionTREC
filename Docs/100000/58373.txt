<DOC>
<DOCNO> 58373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/22/ekonomi/aeko.html </URL>
<DATE> 2001/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Olaylar yatırımı yavaşlatacak 
</HEADLINE>
<TEXT>
Sabancı, Arjantin yatırımını frenliyor 
Dusa International Yönetim Kurulu Başkanı Güler Sabancı, Arjantin’deki fabrikada kapasite artırmayı düşünüyorduk. Ama olaylar bizi yavaşlatacak gibi görünüyor’ dedi 
     Sosyal patlamayla çalkalanan Arjantin’de en büyük Türk yatırımını, DuPont-Sabancı Argentine Dusa Arjantin SA ünvanlı ortak şirketle Sabancı Grubu gerçekleştirdi. 
     Dusa Arjantin’in çatısı altında bulunduğu dünyanın en büyük endüstriyel naylon ve iplik üreticisi konumundaki Dusa International’in Yönetim Kurulu Başkanı Güler Sabancı, Arjantin’deki üretimin yüzde 80’inin Brezilya ve Şili gibi çevre ülkelere ihraç edildiğini belirterek, şöyle dedi "Biz oradaki yatırımımızdan memnunuz. Şu anda da operasyon üretimimiz devam ediyor. Bu olaylardan dolayı sadece sevkiyat, nakliye biraz etkilenmiştir. Bizim şu anda oradaki 15 bin ton iplik ve dokuma kapasitesinin yanında 8 bin ton da bez kapasitemiz var. Orada 12 bin tonluk bir terbiye ünitesi yatırımı planlıyoruz ve altyapısını hazırladık. Hemen hemen 10-15 milyon dolarlık bir yatırım. Şu anda bu konuda biraz sıkıntı duyuyoruz. Çünkü Arjantin borçlanmada zorlanıyor. Böyle bir tereddüt var, aşmaya çalışıyoruz." 
     Arjantin’in eski tecrübelerinden korktuğu için devalüasyon yapmaktan korktuğunu savunan Sabancı, şöyle dedi "Oysa böyle bir sıkıntıyı hafifletmenin bir yolu devalüasyon yapmaktan geçiyor. Arjantin ekonomisinin daha rekabetçi olabilmesi için... Biz üç senedir oradayız. Ben üç senedir bu sıkıntıyı gözlüyorum. İhracat yapan bir firma olduğumuz için daha da hissediyoruz. Maalesef onu yapamadılar zamanında. Arjantin’de büyümeyi, yatırım yapmayı, kapasite artırmayı düşünüyorduk. Bu olaylar bizi bu konuda biraz yavaşlatacak gibi gözüküyor." 
     
En büyük Türk yatırımı      Sabancı Holding ve DuPont’un eşit ortaklığıyla 1999 yılının kasım ayında kurulan Dusa DuPont - Sabancı Argentina, Dusa Brezilya SA ile birlikte 40 milyon dolarlık bir başlangıç yatırımı ile faaliyete geçti. Güney Amerika’daki lastik üreticilerine hammadde satan fabrika, lastik ana hammaddelerinden olan kord bezi üretiyor. 
     
Bir hafta önce Duyum aldık, ciddi olaylar olacak’ denildi      Güler Sabancı, Arjantin’deki arkadaşlarından aldığı bilgiye göre, olaylarda ciddi bir provokasyon olduğunu öğrendiğini ifade ederek, geçen hafta bulunduğu ABD’de, kendisine "Duyumlar alıyoruz. Ayın 20’si civarında ciddi olaylar olacak" denildiğini söyledi. Sabancı, "Demek ki bir şeyler duydular. Bir hazırlık vardı. Onların görüşüne göre bu işi kaşıyan, provoke eden gruplar var gözüküyor. Allah böyle olaylarda bulunanlardan korusun" dedi. Sabancı, "Arjantin’den ayrılmayı düşünür müsünüz " sorusu üzerine, "Yatırımımız uzun vadeli bir sanayi yatırımı. Dolayısıyla hadi paramızı alıp, çıkalım’ diyecek bir halimiz yok. Fabrikamızı alıp çıkamayız" diye konuştu. 
     



 EKONOMİ 





















</TEXT>
</DOC>
