<DOC>
<DOCNO> 84775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/son/sonspo04.html </URL>
<DATE> 2002/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Sergen'in bonservisi için pazarlıkta, Cimbom çekildi... 
</HEADLINE>
<TEXT>

     Siirt Jet-Pa Spor Kulübü Başkanı Takiddin Yarayan, Beşiktaş'ın prensipte anlaştığı Sergen Yalçın'ın bonservisi için belirledikleri 1.5 milyon doların altına düşmeyi düşünmediklerini söyledi. 
     Beşiktaşlı yöneticilerle bonservis konusunda görüşmelerin sürdüğünü anlatan Takiddin Yarayan, yaptığı açıklamada, ''Biz, 1.5 milyon dolarda direttik. Onlar ise indirim talep ettiler. 
     Daha sonra yönetim kurullarıyla bir kez daha bu konuyu görüşmek için izin istediler. Zannedersem 3-5 gün içinde yeniden biraraya geleceğiz'' diye konuştu. 
     Sergen'in, Beşiktaş Kulübü ile anlaştığını hatırlatan Yarayan, kendilerinin de siyah-beyazlı kulübe sorun çıkarmaktan yana olmadıklarını vurguladı. 
     Beşiktaşlı yöneticilerin Sergen'i kiralık olarak oynatma önerisini de getirdiğini kaydeden Yarayan, buna kesinlikle sıcak bakmadıklarını bildirdi. 
     Diğer yandan, Beşiktaş'ın kaleci Mondragon'un bonservisini almaya çalışması sonrası, Galatasaray'ın da Sergen'in bonservisi için Siirt Jet-Pa Spor Kulübü ile temasa geçtiği yönündeki haberleri de yalanlayan Yarayan, sarı-kırmızılılardan bu yönde hiçbir talebin gelmediğini sözlerine ekledi. 
     





</TEXT>
</DOC>
