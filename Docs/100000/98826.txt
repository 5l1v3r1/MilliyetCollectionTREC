<DOC>
<DOCNO> 98826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/yazar/dundar.html </URL>
<DATE> 2002/07/30/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Sadakatin çağı biterken... 
</HEADLINE>
<TEXT>

     Gelecek seçimde çoğu seçmenin son seçimde desteklediği partiye oy vermeyeceğini gösteriyor anketler... 
     Kararsız seçmen, komutansız kalmış dağınık bir ordu gibi oradan oraya savrulup duruyor. Yuva sanıp otağ kurduğu her topraktan yeni hüsranlarla kopuyor. Elinde neye yaradığını bilmediği bir oy pusulasıyla göçebeleşiyor. 
     Türkiye’nin yarım asırlık çok partili siyaset koşusunda ilk kez yaşanıyor böylesi savrukluk... 
     Aileden partili doğan, liderinin fotoğrafını evine asan, çocuğuna parti rozeti miras bırakan bir gelenek sona eriyor. 
     Günümüz seçmeni, her seçimde damgayı ayrı partiye vuruyor. 
     
     Önceki hafta DSP’den ayrılan milletvekili Rahmi Sezgin, salı sabahı YTP’nin kurucusu olarak imza attı, 3 saat sonra DSP’ye döndü. 
     Türkiye siyaseti, tabandaki kaygan zemin üstünde patinaj yapıyor. 
     Sadece siyaset mi ... 
     İstatistikler boşanma oranlarının hızla yükseldiğini ortaya koyuyor. 
     "Bir yastıkta kocayan" çiftler tarih sahnesinden siliniyor. 
     "Mezara kadar sadakat" vaadi daha balayında unutuluyor. 
     Aileden umudu kesmiş yalnız kalpler sızlıyor kentlerin orta yerinde geçtiğimiz yüzyılın azad olmuş köleleri gibi... 
     
     O yüzyılda bizi tutkulu ibrişimlerle kendine bağlayan ne varsa birer ikişer kopuyoruz onlardan... 
     Taptığımız putlardan, marazi aşklardan, ölümsüz dostluklardan... 
     50 yıl önce milyonlar, nesillerdir yaşayageldikleri ata topraklarında bakımsız aile mezarları bırakıp yeni kentlerine geldiler buralara "memleket" dediler. 
     Bugün onların çocukları, "ülke bağı"ndan da bir kötü alışkanlık gibi kurtulmaya, mezun olup kapağı dışarı atmaya hazırlanıyor. 
     Yeni yetmeler, şirketine ait hissediyor kendini, memleketinden çok... 
     "Tenimi kessen takımımın renkleri akar" diye transfer teklifi reddeden futbolcuların çocukları şimdi her sezon ayrı renk formayla sahaya çıkıyor. 
     Pop çağı, "haftalık starlar" yarattı. Önceki hafta dilimizden düşürmediğimiz şarkıcının adını bile hatırlamıyoruz şimdi... 
     Onu bırakın, doğduğu cinsiyetinden bir ameliyatla cayıyor insanlar, isim değiştirmek için mahkemelere koşuyor. 
     Çocuklarımız Hollywood’dan her gelen filmle yeni bir oyuncağa bağlanıyor ta ki öbür hafta bir yeni film, yeni oyuncağıyla gelene kadar... 
     Okur, daha iyi bir set veriyor diye babasının okuduğu gazeteden vazgeçiyor. 
     Televizyonlar uzaktan kumandalı artık kanalı beğenmeyen değiştiriyor. 
     
     Demem o ki, sadece partiler değil, toplumla aidiyet bağları kesilen sadece milletvekilleri değil sıkıldıkça parti değiştiren... 
     Biz de koptuk o ateşli aidiyetlerimizden... 
     Duygusal, siyasal, parasal her tür ilişkimiz gelip geçici hale geldi. 
     Seçeneklerle birlikte arttı doyumsuzluğumuz da... 
     21. yüzyıl, kutsal sadakat tapınağının çatırdayarak çöktüğü bir "ihanet devri" olarak tarihe geçecek. 
     Belki de "aklın çağı" diyecekler çaresiz katlanmaların, bilinçsiz bağımlılıkların, fanatik bağnazlıkların yerini, akılcı tercihlerin, gönüllü ilişkilerin, esnek tabiyetlerin aldığı bir "değişim çağı"... 
     İktisatçı Kenneth Boulding, "Doğduğumdan bu yana olup bitenler, doğumuma kadar olup bitenlere neredeyse eşit" diyordu. 
     Haklı galiba... 
     Bakmayın Ankara’nın seçime kilitlenmiş gündemine... 
     Değişimin gümbürtüsü daha derinden geliyor... çok daha derinden... 
     
     NOT Cumartesi yazımda, YTP’ye katılması beklenen Vural Öger’in bir dergide yer alan "Kişi başına geliri, 7 bin doların altına düşen ülkelerde demokrasi çalışmaz. 7 bin dolara ulaşmak için de otoriter rejim gerekir" sözlerini eleştirmiştim. Sayın Öger arayıp dergide kendisininmiş gibi yansıtılan bu sözlerin, Princeton Üniversitesi’nden bir profesöre ait olduğunu belirtti. "Demokrasiye yürekten inanan bir insan olarak bu çağda demokratik olmayan bir gelişme modelini asla savunmayacağını" söyledi. Düzeltiyorum. 
     
     







Anadilde yayın ve öğrenim 


Derviş’in acelesi yok 


3 Kasım’da artık seçim var ama... 


Derviş - Bayar katsayıları 


Sadakatin çağı biterken... 


Üniversiteyi kazananlara af geliyor 


Irak için alternatif planlar... 


Derviş’e Eczacıbaşı desteği 


Bakalım kaç Michael Jackson daha batacak 


Bu Meclis’in nesi kötü 


</TEXT>
</DOC>
