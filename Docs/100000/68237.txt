<DOC>
<DOCNO> 68237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/18/yazar/bila.html </URL>
<DATE> 2002/02/18/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Öteki rüşvet... 
</HEADLINE>
<TEXT>

     Türkiye Sosyal ve Ekonomik Etüdler Vakfı'nın TESEV işadamlarıyla yaptığı anketin sonuçları, günlük yaşamdaki rüşvet yaygınlığını ortaya koydu. 
     Gümrükte, trafikte, adliyede, belediyede, hastanede işlerin rüşvetle görüldüğü bir kez daha anlaşıldı. Tabii, günlük işleyişte alınan bu rüşvetlerin küçük tutarlar olduğu da biliniyor. Küçük memurun aldığı küçük rüşvetler. Rüşvetin küçük olması elbette niteliğini değiştirmez. Ama TESEV'in anketinin "büyük rüşvetleri" içermediğini de unutmamak gerekir. 
     Büyük rüşvetler anketlere girecek kadar sayıca fazla değildir ama nitelik ve tutar olarak çok büyüktür. O kadar ki, Türkiye'de ekonomik krizin faktörlerinden birinin "yolsuzluk ekonomisi" olduğu bilim adamlarınca da, Cumhurbaşkanı Ahmet Necdet Sezer tarafında da ifade edildi. 
     Türkiye'de, banka - mafya - siyaset üçgeninde dönen rüşvet ve yapılan diğer yolsuzluk ve usulsüzlükler ortaya tam olarak dökülmedikçe, gerçek bir "rüşvet haritası" çıkarmak olanaksızdır. 
     TESEV'in anketi "öteki rüşvet"i kapsamıyor. Zaten, bu rüşvet de anketle ortaya çıkmaz, araştırmayla, soruşturmayla çıkarılabilir. 
     Bir gümrük memurunun veya bir belediye görevlisinin veya bir adliye katibinin veya bir hastane hizmetlisinin sıra kaydırmak için aldığı rüşveti yakalamak, onunla mücadele etmek ve gereğini yapmak kolay bir iştir. Ama, "öteki rüşvet"i yakalamak, onunla mücadele etmek ve gereğini yapmak zordur. 
     Türkiye'nin yapması gereken bu zoru başarmaktır. 
     TESEV'in anketine katılan işadamları da bunu bilirler. Nitekim bazıları rüşvetsiz ihale alınamayacağını da ankete verdikleri yanıtlarda dile getirmişler. Türkiye "ihale ve kredi" işlemlerini dikkatlice masaya yatırırsa rüşvet üçgeninin köşelerine ulaşabilir. 
     Evin içini temizlemedikçe, kara delikleri kapatmadıkça, IMF'den gelen yine huya gitmiş olur... 
     
     







'Kemalizm' 


Öteki rüşvet... 


Beklentiler ve gerçekler 


Krize yolsuzluklar mı neden oldu 


Hukuk konuşmalı 


Ivır, zıvır şeyler ve bir ilan... 


Öymen’den Baykal’a yanıt 


Kurtar bizi Powell amca 


Biz 11 Eylül’ü 19 Şubat’ta yaşadık 


Otoyolun kilometresi 4 - 5 milyon dolar 


</TEXT>
</DOC>
