<DOC>
<DOCNO> 75161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/son/sontur13.html </URL>
<DATE> 2002/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Şehit Binbaşının cenazesinde devlet buluştu... 
</HEADLINE>
<TEXT>

     El-Halil'de önceki gün görev aldığı uluslararası güce ait araca düzenlenen saldırıda şehit olan Binbaşı Cengiz Toytunç düzenlenen askeri törenle son yolculuğuna uğurlandı. 
     Cenazesi dün İsrail'den Ankara'ya getirilen Binbaşı Toytunç için askeri tören düzenlendi. Kocatepe Camii'nde öğlen namazını müteakiben kılınan cenaze namazının ardından Toytunç'un naaşı defnedileceği Antalya'ya gönderildi. 
     Kocatepe Camii'ndeki törene üst düzeyde katılım gerçekleşti. Törene Cumhurbaşkanı Ahmet Necdet Sezer, TBMM Başkanı Ömer İzgi, Başbakan Bülent Ecevit, Genelkurmay Başkanı Orgeneral Hüseyin Kıvrıkoğlu, kuvvet komutanları, çok sayıda bakan ve milletvekili ile SP Genel Başkanı Recai Kutan, CHP Genel Başkanı Deniz Baykal ve BBP Genel Başkanı Muhsin Yazıcıoğlu da katıldı. 
     Toytunç'un eşi Banu Toytunç, ailesi ve yakınlarının katıldığı törene Ankara'da görevli çok sayıda subay da bulundu. Törende, İsrail Ankara Büyükelçisi David Sultan ve Filistin Askeri Ateşesi Al Cammaş'ın da hazır bulunması dikkat çekti. 
     






</TEXT>
</DOC>
