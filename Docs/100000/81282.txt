<DOC>
<DOCNO> 81282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/30/son/sonspo03.html </URL>
<DATE> 2002/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen'de hedef Fenerbahçe maçı... 
</HEADLINE>
<TEXT>

     Erkekler Birinci Basketbol Ligi'nde normal sezonu lider olarak tamamlayan Efes Pilsen'de hedef, play-off çeyrek finalde karşılaşacağı Fenerbahçe maçı olarak belirlendi. 
     Ligde son 4 sezonda şampiyonluğu finalde rakiplerine kaptıran Efes Pilsen, bu sezon şampiyonluk özlemine son vermek istiyor. 
     Lacivert-beyazlılar, normal sezonda Fenerbahçe'yi her iki maçta da yendiği için seriye 1-0 önde başlayacak. 
     Efes Pilsen ile Fenerbahçe arasındaki ilk maç 2 Mayıs Perşembe günü saat 19.30'da Abdi İpekçi Spor Salonu'nda yapılacak. 
     
     MAHMUTİ ''İLK HEDEFİMİZ FENERBAHÇE MAÇI'' 
     Efes Pilsen Antrenörü Oktay Mahmuti, şu anda tek düşündüklerinin Fenerbahçe maçı olduğunu, kademe kademe şampiyonluğa ulaşacaklarını söyledi. 
     Mahmuti, ilk aşamada çeyrek finalde Fenerbahçe ile yapacakları maçları düşündüklerini belirterek, ''Fenerbahçe'yi yenip hedefimize bir adım daha yaklaşmak istiyoruz'' dedi. 
     Fenerbahçe'nin Galatasaray ile yaptığı zorlu maçlarda iyi performans ortaya koyduğunu vurgulayan Mahmuti, ''Fenerbahçe zorlu bir seriden geçti. Biz ise 10 gün basketboldan uzak kaldık. Bu da bizi zorlayacaktır. Ancak Fenerbahçe karşısında avantajımızı kullanmak istiyoruz. Seri maçlarına 1-0 önde başlayacağız. Bu da bizim için avantaj'' diye konuştu. 
     Fenerbahçe ile Galatasaray arasında yapılan maçlarda çıkan olaylara da değinen Mahmuti, şöyle konuştu 
     ''Bu olaylar basketbolun istediği şeyler değil. Olaylar basketbolu güzelleştirmiyor. Ancak yaşananlar ilk 2 maçta oldu. Galatasaray ile Fenerbahçe arasında yapılan son maçta gayet güzel ortam vardı. Hiçbir taşkınlık olmadı ve basketbolun istediği ortamda maç yapıldı.'' 
     
     ''ŞAMPİYONLUK HASRETİNE SON VERMEK İSTİYORUZ'' 
     Oktay Mahmuti, bu sezonki tek hedeflerinin şampiyonluğa ulaşmak olduğunu vurgulayarak, ''4 yıllık hasrete son vermek istiyoruz. Ancak şampiyonluğa ulaşmayı da kademe kademe düşünceğiz. İlk düşüneceğimiz maç Fenerbahçe olacak. Daha sonra bizi şampiyonluğa götürecek yarı final maçını düşüneceğiz. Son olarak finalde karşılaşacağımız rakibi yenip 4 yıldır ulaşamadığımız şampiyonluğu elde etmeyi amaçlıyoruz'' diyerek sözlerini tamamladı. 
     





</TEXT>
</DOC>
