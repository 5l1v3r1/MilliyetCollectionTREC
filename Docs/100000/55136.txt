<DOC>
<DOCNO> 55136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/02/spor/aspo.html </URL>
<DATE> 2001/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'MAZERETİMİZ OLMAZ' 
</HEADLINE>
<TEXT>

Şenol Güneş, Kore grubunu olumlu karşıladı. Milli hoca, Brezilya ile ilginç bir maç oynayacaklarını söyledi, "Diğer rakipler için ön çalışma yapmamız gerekecek" dedi 
     MEHMET DEMİRCAN 

     Dünya markası 
     MİLLİ Takım Teknik Direktörü Şenol Güneş, kurayı olumlu karşıladı. Güneş, çekilişten önce Kore grubunu istediklerini hatırlattı, "İlk istediğimiz oldu" dedi. Ünlü hoca, Brezilya’nın bir Dünya markası olduğunu herkesin bildiğini belirtti, "Türk futbolseverleri müthiş bir açılış maçı izleyecek. Ancak kuradan önce de söylemiştim Brezilya gibi güçlü takımlar çıkarsa mazeretimiz olmaz, olmayacak da" dedi. 
     
     "Çin çıkışta" 
     ŞENOL Güneş, Milutinoviç’in yarattığı Çin’in çıkış içinde olduğunu da ifade etti. Milli Takım hocası şunları söyledi "Milutinoviç, bizim takımla ilgili çok iyi bilgiler alabilecek. Ayrıca Çin taraftarı da bu maça akacak. Ancak Çin, bir Brezilya değil. Kosta Rika ile ilgili bilgim yok. İlginç bir gruba düştük. Takımlar Avrupa’dan değil. Bu yüzden iyi bir ön çalışma yapmamız gerekecek. Ancak takımıma güveniyorum." 
     
     Türkiye korkusu 
     2002 Dünya Kupası’nda Brezilya, Milli Takımımız’dan çekiniyor. Brezilya Milli Takımı eski teknik direktörü Mario Zagallo ile Fenerbahçe’nin eski çalıştırıcısı Parreira, Sambacılar’ı sadece Türkiye’nin sıkıştırabileceğini söyledi. Zagallo, "En zoru Türkiye" derken eski yardımcısı Zico da "Türk takımı son dönemde büyük aşama kaydetti" diye konuştu. 
     
     Ronaldo tanıyor 
     BREZİLYALI yıldız Ronaldo, Sambacılar’ın iyi bir kura çektiğini söyledi. Ronaldo, "Inter’deki Türk takım arkadaşlarım Emre, Okan ve Hakan’dan tanıdığım kadarıyla Türkiye iyi bir ekip. Kosta Rika hakkında fikrim yok. Çin’i ise eşim Milene ile 1999’da Şangay tatilimiz nedeniyle turist olarak biliyorum" dedi. 
     
     Kapalı kutu 
     ŞENOL Güneş, kura çekiminden önce grupta bilinen Avrupa takımlarından biriyle eşleşmeyi diliyordu. Tuhaf bir kura oldu. Sekiz grubun içinde tek Avrupa takımlı grup bizimki. Brezilya, Avrupa’da oynayan oyuncularıyla, bilinen oyun zenginliğiyle Türkiye için meçhul değil. Ancak elemedeki sıkıntılarını dikkate alıp, Brezilya’yı kolay rakip görmek yanılgı olur. Çin ve Kosta Rika başlı başına kapalı kutu özelliği taşıyan ekipler. 
     Bu grupta Brezilya kesin olarak ikinci tura çıkar. Geri kalan ikinci kompartıman için üç aday var. Galiba onların en iyisi biziz. 
ATTİLA GÖKÇE 

     Tur çok yakın 
     ŞUNA inandım ki, Brezilya maçında en azından bir beraberlik yakalarsak, grubun iki takımdan biri olarak, ikinci tura atlamamız çok kolaylaşır bence. 
     Kosta Rika ve Çin’in ne olup, ne olmadıkları konusunda pek de bilgi sahibi olmamamıza rağmen, son yıllarda futbolun ana kıtası olan Avrupa’da önemli bir çıkış yapan Türkiye’nin, bu iki takım karşısında daha iyi oynayacağı ve kazanacağı gerçeği çıkıyor ortaya. Bu durumda Türkiye, sadece Dünya Kupası’na katılmakla kalmıyor, çektiği bu güzel kura sonrasında Uzakdoğu’da zirveye doğru yol alabileceğinin sinyallerini de veriyor bence. 
ERDOĞAN ŞENAY 

     İyi kura 
     2002 Dünya Kupası finalleri için iyi bir gruba düştük. Aslında Dünya devlerinden Brezilya ile kura çekimine başlamamız şanssızlıktı. Ama sonrası lehimize gelişti. Kosta Rika ve Çin kapalı kutu olmalarına rağmen yenebileceğimiz takımlar. Tabii ki Dünya’da hiçbir maçın artık kolay olmadığını zihinlerimizden çıkarmamamız gerek. 
     Bu arada 47 yıl bekledikten sonra katılmaya hak kazandığımız Dünya Kupası’na Brezilya gibi bir takımla karşılaşarak başlamak, ülke futbolumuz için önemli bir olaydır. 
ÖMER ÜRÜNDÜL 

     "Daha kötü olabilirdi" 
     BREZİLYA Teknik Direktörü Luiz Felipe Scolari, zor bir gruba düştüklerini söyledi, "Ama daha kötüsü olabilirdi" dedi. Türkiye’nin büyük bir çıkış yakaladığını belirten Scolari, "Güçlü ve kaliteli bir ekip. Futbolcularınızı tanımıyorum, ama birçoğunun Avrupa’da oynadığını biliyorum" diye konuştu. Bu arada Scoleri, Güneş’e "Şimdiye kadar Taffarel ile Jardel’i aramamıştım. Ama artık aramanın zamanı geldi" esprisiyle yaklaştı. 
     
     "Hakan’ı tanıyorum" 
     KOSTA Rika Teknik Direktörü Alexander Guimaraes, kura çekildiğinde gelmediği salona, herkes gittikten sonra girdi. Guimaraes, Türkiye ile ilgili "Finallere gelene kadar çok iyi mücadele etti. Bana göre en güçlü yanı iyi organize olması. Ofansif futbol oynuyor. Takımda Hakan Şükür’ü tanıyorum." 
     
     "İstanbul güzel " 
     ÇİN Milli Takımı Teknik Direktörü Milutinoviç ise "Türkiye ile aynı gruba düşmenize ne diyorsunuz " sorusunu "İstanbul, Dünya’nın en güzel şehri. Türkiye’de çok iyi zaman geçirdim" yanıtıyla geçiştirdi. Ancak Milutinoviç’in kuradan memnun olmadığı gözlendi. 
     



 SPOR 






















</TEXT>
</DOC>
