<DOC>
<DOCNO> 56160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/08/yazar/cemal.html </URL>
<DATE> 2001/12/08/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Ankara'da, ekonomi yönetiminde iyimserlik... 
</HEADLINE>
<TEXT>

     ANKARA 

     Başkentte, ekonomi yönetiminde iyimser bir hava dikkati çekiyor. Beklentiler genellikle olumlu. Borçların çevrilmesinde veya IMF ile ilişkilerde sorun görülmüyor. 
     Tabii kriz beklentisi de yok. 
     Gelişmelerin seyrinde olmadık sapmalar yaşanmazsa, 2002'nin ilk altı ayının sonuna doğru ekonomide bambaşka bir Türkiye ile karşı karşıya kalmanın çok muhtemel olduğuna inanılıyor. 
     Şunun da altı çiziliyor 
     Dış politikadaki gelişmelerin ekonomiyi destekleyici bir yörüngede olması... 
     Bu bakımdan, Kıbrıs ve Avrupa Ordusu'nda uzlaşma kapısının açılması önem taşıyor. Bunun gibi, 11 Eylül sonrası dünyasında Türkiye'nin artan stratejik değeri de ekonomide iyiye gidişi destekleyici bir faktör... 
     Bu gelişmeler, dış dünyada Türkiye'ye bakışı olumlu yönde etkiledi. Ecevit hükümetinin 11 Eylül sonrası siyaseten doğru yerde durması, yani terörizmle mücadelede Amerika'nın yanında yer almış olması bu bakımdan isabetli bir politika tercihi oldu. 
     Ama şu da söylenebilir 
     Yine 11 Eylül sonrası Türkiye'nin ekonomide de doğru yerde bulunması, yani krizle mücadeledeki tercihlerinin genel olarak isabetli olması da IMF'nin ek kaynak konusunda hızlı davranmasını kolaylaştırdı. 
     Ekonomide iyiye gidişin kalıcı olabilmesi elbette bazı koşullara bağlı. 
     Nedir bunlar 
     En başta siyasal güven, kararlılık ve ekonomi yönetiminde eşgüdüm ihtiyacı geliyor. 
     Koalisyon hükümetinin bu programın arkasında kararlılıkla durduğunu her fırsatta sergilemesi lazım. Krizden çıkış için Türkiye'nin özellikle ihtiyaç duyduğu dış kaynak akışı bakımından siyasi güven yaşamsal bir nokta. 
     IMF'nin 10 milyar dolarlık ek kaynağı Türkiye'ye verirken, hükümetin önüne yeni ve ciddi ev ödevleri koyacağı konusunda kuşku yok. Ev ödevleri yapıldıkça dilim dilim gelecek olan bu ek kaynak, her zamanki gibi dış dünya için yeşil ışık anlamını da taşıyacak. 
     Bu nokta ve Telekom gibi geçmiş krizler göz önünde tutulunca, koalisyon ortaklarının kendi aralarında artık herhangi bir krize meydan vermekten özenle kaçınmaları, uyumlu çalışmaları gerekiyor. 
     Mali disiplin bir başka koşul. 
     Ekonomi yönetimi bu açıdan yüzde 6.5'luk faiz dışı fazlayı sürdürmenin, kamuda tasarrufu titizlikle uygulamanın hayati önemini vurguluyor. 
     Ocak ayı ortasına kadar çıkması beklenen Harcama Yasası'nın, yine 2002'nin ilk aylarında parlamentodan geçeceğine inanılan İhale Yasası'nın ve yabancı sermaye ile ilgili yeni yasal düzenlemelerin rayında gitmesi de şart. 
     Bankacılık sistemiyle, özelleştirmeyle, bazı ince ayar konularla ilgili, ya da Irak cephesinin bugünkü sükunetini korumaya devam etmesi gibi başka koşullar da var ekonomide işlerin iyi gitmesi için... 
     Ekonomi yönetimi, ekonominin beklenenden daha dip bir noktada dibe vurduğunu ama çıkışın başladığını, yeni yılın ikinci yarısına doğru bu çıkışın daha belirgin hale geleceğini görüyor. Ancak, bu çıkışın fazla hızlı olmasının da sakıncalı olacağı kanısında... 
     Başa dönersek 
     Ankara'da, ekonomi yönetimde iyimser bir hava var. Bunun devamı, özetlemeye çalıştığım bazı koşulların yerine getirilmesine bağlı elbette... 
     Koalisyon ortakları dileriz bu yeni fırsatı iyi kullanırlar. 
     
     







Yine Muhammed Salih 


Atatürk taksi 


Ecevit'in Arafat kaygısı 


Ankara'da, ekonomi yönetiminde iyimserlik... 


"Vekil Savaşları" 


Zencefil, pantolon, Ararat vs... 


Bilişim sektörü neden krizde 


Tavır neden değişti 


Önce beyin düşer, sonra yerdesin 


Bankalara tasfiye 


Musul'a sarkmak 


Ortadoğu savaşın eşiğinde 


9. Türk Kurultayı'na Amca sponsor 


Neden korkarım, bilir misiniz 


Kanola yağı 


</TEXT>
</DOC>
