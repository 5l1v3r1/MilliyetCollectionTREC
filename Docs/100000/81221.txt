<DOC>
<DOCNO> 81221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/30/son/sondun08.html </URL>
<DATE> 2002/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'nin ikili oyunu... 
</HEADLINE>
<TEXT>

     AB üyesi ülkelerin Brüksel'deki daimi temsilcileri, bugünkü olağan toplantılarında, terör örgütü PKK'nın, AB'nin teröristler ve terör örgütleri listesine alınmasına yeşil ışık yaktılar. Ancak PKK'nın faaliyetlerini sürdürmek için seçtiği yeni ismi olan KADEK ve DHKP C listeye girmedi. 
     AB, ABD'nin 11 Eylül'de karşılaştığı terör darbesinden sonra, karşı tavır alacağı terör örgütlerinin ve teröristlerin ilk listesini belirlemiş, bu listenin 6 ayda bir gözden geçirilmesini, gelişmelere ve yeni değerlendirmelere göre ekleme ve çıkarmalar yapılmasını kararlaştırmıştı. Söz konusu ilk listede, Ankara'nın ısrarlı taleplerine rağmen, PKK ve DHKP-C gibi, Türkiye'de ve Batı Avrupa'da faaliyetleri bilinen terör örgütlerinin isimlerine yer verilmemişti. 
     AB Daimi Temsilciler Konseyi COREPER , üye ve aday ülkeler tarafından listeye alınması önerilen isimlerin ikinci inceleme sürecini geçen haftalarda başlatmıştı. 
     COREPER'in bugünkü toplantısında, uzun süren tartışmaların ardından, 9 terör örgütü ve terörist isminin listeye dahil edildiği, bunların arasında, Türkiye'nin isteği ile terör örgütü PKK'nın adına da yer verildiği öğrenildi. 
     Ancak bilindiği gibi PKK bir süre önce adını değiştirerek faaliyetlerini KADEK ismiyle sürdürmeye başladı. AB'nin KADEK'i terör örgütleri listesine dahil etmemesi de yadırgandı. 
     Bu çerçevede de terör örgütü PKK’nın Avrupa’daki tüm mal varlıklarına ve bankalardaki paralarına el konulacak. 
     
</TEXT>
</DOC>
