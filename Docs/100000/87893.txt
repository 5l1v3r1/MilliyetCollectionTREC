<DOC>
<DOCNO> 87893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/04/son/soneko21.html </URL>
<DATE> 2002/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK Başkanı "Tüm bankalara eşit ve adil davranacağız" 
</HEADLINE>
<TEXT>

     Bankacılık Düzenleme ve Denetleme Kurulu BDDK Başkanı Engin Akçakoca, yeniden sermayelendirme programında en önemli ilkelerinin, program kapsamındaki tüm bankalara ''eşit ve adil davranılması'' olduğunu söyledi. 
     Akçakoca, ''banka sermayelerinin güçlendirilmesi'' programının tanıtımı amacıyla düzenlediği basın toplantısında, programın bileşenleri arasında özel bankaların mali bünyelerinin güçlendirilmesinin yattığını belirtti. 
     Akçakoca, banka sermayelerinin güçlendirilmesiyle, ''sektörde şeffaflığın artırılması, sisteme duyulan güvenin pekiştirilmesi ve kalıcı kılınması, sistemin öz kaynak yapısının güçlendirilmesi, sistemin rehabilitasyonunda kamusal maliyetin asgariye indirilmesi, uluslararası standartlara uyum ve aracılık işleminin geliştirilerek reel sektöre dönük kredi imkanlarının arttırılmasının'' hedeflendiğini de ifade etti. Akçakoca, şöyle devam etti 
     
     PROGRAMIN AŞAMALARI 
     ''Program, denetleme ve değerlendirme aşaması, ortakların bankaların sermayelerini güçlendirme aşaması ve kamu desteği sağlanması aşaması olmak üzere üç evreden oluşmaktadır. Bankaların mali durumlarının ortaya konulmasına ilişkin olan denetleme ve değerlendirme aşamasının sonuna yaklaşıyoruz. 
     Bu çerçevede, denetim ve değerlendirme sürecinde standardizasyon ve tutarlılığa verdiğimiz önemi vurgulamak istiyorum. Bankaların 3 farklı denetimden geçirilerek mali durumlarının ortaya konulacağı ilk aşamada, bankaların ve bağımsız denetçilerin takip edecekleri usul ve esaslar belirlenerek denetim sürecinde standardizasyonun sağlanması hedeflendi ve temin edildi. 
     Bankaların yanı sıra bağımsız denetim kuruluşlarının, birinci ve ikinci denetimleri esnasında karşılaştıkları sorunlar, BDDK bünyesinde kurulan Danışma Merkezi aracılığıyla giderildi. Bu vesileyle denetimin tutarlılığı da sağlandı.'' Akçakoca, programın denetim aşamasında, bağımsız denetim kuruluşlarının yanı sıra Bankalar Yeminli Murakıplarının da, bankaların yerinde denetimlerini gerçekleştirdiklerini vurgularken, ''Denetim ve değerlendirmenin hayati öneme haiz olduğu, bankalara sermaye desteği sağlanmasına ilişkin programda 'neden çok aşamalı denetim ' sorusunun cevabı, denetimin objektifliği ve herkes tarafından kabul edilebilirliğini sağlamak olarak verilebilir'' dedi. 
     
     DENETİM SÜRESİ 
     Başkan Akçakoca, son günlerde kamuoyunda, ''denetim sürecindeki gecikmelerin programa olan güveni zedelediği'' yönünde eleştirilerin yoğunlaştığını hatırlatırken, konuya kendileri yönünden açıklık getirdi. 
     Yeniden Sermayelendirme Programı çerçevesinde öngörülen, son derece detaylı ve kapsamlı incelemelere ilişkin, 1. denetim için 2 aylık bir süre tanındığını hatırlatan Akçakoca, ''Bağımsız denetim kuruluşlarınca yapılan olağan yıllık denetimlerin dahi 3 aya yakın bir süre aldığı gözönünde bulundurularak, bağımsız denetim kuruluşlarından gelen ek süre talepleri uygun bulunmuştur'' şeklinde konuştu. 
     Böylece, zaman kısıtından kaynaklanacak denetim kalitesinden kayıplara izin verilmediğini belirten Akçakoca, ''sırf vakit yok 
     diye denetimin biran önce bitirilmesi, bu arada kaliteden ödün verilmesi yoluna gitmediklerini'' ifade etti. 
     





</TEXT>
</DOC>
