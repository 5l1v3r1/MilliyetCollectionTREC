<DOC>
<DOCNO> 54824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/30/siyaset/siy03.html </URL>
<DATE> 2001/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
KIZIL DANY Espriyi anlamadı 
</HEADLINE>
<TEXT>

Zana’nın bırakılmasını isteyen Kızıl Dany, Yılmaz’ın "Çıkarsa evlenecek misiniz " sorusuna "Ben zaten evliyim" yanıtını verdi 
     SALİHA ÇOLAK Ankara 

     AB - Türkiye komisyonunun geçen haftaki oturumu DYP milletvekili Ayfer Yılmaz ile Kızıl Dany lakaplı Daniel Cohn Bendit arasında küçük çaplı gerginliğe sahne oldu. Karma Parlamento Komisyonu üyesi Ayfer Yılmaz, Bendit'in uzlaşmaz tavrından yakınarak, şöyle konuştu "68 kuşağından olduğu için Kızıl Dany diyorlar ama artık kendisi yeşerdi. Bugüne kadar tavırlarıyla ilişkileri geren biri oldu". 
     
     Zana bardağı taşırdı 
     Yılmaz, 'Kızıl Dany' lakaplı Komisyon Eşbaşkanı Daniel Cohn Bendit'in 'bardağı taşıran' tavırlarını şöyle anlattı "Bendit, AP'de Yeşiller Grubu'nun başına geldi. Bu son toplantısı olabilir. Bu nedenle şov yapacağını tahmin ettim. Leyla Zana'nın, yeniden yargılanmasını ve af kapsamına girmesini istiyor. Kararlara saygılı olmalıymışız. 'Kararlara saygılız, dedim. Zana'nın af kapsamına alınmasını isteyince 'Sizin ülkenizde af yok' dedim, 'Olabilir' deyip geçiştirdi. 
     
     Resmen ciddiye aldı 
     Yılmaz’ın, Zana’yla ilgili ısrarları nedeniyle, sonunda dayanamayıp "Ne yapacaksınız, dışarı çıkması için bu kadar uğraşıyorsunuz, evlenecek misiniz " şeklindeki esprili sorusu ortamı bir anda gerdi. Espriyi anlamayan Kızıl Dany bir süre afalladıktan sonra "Hayır, ben evliyim" diye karşılık verdi. Ancak Yılmaz'ın, şaka yaptığı ortaya çıkınca, gerginliğin yerini kahkahalar aldı. 
     



 SİYASET 














</TEXT>
</DOC>
