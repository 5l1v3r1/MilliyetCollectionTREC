<DOC>
<DOCNO> 68634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/20/son/sondun09.html </URL>
<DATE> 2002/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Mısır'daki tren faciasında ölenlerin sayısı 373'e yükseldi 
</HEADLINE>
<TEXT>

     Mısır'ın başkenti Kahire'den Luksor'a giden yolcu treninde çıkan yangında ölenlerin sayısı 373'e yükseldi. 
     AFP ajansının haberine göre, itfaiye yetkilileri, Kurban bayramını Luksor'da geçirmek isteyen aileleri taşıyan trenin vagonlarında hala mahsur kalanlar olabileceğini belirtirken, ölü sayısının artmasından endişe edildiğini kaydettiler. 
     Mısır haber ajansı MENA, yangının, yemek vagonundaki gaz tüpünün patlaması sonucu çıktığını duyurmuştu. Bazı kaynaklar ise yangını yolcuların vagonlarda küçük tüplerde çay pişirmek istemelerinin yolaçtığını öne sürüyor. 
     Makinist trende yangın çıktığını 8 kilometre gittikten sonra farketti. Bu sırada yolalan trende rüzgarın da etkisiyle alevler büyüyüp yayıldı. Alevlerin arasında kalan yüzlerce kişi pencerelerden çıkmaya çalışırken yanarak feci şekilde can verdi. Pencerelerin demir çubuklarla kapalı olmasının da ölü sayısının artmasında etkili olduğu bildiriliyor. 
     
</TEXT>
</DOC>
