<DOC>
<DOCNO> 94157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/06/son/sontur18.html </URL>
<DATE> 2002/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Cumhuriyet Başsavcısı Çitici'nin sağlığı iyi 
</HEADLINE>
<TEXT>

     Kalp enfarktüsü teşhisiyle kaldırıldığı hastanede, yüzde 90 tıkanıklık bulunan kalp damarı balon yöntemiyle açılan İstanbul Cumhuriyet Başsavcısı Ferzan Çitici'nin, birkaç gün içinde taburcu olacağı bildirildi. 
     Başsavcı Çitici'nin sağlık durumuna ilişkin basın toplantısı düzenleyen Florence Nightingale Hastaneleri Grubu Genel Koordinatörü Dr. Mücahit Atmanoğlu, 29 Haziran akşamı mide ile bağırsak şikayeti ve hayati tehlike kaydıyla hastaneye getirilen Çitici'nin kalp enfraktüsü geçirdiği anlaşılınca Yoğun Bakım Servisi'ne alındığını söyledi. 
     Burada tedavisi yapılan Ferzan Çitici'nin durumunun iyi olduğunu ve normal servise konulduğunu belirten Dr. Atmanoğlu, Başsavcı Çitici'nin birkaç gün içinde taburcu olacağını kaydetti. 
     Çitici'nin tedavisini yapan Kardiyolog Hamit Aşkın da, ilk kez kalp krizi geçiren hastanın ilaç tedavisi iyi giderken riskli bir döneme girmesi nedeniyle anjiografi yapıldığını belirterek, ''Kalp damarlarından birinde yüzde 90 tıkanıklık vardı. Hastaya stent uygulaması yaparak, balon yöntemiyle tıkalı olan damarı açtık. Şu an için bir problemi yok. Ama kalp hastaları için risk faktörü her zaman devam eder'' dedi. 
     Kardiyolog Aşkın, Çitici'nin taburcu olduktan sonra 2 hafta istirahat edeceğini ve tansiyon ile kolestrolünün kontrol altında tutulacağını sözlerine ekledi. 
     





</TEXT>
</DOC>
