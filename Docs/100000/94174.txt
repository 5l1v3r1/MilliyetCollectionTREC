<DOC>
<DOCNO> 94174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/07/dunya/dun04.html </URL>
<DATE> 2002/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
17 Kasım adım adım çözülüyor 
</HEADLINE>
<TEXT>

Bir hücre evi daha basıldı, örgütün arşivi ele geçirildi 
     YORGO KIRBAKİ Atina 

     Yunan polisi dün 17 Kasım terör örgütüne ait ikinci hücrevini bastı. Atina’nın en kalabalık semtlerinde Pangrati’de, Damareos sokağındaki hücreevinde, ilk belirlemelere göre çok sayıda roket, el bombası ve saatli bomba imalatında kullanılan masa saatleri, peruk ve makyaj malzemeleri ele geçirildi. 
     Yunan televizyonları, yeni hücre evinin adresinin, önceki gün Atina’nın Patission semtinde ihbar sonucu bulunan hücre evinde ele geçirilen örgüt dokümanlarının taranması sonucu bulunduğunu öne sürdüler. 
     Yunan polisinin, 27 yıl ciddi ipuçları bulamadığı örgütün, beş gün içinde iki büyük hücreevini bulup basması "birilerinin" konuşmaya başladığı şeklinde yorumlandı. 
     Polisin, Patission’deki hücre evinde örgüt toplantılarının zabıtları da dahil olmak üzere 17 Kasım’ın arşivinin tamamını ele geçirdiğini de yazan gazeteler, bu "zengin malzemenin" örgütün tüm bilinmeyenlerine ışık tutacağını savundular. Geçen hafta sonu sabotaja hazırlanırken bombanın elinde patlaması sonucu yaralı yakalanan Savvas Ksiros’un yanı sıra örgütle ilişkili üç kişi daha polisin elinde bulunuyor. 
     



 DÜNYA 













</TEXT>
</DOC>
