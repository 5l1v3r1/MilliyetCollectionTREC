<DOC>
<DOCNO> 72467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/spor/aspo.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
ARENA’DAN ÜMİT’LE ÇIKTIK 
</HEADLINE>
<TEXT>

Galatasaray’ın bileği Roma’da da bükülmedi, Cim-Bom güçlü rakibinden bir puan alarak çeyrek final şansını salı günkü Barcelona maçına taşıdı 
Sarı - Kırmızılı takım ilk yarıda Ümit Karan’la aradığı gole kavuştu. Victoria’nın bir anlık hatasıyla Cafu, İtalyanlar’a beraberliği getirdi 
     GALATASARAY, Şampiyonlar Ligi’nde büyük önem taşıyan Roma sınavından yine başı dik çıktı. Olimpiyat Stadı’nın tıklım tıklım dolduran İtalyanlar önünde güçlü rakibine boyun eğmedi, İstanbul’a bir puanla dönerek gözünü Barcelona maçına çevirdi. Sarı - Kırmızılı takım 43. dakikada Ümit Karan ile öne geçti. İkinci yarıda Victoria’nın hatasından yararlanan Cafu, skoru eşitledi. Cim - Bom bu gole rağmen moralini bozmadı, istediği sonucu aldı. 
     
Umudumuz bitmedi      Erhan Telli 

     Daha üç gün önce Lazio’ya beş golü atmış, Galatasaray önüne o havayla çıkmıştı Roma... Ama havası battı... 90 dakika hiçbir şey yapamadılar...Beraberliği zor kurtardılar... Maç bitince de yediremediler kendilerine...Futbolcusuyla, polisiyle oyuncularımıza saldırdılar. 
     Tam bir taktik savaşı oldu Roma Olimpiyat Stadı’nda. Galatasaray alan savunması ile rakibinin etkili silahlarını durdurmayı, oyunu soğutmayı ve Roma’nın yapacağı savunma hataları ile golü arıyordu. 
     Önce Lazio maçının dört gollü kahramanı Montella kilitlendi. Montella değil, gol atmak yüzünü kaleye bile dönemedi. Bülent Korkmaz ve Emre engeli çelik kapı gibi önüne dikildi. Roma’nın yıldızı Totti tek başına çırpınmaya çalıştı. Ancak Delvecchio ve Montella krize girince kendi kendine oynadı. 
     Ancak ilk yoklama yine Roma’dan geldi. 21. dakikada Del Vecchio soldan kavisli orta yaptı. Cafu altı pasın üstünden kale yerine göğü nişanladı. Bu bizim için bir şanstı. Bu Roma’nın ilk yarıda bulup bulabileceği tek gol pozisyonuydu. 
     Daha iyi olmamıza rağmen hücum gücümüz yetersizdi. Orta alanda Ergün isabetli paslar yapamazken, kanatlarda Perez ve Victoria orta alanı geçmeye çalışmadı bile. Bu yüzden Ümit ileride çok yalnız kaldı. 
     35. dakikada yine böyle pozisyondu. Ümit ısrarla takip etti. Samuel, Ümit’i arkadan attığı çelme ile düşürdü. Atışta Victoria beklenmeyen şut çıkardı. Kaleci Antonioni önce topu tokatladı, sonra top direğe çarptı. Bu Roma için ilk tehlike sinyaliydi. 43. dakikada Zebina sağ kanattan topu çıkartmaya çalıştı. Ancak top bir anda Ümit’in önüne düştü. Ümit önce Samuel’i çalımladı. Sonra sağ ayağı ile köşeye bırakıverdi. Bu şut çıkmazdı ve çıkmadı 1 - 0 
     İkinci yarıda Roma’nın saldıracağı belliydi. Lucescu yine sahaya soğutma taktiği ile çıktı. 52. dakika da Aldair soldan uzun orta yaptı. Victoria kendisinin bile sonradan hayrete düşeceği pozisyonda topu alamadı. Cafu kurt gibi bekliyordu. Topu düzeltti. Sektirdi. Mondragon iki metre çıktı. Onu gördü. Sağ ayağının üstüyle aşırttı 1 - 1 Bu pozisyon bizi bozmadı. Lucescu’nun taktiği devam etti. En zayıf halka Victoria bile inatla mücadele etti. Roma seyircisinin korkuyla izlediği ve ıslıkladığı Hasan Şaş korkunç mücadelesi ile orta alana büyük katkı veriyordu. Galatasaray bir an olsun kontrolü vermedi. Dişe diş, kora kor oynadı. 
     61. dakikada golü atıyorduk. Lima, Perez’i düşürdü. Ergün orta yaptı. Top doğrudan kaleye gitti. Kaleci son anda direk dibinden dışarıya attı. 
     69. dakikada ise Cafu son kez yokladı kalemizi. Lima ile verkaça girdi. Sağdan şutladı. Ama tercihini orta olarak yapsaydı, belki bizim için kötü olurdu. 
     Geri kalan dakikalar ise Galatasaray oyalaması ile geçti. Maç bittiğinde herşey son maça kaldı. Umudumuz hiç bitmedi, yine bitmedi. 
     
Süper Frisk      İSVEÇLİ hakem Anders Frisk hatasız bir maç yönetti. Seyirci baskısında kalmadı, düdüklerinde hep adil davrandı. Pozisyonları yakından izledi, sürekli kendisine itiraz eden Romalı futbolculara taviz vermedi. Kartlarını yerinde çıkardı, sertliğe prim tanımadı. 
     
B GRUBU TAKIMLAR O G B M A Y P Roma 5 1 4 0 6 3 7 Barcelona 5 1 3 1 6 7 6 GALATASARAY 5 0 5 0 5 5 5 Liverpool 5 0 4 1 2 4 4      
     20 Mart 2002 Salı 
     Galatasaray-Barcelona, Liverpool-Roma 
     

</TEXT>
</DOC>
