<DOC>
<DOCNO> 86453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/guncel/gun06.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahzuni Şerif Kuran’ı besteledi 
</HEADLINE>
<TEXT>

     SAYIL NARMANLIOĞLU Erzurum DHA 

     Almanya’da 17 Mayıs’ta kalp yetmezliği sonucu yaşama veda eden ünlü ozan Mahzuni Şerif’in Türkçe ibadet için Kuranıkerim’deki sureleri şiire dönüştürerek notalara döktüğü belirtildi. 
     Müzik Uzmanı Dr. Erdoğan Sürat, Mahzuni Şerif’in bu kasedi ölümünden sonra yayınlanması koşuluyla kendisine teslim ettiğini söyledi. Mahzuni’nin eserine Diyanet İşleri Başkanlığı’nın sahip çıkmasını isteyen Sürat, Kuranıkerim’in Türkçe okunması yolundaki ilk adımın 1998’de atıldığını, Mahsuni’nin kasedinin ise 1.5 yıllık titiz çalışma sonucu ortaya çıktığını kaydetti. 
     
     Radikallerden çekindi 
     Aşık Mahzuni’ye Kuran’ı Türkçe okuması teklifini kendisinin götürdüğünü kaydeden Sürat, "Bugün Araplar Hacıbektaş’a gelip Aleviler’in Kuran okumalarını kasetlere kaydedip götürüyorlar. Mahzuni de, bu alanda büyük yetenekti. O Kuran’ı en iyi okuyanlar arasındaydı" diye konuştu. 
     Mahzuni’nin radikallerden çekindiği için kasedinin ölümünden önce çıkmasını istemediğini belirten Sürat, ünlü ozanın şiir diline çevirip bestelediği sureler arasında "Tövbe", "Yasin", "Meryem", "Zümer"in yer aldığını söyledi. 
     



 GÜNCEL 













</TEXT>
</DOC>
