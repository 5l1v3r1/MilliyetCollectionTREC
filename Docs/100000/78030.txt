<DOC>
<DOCNO> 78030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/12/son/sonspo07.html </URL>
<DATE> 2002/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray ve İstanbulspor yarın ligde 38. maça çıkıyor 
</HEADLINE>
<TEXT>

     Galatasaray ile İstanbulspor, yarın yapacakları karşılaşmayla birlikte, Birinci Futbol Ligi'nde 38. kez karşılaşmış olacak. 
     İki takım arasında geride kalan maçlarda sarı-kırmızılı ekibin galibiyet sayısında sarı-siyahlılara karşı açık ara üstünlüğü bulunuyor. 
     Ligdeki maçlardan 23'ünü Galatasaray kazanırken, İstanbulspor ise sadece 3 kez sahadan galip ayrılabildi. Taraflar 11 kez de eşitliği bozamadı. 
     ''Aslanlar'' lig maçlarında atılan gol sayısı bakımından da ''İstanbul Boğaları'' karşısında üstünlüğünü sürdürüyor. 
     Galatasaray'ın attığı toplam 80 gole, İstanbulspor 31 golle yanıt verebildi. 
     Sezonun ilk yarısında yapılan maçı Galatasaray 4-1 kazanmıştı. 
     Bu arada Galatasaray, lig maçlarının genelinde büyük bir üstünlük kurduğu İstanbulspor karşısında son maçlarda zorlanmaya başladı. 
     Sarı-kırmızılı takım, son 4 sezonda İstanbulspor ile yaptığı 7 maçın sadece 3'ünü kazanırken, 4 maç berabere sonuçlandı. 
     Ayrıca iki takım arasında yapılan son 13 lig maçından sadece 1'i golsüz sonuçlandı, diğer 12 maçta da taraflar birbirlerine gol atmayı başardı. 
     





</TEXT>
</DOC>
