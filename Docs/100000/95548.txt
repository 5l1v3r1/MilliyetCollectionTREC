<DOC>
<DOCNO> 95548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/13/son/sontur04.html </URL>
<DATE> 2002/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP'den bugün de iki istifa geldi... 
</HEADLINE>
<TEXT>

     DSP'den istifalar bugün de sürüyor. Bugün iki milletvekilinin daha istifasını vermesiyle DSP'nin TBMM'deki sandalye sayısı 82'ye düştü. 
     Avrupa Birliği'nin anayasını oluşturmak ve geleceğini belirlemek üzere oluşturulan "Konvansiyon"da DSP adına görev yapan Adana Milletvekili Ali Tekin'de istifa etti. 
     Ali Tekin DSP'den istifa dilekçesini TBMM Başkanlığı'na sundu. Tekin'in istifasıyla DSP'nin sandalye sayısı 83'e indi. 
     Tekin, istifa gerekçelerini ANKA'ya açıklarken, "Artık bu hükümetin gitmeyeceği ortaya çıktı. Özellikle İsmail Cem'in istifası, DSP'nin gitmeyeceğini gösterdi" dedi. AB prosedürünün sürdürülmesi gerektiğini kaydeden Tekin, bütün işlerin durduğunu, "hükümetin AB prosedürünü yerine getirme şansının çok çok zayıfladığını" savundu. 
     
     ZEMBEREĞİNDEN BOŞANMIŞ HAREKET 

     Tekin, Cem-Derviş-Özkan öncülüğündeki "Yeni Oluşum"u destekleyeceğini belirtirken, "Toplumda psikolojik bir kaos vardı. Toplumsal tepkinin yol aradığı bir zemin var. İklim de kuvvetli. Yeni hareket şimdi zembereğinden boşanmış bir hareket gibi. Bir disipline dönüştürübelirse bu parti toplumdaki psikolojik kaosu yaratıcı bir şekilde kanalize edecektir" diye konuştu. 
     Ankara Üniversitesi Siyasal Bilgiler Fakültesi'ni bitirdikten sonra Pittsburg Üniversitesi'nde doktora yapan, siyasete atılmadan önce Bilkent Üniversitesi'nde Uluslararası İlişkiler ve Uluslararası Ekonomi Politik konularında öğretim üyesi olarak görev yapan Ali Tekin, son seçimlerde DSP'den Adana Milletvekili olarak siyasete atılmıştı. 1965 doğumlu olan Tekin, Başbakan Yardımcısı Mesut Yılmaz'ın yanı sıra, DYP'li Ayfer Yılmaz'la birlikte TBMM adına Avrupa Konvansiyonu'nda üye olarak görev yapıyordu. 
     
     İKİNCİ KEZ İSTİFA ETTİ 

     DSP İstanbul Milletvekili Zafer Güler partisinden istifa etti. 
     Güler'in istifasıyla DSP'den ayrılanların sayısı 46'ya yükselirken, bu partinin milletvekili sayısı 82'ye düştü. 
     Zafer Güler, geçtiğimiz günlerde partisinden istifa etmiş ancak ''Yeni Oluşumcular'ın sol olmadığı'' gerekçesiyle istifasını geri almıştı. 
     Güler, açıklamada İsmail Cem ile sosyal demokrat ilkelerinin çakıştığını ve bu harekete katkıda bulunmak için istifa ettiğini bildirdi. Güler, 'Yeni Oluşumcular'ın sol olmadığı' açıklamasının anımsatılması üzerine ''O zaman İsmail Cem yoktu'' diye konuştu. 
     TBMM'DE SON DURUM. 
     MHP 127. 
     DYP 85. 
     DSP 82. 
     ANAP 79. 
     AKP 53. 
     SP 48. 
     Bağımsızlar 59 DSP’den ayrılanlar 46 . 
     TDP 3. 
     BBP 1 
     





</TEXT>
</DOC>
