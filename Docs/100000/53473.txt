<DOC>
<DOCNO> 53473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/22/ekonomi/eko04.html </URL>
<DATE> 2001/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
66 trilyon liralık satış 
</HEADLINE>
<TEXT>

TMSF, Etibank ve İktisat Bankası’nın 355 gayrimenkulü 27 Kasım’da satılacak 
     EKONOMİ SERVİSİ 

     İktisat Bankası’nın eski sahibi Erol Aksoy’un 15 yıldır bitiremediği Tarabya sırtlarındaki villası satılıyor. Bankanın önümüzdeki hafta açık artırmayla satacağı villa için muhammen bedel 2.9 trilyon lira olarak belirlendi. 
     İktisat Bankası, Etibank ve Tasarruf Mevduatı Sigorta Fonu’nun 27 Kasım’da satılacak 355 adet gayrimenkul dün bir basın toplantısıyla tanıtıldı. Müzayedenin yapılacağı Eskidji Müzayedeevi’ndeki toplantıda, Fon’a geçen bankaların eski patronlarının malları satılacak. 
     66 trilyon lira muhammen bedeli olan gayrimenkuller içinde Aksoy’un, karar alındığı için bir kısmı yıkılan Tarabya’daki 1.3 dönümlük arsa üzerindeki villası yanında, çocukluğunu geçirdiği ve şimdilerde işyeri olarak kullanılan 700 metrekarelik bina, Bodrum’un deniz gören son yerlerinden birindeki 4.7 dönümlük arsa dikkati çekiyor. 
     Ayrıca, Bank Ekspres’in eski sahibi Korkmaz Yiğit’in Denizcilik İşletmeleri’nden aldığı, Etibank’ın malları arasında çıkan Boğaz’daki 7.7 dönümlük bina için 24 trilyon lira muhammen bedel konulurken, Fon’un varlıkları içinde görünen Maltepe Yaşamkent’teki 81 daire 40 - 77.5 milyar lira arasındaki muhammen bedellerle satışa çıkacak. 
     
Sırada resimler var      Eskidji’nin sahibi Dikran Masis, bir günde yapılacak en büyük satış olarak nitelendirdiği müzayedenin ardından sıranın Etibank’ın değerli resim ve antikalarına geleceğini söyledi. 
     Edinilen bilgiye göre, bu tablolar arasında Ali Rıza Beyazıt, Fikret Mualla, İbrahim Sadi ve Halil Paşa gibi önemli ressamların değerli tabloları bulunuyor. 
     



 EKONOMİ 


















</TEXT>
</DOC>
