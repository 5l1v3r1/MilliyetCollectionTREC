<DOC>
<DOCNO> 70389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/02/son/sondun08.html </URL>
<DATE> 2002/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
21. yüzyılda Hindistan'da din savaşları... 
</HEADLINE>
<TEXT>

     Hindistan'ın Gucarat eyaletinde, Müslümanlar ile Hindular arasında günlerdir süren çatışmalarda bugün 27 Müslüman daha öldürüldü. İki gündür yoğunlaşan din savaşlarında ölenlerin toplam sayısı 408'e yükseldi. 
     Eyaletin Mehsana bölgesindeki bir köye yapılan yeni saldırıda, ev ve dükkanların ateşe verildiği, buralarda mahsur kalan 27 kişinin yanarak öldüğü belirtildi. Saldırganların yollara barikatlar kurarak polisin bölgeye ulaşmasını engellediği, polisin daha sonra 40 kişiyi kurtarmayı başardığı kaydedildi. 
     Müslümanların, Hinduları taşıyan treni yakması ve 58 Hindu'nun ölmesiyle başlayan ve ülkede son 10 yıl içinde görülen en kanlı din çatışmalarında, şu ana kadar ölü sayısının 300'den fazla olduğu belirtiliyor. 
     Olayların yoğunlaşmasıyla ordudan yardım istenmesi üzerine yüzlerce asker Gucarat eyaletine takviye edildi. 
     Gucarat eyalet bakanı K. Nityanandam, eyalet başkenti Ahmedabad'da bulunan 1300 askere ilaveten gönderilen 900 askerin kent sokaklarında yürüdüğünü açıkladı. 
     Nityanandam, Çarşamba günü 58 kişinin öldüğü tren saldırısının ardından dün başlayan Hindu ayaklanmasında 2 günde 158 kişinin yakılarak ya da saldırılarda öldürüldüğünü, yaklaşık 1200 kişinin tutuklandığını söyledi. 
     Polis yetkilileri de, tren saldırısıyla ilgili olarak Godhra'da 63 kişinin tutuklandığını açıkladı. 
     Olayların ardından Hindistan Savunma Bakanı George Fernandes, Ahmedabad'a hareket etti. 
     Polis yetkilisi P.B. Gondya, bu sabahki olayların çıkışında, yerel saatle 02.00 civarında yaklaşık 300 Hindunun Müslümanların evlerini ateşe verdiğini, ölenlerin dışında hastanelere kaldırılanların da vücutlarının yüzde 80'inin yandığını açıkladı. 
     Gondya, çok sayıda kişinin hedef olabilecekleri korkusuyla dün öğleden sonra evlerini terkederek kaçtığını, gece de Müslümanlara ait yüzlerce ev ve işyerinin yakıldığını aktardı. 
     Bu arada, aşırı milliyetçi Vişha Hindu Parişad partisi VHP , Çarşamba günkü tren saldırısını protesto amacıyla başkent Yeni Delhi dahil ülke çapında bugün için genel grev çağrısı yaptı. 
     Yeni Delhi'de, birçok kişinin işlerine gittiği, Bombay'da gösteriler nedeniyle ulaşımın aksadığı belirtiliyor. 
     
     Başbakan "Kara leke" 

     Hindistan Başbakanı Atal Behari Vajpayii, Müslümanlar ile Hindular arasında günlerdir süren kanlı din çatışmalarını, ''ülkenin alnında kara bir leke'' olarak niteledi. 
     Vajpayii, yüzlerce kişinin ölümüne neden olan çatışmaların ardından devlet televizyonundan yaptığı konuşmada, halka sükunet çağrısında bulundu. 
     Hindistan Başbakanı, ''Her türlü kışkırtmaya karşı barış korunmalı ve sakin olunmalı. Kadın ve çocuklar dahil insanların yakılması, ülkenin alnında kara bir lekedir'' dedi. 
     Gucarat eyaletindeki şiddetin, Hindistan'ın imajına zarar verdiğini belirten Vajpayii, ''Bütün laik insanların barışı koruyacağından ve hükümetin toplum düzenini sağlamasına yardımcı olacağından eminim'' diye konuştu. 
     






</TEXT>
</DOC>
