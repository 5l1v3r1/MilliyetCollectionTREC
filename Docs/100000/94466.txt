<DOC>
<DOCNO> 94466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/son/sonspo18.html </URL>
<DATE> 2002/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
A Milli Basketbol Takımı İstanbul'da toplandı 
</HEADLINE>
<TEXT>

     14. Erkekler Dünya Basketbol Şampiyonası'nda mücadele edecek, A Milli Basketbol Takımı İstanbul'da toplandı. 
     Crowne Plaza Oteli'nde biraraya gelen ve antrenörlüğünü Aydın Örs'ün yaptığı 19 kişilik aday kadroda şu oyuncular yer alıyor 
     Kerem Tunçeri, Ömer Onan, Alper Yılmaz, Mehmet Okur, Arda Vekiloğlu, Kaya Peker, Ender Arslan Efes Pilsen , Harun Erdenay, Asım Pars, Haluk Yıldırım, Kerem Gönlüm, Tutku Açık, Fatih Solak Ülkerspor , Hakan Köseoğlu, Ufuk Sarıca Darüşşafaka , Mirsad Türkcan CSKA Moskova , Hüseyin Beşok Maccabi Elite Tel Aviv , İbrahim Kutluay Panathinaikos , Hidayet Türkoğlu Sacremento Kings . 
     Mehmet Okur, izinli olduğu için Crowne Plaza'daki toplantıya katılmazken, antrenör Aydın Örs ile görüşen Mirsad Türkcan'ın, Mehmet Okur ile birlikte bir hafta sonra takımla birlikte çalışmalara başlayacakları belirtildi. 
     
     52 GÜNDE 13 MAÇ YAPACAKLAR 

     A Milli Basketbol Takımı, 52 günlük hazırlık programında 57 antrenman yapıp, 13 özel maç oynayacak. 
     12 Temmuz Cuma gününe kadar İstanbul'da çalışmalarını sürdürecek milliler, 13-22 Temmuz tarihlerinde İtalya'nın Bormio kentinde hazırlıklarına devam edecek. 23 Temmuz tarihinde Türkiye'ye dönecek A Milli Basketbol Takımı, 7 Ağustos tarihine kadar İstanbul'da çalışacak. Bu arada, milliler 25-26 Temmuz tarihlerinde Apdi İpekçi Spor Salonu'nda İsveç ile iki hazırlık maçı oynayıp, İstanbul'da yapılacak Mini Dünya Kupası'nda mücadele edecek. A Milliler, 8 Ağustos'ta Yugoslavya'ya giderek, Avustralya, Rusya ve ev sahibi takımın katılımıyla 4'lü turnuva oynayacak. 12 Ağustos'ta Türkiye'ye dönecek olan milliler, 13-14 Ağustos tarihlerinde çalışmalara ara verdikten sonra 15-18 Ağustos tarihleri arasında İstanbul'da hazırlıklarını sürdürecek. Milli takım, 19 Ağustos'ta ABD'nin Detroit kentine gidecek. 23-25 Ağustos tarihleri arasında Arjantin, NBDL Karması ve daha sonra belirlenecek bir takımla hazırlık maçları oynayacak. 26 Ağustos'ta Indianapolis'e geçecek olan A Milliler, 29 Ağustos'ta Porto Riko ile oynayacağı ilk gurup maçına kadar çalışmalarını burada sürdürecek. Bu arada antrenör Aydın Örs, Temmuz ayının sonunda 19 kişilik kadroyu 15 kişiye indireceğini ve Indianapolis'te de şampiyonanın başlamasından bir gün önce 12 kişilik kadroyu belirleyeceğini söyledi. 
     





</TEXT>
</DOC>
