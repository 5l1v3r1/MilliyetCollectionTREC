<DOC>
<DOCNO> 65597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/02/son/sontur08.html </URL>
<DATE> 2002/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "Türkiye Irak'ta kanlı maceraya sürükleniyor" 
</HEADLINE>
<TEXT>

     SP Genel Başkanı Recai Kutan, Amerikalıların Türk tanklarının Irak'a gireceğine ilişkin açıklamaları karşısında Başbakan Bülent Ecevit'in suskun kaldığını belirterek, "Türkiye, Irak'ta gizliden gizliye kanlı bir maceraya sürüklenmek isteniyor" dedi. 
     Recai Kutan, partisinin il başkanları toplantısında yaptığı konuşmada, Irak'a yapılacak olası bir müdahele ve ve Türkiye'nin buradaki rolü konusunda kaygılarını dile getirdi. New York Times Gazetesi'nin yazarlarından William Safire'nin, "Türkiye ile anlaştık. Türk tankları Irak'a girecek" şeklindeki sözlerine dikkat çeken Kutan, "Bu sözler karşısında Sayın Ecevit suskun. Türkiye gizliden gizliye kanlı bir macaraya sürüklenmek isteniyor. Sayın Ecevit'e ve hükümete çağrıda bulunuyorum. Bir an evvel Türkiye'nin bu maceraya girmeyeceğini ve Irak'ın toprak bütünlüğünü sonuna kadar savunacağımızı yüksek sesle açıklayın" dedi. 
     Kutan, uyum yasa tasarısıyla ilgili tartışmalara değinirken de, TCK 159 ve 312'inci maddelerin kapsamının genişletilmesi çabalarının altında Türkiye'yi köle haline getirme amacının yattığını savundu. Kutan, "Ülkenin zengin nesi varsa piyasasına, madenlerine göz dikenler için düşünce tehlikelidir. Onun için tehlike suçu düzenliyorlar. 
     Kurdukları köle düzeninin eleştirilmesini 312 ve 159 ile engellemek istiyorlar" diye konuştu. Kutan, bu maddelerde MHP'nin istediği düzenlemenin olması durumunda seçim isteyenlerin de kamu düzenini bozmak ve halkı kin ve nefrete sürüklemek suçlarından mahkeme önüne çıkarılacaklarını söyledi. 
     Recai Kutan, SP'nin Milli Görüş'ün partisi olduğunu, ülkenin geleceğinin de Milli Görüş'te olduğunu söyledi. 
     Kutan, üstü kapalı olarak AKP Genel Başkanı Tayyip Erdoğan'a da mesaj göndererek, "Biz değişmedik, değişmeyeceğiz ama değiştireceğiz. Biz dün de böyleydik, bugün de böyleyiz. 
     Kimseye diz çökmedik, çökmeyeceğiz" dedi. 
     






</TEXT>
</DOC>
