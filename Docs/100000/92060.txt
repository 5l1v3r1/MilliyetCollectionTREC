<DOC>
<DOCNO> 92060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/son/sontur14.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
"Sanatın içine tüküren" Melih Gökçek'e 4 milyar lira tazminat... 
</HEADLINE>
<TEXT>

     Ankara 3. Asliye Hukuk Mahkemesi, heykeltraş Mehmet Aksoy'un Altınpark'taki ''Periler Ülkesinde'' isimli eserini, ''Böyle sanatın içine tüküreyim, ahlaksızlığın adını sanat koymuşlar'' diyerek parçalatmak suretiyle kaldırtan Ankara Büyükşehir Belediye Başkanı Melih Gökçek ile Belediye Başkanlığı'nın tüzel kişiliğini, yasal faiziyle birlikte 4 milyar lira maddi tazminat ödemeye mahkum etti. 
     Aksoy'un avukatı Ünsal Piroğlu, Ankara 6. Asliye Hukuk Mahkemesi'nin, söz konusu davada, Büyükşehir Belediye Başkanı Gökçek ile Belediye Başkanlığı'nın tüzel kişiliğini, olay tarihinden itibaren uygulanacak yasal faizi ile 250'şer milyon lira manevi tazminat ödemeye mahkum ettiğini, ayrıca eserin eski haline getirilmesine karar verdiğini hatırlattı. 
     Bu kararı, ''maddi tazminat verilmediği ve hüküm özetinin ilan edilmediği'' gerekçesiyle temyiz ettiklerini ifade eden Piroğlu, Gökçek ve belediye avukatlarının ise ''kararın kendi lehlerine bozulması'' istemiyle Yargıtay'a başvurduklarını anımsattı. 
     Temyiz istemini görüşen Yargıtay 4. Hukuk Dairesi'nin, ''sanatçıya manevi tazminat yanında maddi tazminat da ödenmesi ve kararın ilan edilmesi'' görüşüyle yerel mahkemenin kararını bozduğunu belirten Piroğlu, davanın daha sonra, telif haklarına bakmakla görevli Ankara 3. Asliye Hukuk Mahkemesi'ne geldiğini anlattı. 
     Avukat Piroğlu, mahkemenin, Gökçek ile Büyükşehir Belediye Başkanlığı'nın tüzel kişiliğini, yasal faiziyle birlikte 4 milyar lira maddi tazminat ödemeye mahkum ettiğini ve kararın ilanına hükmettiğini kaydetti. 
     Piroğlu, 4 milyar liralık tazminat miktarının, davanın açıldığı 1994 yılından bu yana uygulanacak yasal faiziyle birlikte 20 milyar lirayı bulduğunu söyledi. 
     





</TEXT>
</DOC>
