<DOC>
<DOCNO> 53368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/21/yazar/kohen.html </URL>
<DATE> 2001/11/21/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Balkan dersi 
</HEADLINE>
<TEXT>

     BUGÜN gözlerimizi uzun süre şiddet ve gerginliğe sahne olan, ama şimdi barış ve huzur yolunda ileri adımlar atan bir bölgeye - Balkanlar'a - çevirelim. 
     Genellikle iyi haberler, kötü haberler kadar dikkatleri çekmediği için, son günlerde Makedonya'da ve Kosova'da meydana gelen olumlu gelişmeler fazla ilgi görmedi. 
     Daha birkaç ay öncesine kadar bu iki Balkan ülkesi kaosa sürüklenirken, uluslararası camianın odak noktası haline gelmişti. Ne var ki, hafta sonunda Üsküp'ten ve Priştina'dan gelen "hayırlı haberler"i gerçekten sevinçle karşılamamız gerek... 
     
     MAKEDONYA'daki anayasa değişikliği ve Kosova'daki parlamento seçimleri, şu önemli gerçeği ortaya koymuştur Balkanlar'da etnik ve dinsel kökenli şiddeti durdurmak, bölgenin mozaik yapısını yeniden canlandırmak ve barışı sağlamak pekala mümkündür. 
     Makedonya'da ve Kosova'da bu, bir yandan uluslararası camianın BM'nin ve NATO'nun müdahaleleri, öte yandan da uyuşmazlık halindeki tarafların liderlerinin sağduyusu sayesinde mümkün olmuştur. 
     "Balkan dersi" benzer sürtüşmelere sahne olan ülkeler için de bir ilham kaynağı olmalıdır. 
     
     BURADA birkaç satırla Balkanlar'dan gelen "hayırlı haberler"i özetleyelim. 
     MAKEDONYA'da bu yılın başlarında Arnavut militanlarının başkaldırması ile patlak veren çatışmalar 13 Ağustos'ta Makedon makamları ile Arnavutların Kosova Kurtuluş Ordusu arasındaki mutabakat sonucunda durdurulmuştu. Buna göre, 2 milyon nüfusun üçte birini oluşturan Arnavutlara geniş özerklik tanınacak ve mevcut Anayasa bu yönde değiştirilecekti. İşte geçen cumartesi bu gerçekleşti. Makedonya'yı "Makedon halkı" ile "Arnavut halkı"ndan oluşan bir Cumhuriyet olarak tanımlayan yeni Anayasa Meclis'te onaylandı. Bu bağlamda Arnavutçanın serbestçe kullanımı, Arnavut kökenli vatandaşların polis ve diğer kurumlarda daha faal biçimde yer alması sağlanacak. Bu arada Arnavut militanlarının silahları teslim ettiği ve gerilla örgütünün kendi liderinin emri ile dağıldığını da hatırlatalım... 
     KOSOVA'da pazar günü yapılan parlamento seçimlerini Arnavut kökenli ılımlı politikacı İbrahim Rugova'nın Demokratik Birliği kazandı. Seçmenlerin daha radikal milliyetçi ve gerilla savaşını yürütmüş olan siyasi grupların yerine Rugova'nın partisini tercih etmesi, bir olgunluk ve barışa olan özlemin işareti sayılıyor. Gerçi Rugova'nın gönlünde yatan, Kosova'nın tam bağımsızlığa kavuşmasıdır. Ancak BM'nin kararı, Kosova'nın özel şartları ve uluslararası konjonktür, buna - en azından şu anda - imkan vermiyor. Kosova daha üç yıl, Yugoslavya devletinin içindeki özerk bir bölge olarak, kendi geçici yönetimi ile siyasal yaşamını sürdürecek. Kosova'nın şimdi halkın çeşitli kesimlerini temsil eden demokratik bir parlamentosu var. Herhalde bir koalisyon hükümeti kurulacak. Ve büyük olasılıkla Rugova Kosova başkanı seçilecek. 
     
     BU gelişmeler Türkiye'yi de çok yakından ilgilendiriyor. 
     Balkanlar'da huzur ve istikrarın kurulması, Türkiye'nin de büyük arzusudur. Bu yönde Türk diplomasisi de, diğer ülkelerle birlikte yoğun çaba harcamıştır. Ankara'nın bu sonuçtan memnunluk duyması doğaldır. 
     Bu sevinci artıran diğer bir husus da, Makedonya'daki Anayasa değişikliğinin ve Kosova'daki seçimlerin bu ülkelerde yaşayan Türklerin statüsünü ve durumunu pekiştirmiş olmasıdır. Yani Türkler de, "Balkan mozaiği"nde artık belirgin şekilde yerlerini alabiliyorlar... 
     
     







Yılmaz'ı dinlerken 


Nefes gücü... 


Yardım... 


Yılmaz neyin hazırlığı içinde .. 


Hayali de güzel 


Televizyonlarda kaliteyi düşüren kim 


Krizin birinci yıl dönümü 


"Haydi Türkiyem İleri " n'oldu 


Balkan dersi 


Mesut Yılmaz rol çalıyor 


Yeni yol arkadaşı aranıyor 


Dalkavukluk ve siyaset 


Parayı veririm, hakaret ederim 


Fazıl Say’ın piyanosunda Vehbi Koç 


Büyük şaka Kitlesel Zeka şenliği 


Önemli olan gelecek kasım 


</TEXT>
</DOC>
