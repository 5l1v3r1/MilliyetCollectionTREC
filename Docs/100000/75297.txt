<DOC>
<DOCNO> 75297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/29/son/sondun35.html </URL>
<DATE> 2002/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Dakika dakika İsrail operasyonu 
</HEADLINE>
<TEXT>

     İsrail tanklarının sabaha karşı büyük birlik halinde Batı Şeria'nın Ramallah kentine yeniden girmesi ve Filistin Devlet Başkanı Yaser Arafat'ın 3,5 aydır mahsur kaldığı büroya üç metre yakından dayanmasından sonra durum çok tehlikeli boyut kazandı. 
     Arafat'ın üst düzey yardımcılarıyla birlikte çalışma makamında olduğu sırada düzenlenen son İsrail operasyonu üzerine, Devlet Bakanı Şükrü Sina Gürel, Türkiye'nin iki tarafı da akıl yoluna çağırdığını belirtti ve özellikle İsrail'in pek çok kavramını yeniden gözden geçirmesi gerektiğini söyledi. 
     Gelişmelerin ''çığırından ve denetimden çıktığını'' belirten Gürel, ''İki tarafı da biz akıl yoluna çağırıyoruz. Özellikle İsrail'in akılcı, ileriye dönük, yapıcı tutumlar sergileyebilmesi için pek çok kavramını, inandığı kavramları ve algılamalarını yeniden gözden geçirmesi gerekir'' dedi. 
     Dışişleri Bakanlığı, İsrail-Filistin topraklarındaki vahim gelişmelerle ilgili olarak, terör ve şiddetin barışa ulaşmada bir araç olamayacağını vurgularken, tarafların terör odaklarının arzuladıkları şiddet girdabına kendilerini kaptırmamaları gerektiğini bildirdi. 
     Bakanlığın açıklamasında şöyle denildi 
     ''Türkiye, terörün ve şiddetin barışa ulaşmada bir araç olamayacağını, tersine meşru özlemlere zarar verdiğini kuvvetle vurgulayagelmiştir. Taraflar, terör odaklarının en fazla arzuladıkları şiddet girdabına kendilerini kaptırmamalıdır.'' İsrail ordusu, Ramallah'ta ''askeri faaliyetin'', İsrail'e yönelik son iki gündeki terör saldırıları üzerine düzenlendiğini belirtti. 
     Rusya, Avrupa Birliği, Çin, durumdan son derece endişeli olduğunu bildirdi. AB Savunma-Dış Politika Yüksek Temsilcisi Javier Solana, derhal Arafat ile İsrail Dışişleri Bakanı Şimon Peres'i telefonla aradı. 
     
     Buldozeler karargah duvarını deldi 
     İsrail tankları desteğindeki zırhlı buldozerleri, Arafat'ın Ramallah kararganın duvarını deldi. Filistin Özerk Yönetimi'nin FÖY 
     Ramallah'taki resmi binalarından biri İsrail ordusunun eline geçti. 
     İsrail Başbakanı Ariel Şaron, Filistin lideri Yaser Arafat'ı resmen ''düşman'' ilan etti. Şaron, tüm gece süren kabine toplantısından sonra düzenlediği basın toplantısında, Arafat'ın ''düşman'' olduğunu söyleyerek, İsrail'in Filistin liderini tecrit edeceğini ifade etti. 
     İsrail Başbakanı, Filistinlilere karşı ''geniş çaplı eyleme'' geçeceklerini, ülkesinin Filistin Yönetimi'nin ''tüm topraklarında'' peşinde olacağını belirtti. Savunma Bakanı Binyamin Ben Eliezer de Arafat'ın karargahının bulunduğu Ramallah'ı ''terörün başkenti'' ilan etti. 
     Şaron, Netanya'da önceki gün düzenlenen, 21 kişinin öldüğü son intihar saldırısıyla son operasyona giriştiklerini duyurdu. 
     Şaron, tüm bunların İsrail'in barışa uzandığı bir dönemde olduğunu vurgulayarak, ''İsrail ateşkes için her şeyi yapmaya hazırdı. Ancak bunun karşılığında sadece terör ve daha çok terörle karşılaştı'' diye konuştu. 
     ''Arafat düşmanımızdır ve bu aşamada tecrit edilecektir'' diyen İsrail Başbakanı, İsrail güçlerinin, şu anda Arafat'ın karargahında olduğunu ve Filistin yönetiminin ''tüm topraklarında'' peşinde olacaklarını bildirdi. 
     
     "Savaş ilanı" 
     Filistin yönetimi, İsrail Başbakanı Ariel Şaron'un bu sabahki açıklamasını ''savaş ilanı'' olarak değerlendirdi. 
     Arafat'ın danışmanı Nebil Ebu Rudeyna, CNN'e verdiği demeçte, ''Şaron'un sözleri, Filistin halkına açıkça savaş ilanıdır'' dedi. 
     Rudeyna, bu demeci Ramallah'ta İsrail tanklarının kuşatması altındaki Filistin genel karargahından verdi. 
     
     Arafat "Şaron terörizmin merkezi" 
     Şaron'un ''esas terör merkezi olduğunu'' belirten Arafat, İsrail saldırısında ''şehit olmaya hazır olduğunu'' bildirdi. 
     Filistin Planlama-Uluslararası İşbirliği Bakanı Nebil Şaat, eski gerilla lideri Arafat'ın hiçbir zaman ölümden korkmadığını ve her an ölmeye hazır bir asker, devlet adamı olduğunu hatırlattı. 
     Ramallah karargahında, Arafat'ın 3 katlı bürosunun yanı sıra çeşitli binalar bulunuyor. Arafat, İsrail'in seyahat yasağı getirmesinden beri yaklaşık 4 aydır burada yatıp-kalkıyor ve çalışıyor. 
     
     Netzarim'deki saldırı 
     Aşırı dinci İslami Cihad örgütünün silahlı kanadı Kudüs Tugayları, bu sabah Gazze Şeridi'ndeki Netzarim'de 2 İsrailli'nin öldürülmesini üstlendi. 
     Çarşamba gecesi Tel Aviv'in kuzeyindeki Netanya'da düzenlenen intihar saldırısında ölenlerin sayısının 22'ye yükseldiği bildirildi. 
     Yine bugün Kudüs'ün Musevi mahallesinde düzenlenen intihar saldırısında Filistinli ölüm komandosu dahil 4 kişi hayatını kaybetti. 
     
     Arap Birliği'nden BM'ye çağrı 
     Arap Birliği'nin dün Beyrut'ta biten zirvesinin dönem başkanı Lübnan, BM Güvenlik Konseyi, ABD, Rusya ve AB'yi, Filistin lideri Yaser Arafat'ın Ramallah'taki karargahına yönelik İsrail saldırganlığını durdurmak için müdahale etmeye çağırdı. 
     Lübnan Dışişleri Bakanlığı'ndan yayımlanan bildiride, ''Barbar saldırıyı kınayan Arap zirvesi başkanlığı, BM Güvenlik Konseyi, ABD, Rusya, AB ve Arap barış girişimine destek veren tüm tarafları, İsrail'i durdurmak için derhal harekete çağırmaktadır'' denildi. 
     Beyrut'ta Çarşamba ve Perşembe günleri toplanan Arap zirvesi, Suudi Arabistan'ın İsrail'le barış planı girişimini kabul etmiş, İsrail bunu reddetmişti. 
     
     Filistin yönetiminin direniş çağrısı 
     Filistin Özerk Yönetimi FÖY , Filistin lideri Yaser Arafat'ın Ramallah'taki karargahına yönelik İsrail saldırganlığına karşı Filistinlileri direnişe çağırdı. 
     FÖY açıklamasında, ''Filistin Yönetimi, Filistin halkının oğullarına, saflarını sıklaştırarak İsrail işgali ve saldırısına karşı var gücüyle, kesintisiz karşı koyma çağrısında bulunuyor'' denildi. 
     İsrail askerlerinin Arafat'ın Ramallah'taki karargahını kuşatarak içeri girmesi sırasında çıkan çatışmalarda, 5 Filistinli ve 1 İsrail askeri öldü. 
     
     Karargah tarandı 
     Arafat'ın karargahı, İsrail askerlerince ağır makineli silahlarla tarandı. Arafat'ın karargah içinde sıkıştığı bildirildi. 
     Associated Press ajansı da, Yaser Arafat'ın bürosunun ağır tank ateşi altında olduğunu duyurdu. 
     Arafat'ın yardımcıları, durumun son derece tehlikeli olduğunu, Arafat'ın bodrum katında, penceresi bulunmayan bir odada bulunduğunu ve yaralanmadığını belirtti. Ancak yetkililer, ''hayati tehlike bulunduğunu'' vurguladılar. 
     

     
</TEXT>
</DOC>
