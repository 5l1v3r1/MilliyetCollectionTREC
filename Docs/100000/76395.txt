<DOC>
<DOCNO> 76395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/son/sondun37.html </URL>
<DATE> 2002/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Nativitas'daki çatışmalarda kilisenin zangocu öldürüldü 
</HEADLINE>
<TEXT>

     İsrail askerlerinin kuşatması altında bulunan Beytüllahim'deki Nativitas Kilisesi'nin Filistinli zangocun İsrail askerlerinin ateşi sonucu öldürüldüğü bildirildi. 
     Filistinli kaynaklar, 43 yaşındaki kilise çalışanı Samir İbrahim Salman'ın cesedinin kilise yakınındaki bir sokakta bulunduğunu belirttiler. 
     
     Dünyada gösteriler 
     İsrail'in Filistin topraklarında sürdürdüğü operasyonlar dünya genelinde tepki çekmeye devam ediyor. 
     Suriye'nin başkenti Şam'da onbinlerce kişi İsrail karşıtı gösteriye katıldı. 
     Bir hafta içinde yapılan ikinci büyük gösteriye katılanlar, İsrail karşıtı slogan attılar ve ''Ayaklanma Arap ülkelerinin onurudur'', ''İntifada'nın sürmesi kurtuluş için tek kavgadır'' yazılı pankartlar taşıdılar. 
     Başkentte yaşayan Filistinliler, üniversite öğrencileri ve kamu görevlilerinin katıldığı gösteride yürüyen polisler de ''Bize silah verin ve kapıları bize açın'' diye slogan attılar. 
     El Tavra gazetesinde bugün çıkan yorumda da, '' İsrail Başbakanı Ariel Şaron, Araplara bölgeyi toptan çatışmaya sürükleyebilecek bir savaş ilan ederek ülkesindeki iç krizi ihraç etmeye çalışmakla'' suçlandı. 
     Çek Cumhuriyeti'nin başkenti Prag'da, Çek Arap toplumu mensubu 200 kadar kişinin yaptığı gösteride de ''İşgali Durdurun'' sloganları atıldı, bağımsız Filistin devleti çağrısı yapıldı. 
     Filistinlilere destek gösterilerinin gündelik olay haline geldiği Fas'ın başkenti Rabat'ta da 150 kadar yazar ve sanatçı, ''ABD'nin desteğiyle'' Filistin topraklarında yürütülen İsrail askeri operasyonlarını kınadı. 
     5. Muhammed Ulusal Tiyatrosu Genel Müdürü Cemaleddin Dihissi, 
     ''İsrail Başbakanı Ariel Şaron'un uluslararası kararlara saygı göstermesi ve İsrail halkının Filistin halkıyla barış ve uyum içinde yaşamak istediği yolunda hükümetine baskı yapmayı gerektiğini'' bildirdi. 
     AB Dönem Başkanı İspanya'nın Başbakanı Jose Maria Aznar da basına yaptığı açıklamada, Başbakan Şaron'un Filistin lideri Yaser Arafat'ı tamamen tecrit etme kararının bir hata olduğunu söyledi. 
     Aznar, AB'nin tüm çabalarının çıkışsız bir durumdan çıkışlı bir duruma geçilmesinin sağlanması olduğunu belirtti. 
     






</TEXT>
</DOC>
