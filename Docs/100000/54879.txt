<DOC>
<DOCNO> 54879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/30/son/sondun09.html </URL>
<DATE> 2001/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair'in popülaritesi Thatcher'den yüksek 
</HEADLINE>
<TEXT>

     MORI Araştırma Kurumu'nun yaptığı araştırma, İngiltere'de halkın Başbakan Tony Blair'e bir ''savaş dönemi başbakanı'' olarak, bir başka savaş dönemi başbakanı Barones Margaret Thatcher'den çok destek verdiğini ortaya koydu. 
     MORI'nin kamuoyu yoklaması, terörizme karşı verilen mücadelede saf tutuşu sayesinde Blair'in popülaritesinin, Falkland savaşının efsanevi kadın başbakanı Margaret Thatcher'ı bile geride bıraktığına işaret ederken, halkın yüzde 64'ünün Başbakan Blair'in yönetim biçimi ve kararlarını desteklediğini kanıtladı. 
     Ankete göre, Blair'in popülarite puanı artı 36 olarak hesaplandı. 
     Falkland savaşının en yoğun döneminde Thatcher'e verilen halk desteğinin ise ancak artı 23'e ulaşabildiği kaydediliyor. 
     The Times gazetesinde yer alan araştırmaya göre, kişisel imajını Nisan ayından bu yana güçlendiren Blair için savaş koşulları da yükselişe ivme kazandıran bir unsur oldu. Blair, halkın gözünde ''muktedir bir lider olma vasfını'' da 8 ayda, yüzde 33'lerden yüzde 51'lere yükseltti. 
     Blair'in özellikle ''kriz yöneticisi'' olduğuna inanan İngilizlerin oranı da yüzde 15'ten yüzde 44'e çıktı. 
     MORI'nin The Times için yaptığı araştırmaya göre, İngilizlerin Kasım başından bu yana Afganistan'a yönelik askeri harekata desteği de 5 puan artarak yüzde 70'e yükseldi. 
     Ayrıca, İngiliz halkının 3'te 2'si, Blair ve Bush'un dünyanın daha güvenli ve yaşanabilir bir yer olması için el ele verip çalıştıklarını düşünüyor. 
     MORI, bu araştırmanın 22-27 Kasım'da 1032 yetişkinle yüz yüze anket yöntemiyle yapıldığını bildirdi. 
     






</TEXT>
</DOC>
