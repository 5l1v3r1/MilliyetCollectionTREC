<DOC>
<DOCNO> 51937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/12/son/sontur17.html </URL>
<DATE> 2001/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Erkan Mumcu "Devlet tümüyle vatandaşın hizmetkarı olacak" 
</HEADLINE>
<TEXT>

     ANAP Genel Başkan Yardımcısı Erkan Mumcu, yeniden yapılanmanın devleti vatandaşın hizmetkarı yapmak olması gerektiğini belirterek, ''devlet tümüyle vatandaşın hizmetkarı olacaktır, vatandaşın hizmetkarı olmayı içine sindirecektir'' dedi. 
     ANAP Genel Başkan yardımcıları Türkiye Ziraat Odaları Birliği TZOB Başkanı Faruk Yücel'i ziyaret ettiler. 
     Ziyaretin basına açık bölümünde konuşan TZOB Başkanı Yücel, yaptığı incelemede en çok geliri Sağlık Bakanlığı'nın sağladığını belirterek, ''sağlık için gelen hastayı soyuyoruz'' dedi. 
     Yücel, şunları söyledi 
     ''İbretle izliyorum. Trabzon hastanesinde eski başhekim 100 milyar lira vakfa gelir toplamış, sonraki 200 milyar lira toplamış. Bakan diyor ki, 200 milyar lira toplayan daha iyi . Yahu o daha fazla soymuş. O gelince hastalıkta iyileşme oranı budur, bu gelince oran daha yüksektir demiyor. Doktorları daha fazla çalıştırıyoruz 
     demiyor. Bu hastadan daha fazla para soydu diyor. Herşey maddiyat olmuş. Sistemler önemli değil. Devletin yumruğu dışında insani faktör önemli.'' Köy Hizmetleri Genel Müdürlüğü'nün israf haline geldiğini öne süren Yücel, artık yerelleşmesi gerektiğini belirterek, ''köye hizmet götürme birliklerine devredilmesi lazım'' dedi. Bu esnada ANAP Genel Başkanı Yardımcısı Erkan Mumcu, bunun işçiyle köylü arasında bir mesele olarak addedilmesinin haksızlık olduğunu belirterek, TZOB'un kendi düşüncelerine katılmasından duyduğu mutluluğu dile getirdi. Mumcu, şöyle dedi ''Dediğimiz şey şu Kaynağı yerinde kullanalım. Nasıl kullanılacağına yerindeki otorite karar versin ve verimli kullanalım. Artık cari harcamaları, toplam bütçesinin dörtte üçünü de aşan bir kurum yerine, bütün kararları Ankara'da köyü hiç görmeyen adamlar tarafından verilen bir kurum yerine, kaynağı yerinde kullanılan, vatandaşın arzusuna, denetimine tabi bir sistem kuralım.'' Yeniden yapılanmanın devleti vatandaşın hizmetkarı yapmak olması gerektiğini vurgulayan Mumcu, ''devlet tümüyle vatandaşın hizmetkarı olacaktır, vatandaşın hizmetkarı olmayı içine sindirecektir'' dedi. Çözüm önerilerinin TZOB camiasından karşılık bulmasının kendilerini memnun ettiğini ifade eden Mumcu, sözlerini ''kaldı ki sizden gelen taleplerle biz bunları böyle bir formül haline getirdik. Ama bugün bu artık ANAP'ın malı olsun istemiyoruz. Bu Türkiye'nin malı olmalı. Bu Türkiye'nin çözümüdür, Türkiye buna sahip çıksın diyoruz'' diye tamamladı. 
     
     Sorular... 
     Daha sonra gazetecilerin sorularını yanıtlayan ANAP Genel Başkan Yardımcısı Erkan Mumcu, Türkiye'nin sorunlarını doğru teşhis edip, iyi niyetli yapıcı çözümler ortaya koyan bir girişimde bulunduklarını, bunun çözüm değeriyle tartışılmasını, gerçek çözüm değeri varsa uygulanması, yoksa bunun ifade edilmesi ve çözümün ne olacağının söylenmesi gerektiğini söyledi. 
     Bugüne kadarki toplum ve siyasi partilerle kurdukları temaslarda ortaya koydukları çözümlerin çözüm değerini tartışan en küçük bir itiraz olmadığını ve hiçkimsenin ''bunlar Türkiye'yi kurtarabilecek reçete deyildir'' demediğini anlatan Mumcu, çözüm raporunun kutsal bir metin olmadığını, tartışılması gerektiğini kaydetti. 
     
     Özür mü dileyelim 
     Problemler vatandaşların hayatını tahammül edilemez ızdıraplarla karşı karşıya getirdiğine işaret eden Mumcu, şöyle dedi 
     ''Bir siyasi parti çözüme katkıda bulundu diye eleştirilmek yerine bu çözümün zenginleştirilmesi suretiyle desteklenmesi icap eder. Yani özür mü dileyelim... Çözüm için bir yaklaşım ortaya getirdik, bakın Türkiye'nin problemlerinin bu olduğunu, bunların şu şekilde çözülebileceğini düşünüyoruz dedik diye özür mü dileyelim Bizden bu bekleniyorsa bunu yapmayacağız.'' Kimseyi birikmiş sorunlardan dolayı suçlamak istemediklerini, ancak meselenin Türkiye için ortak çözümler üretilmesini istediklerini vurgulayan ''MHP doğru tespit mi yapamıyor '' sorusu üzerine de, ''henüz siyasi partiler düzeyinde diyalogları tamamlamış değiliz. 
     Bunlardan son derece olumlu sonuçlar bekliyoruz. Sayın Bahçeli raporda yazılı hususların önemli bir kısmının hükümette görüşülüp kabul gören şeyler olduğunu söylediler. Bu beyandan hükümetin bir ortağının daha bu çözümleri benimsediği anlaşılıyor ki bunu da memnuniyetle karşılıyoruz'' diye konuştu. 
     






</TEXT>
</DOC>
