<DOC>
<DOCNO> 56859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/12/son/sontur01.html </URL>
<DATE> 2001/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Deniz Baykal, ''Bumerang Cehennemi'' filmini çok beğendi 
</HEADLINE>
<TEXT>

     ''Deli Yürek Bumerang Cehennemi'' filminin Ankara Galası Metropol Sineması'nda yapıldı. 
     Galaya katılan CHP Genel Başkanı Deniz Baykal, gösterimin ardından gazetecilerin sorularını yanıtladı. 
     Türkiye'de uzun dönem, binlerce insan arasında sıcak çatışma yaşandığını kaydeden Baykal, bu süreçte yaşanan dramatik olayların, sinema filmine konu olmasını çok doğal karşıladığını söyledi. 
     Baykal, ''Yaşananlar, sinema çalışması için çok uygun bir ortam oluşturuyor, bunu çok iyi değerlendirmişler, çok iyi bir kadro, etkileyici bir çalışma. Dinamik, hareketli ve toplumun o döneme olan ilgisini ayakta tutan, gerilim düzeyi yüksek, başarılı bir çalışma'' diye konuştu. 
     Bir gazetecinin ''Film boyunca sık bık buradaki problemlerin çözülemeyeceği yolunda mesajlar veriliyor. Siz bir siyasi parti lideri olarak buradaki problemin çözülemeyeceğine inanıyor musunuz '' şeklindeki sorusuna Baykal, uzun dönem sıcak çatışma içinde yaşayan insanların umutsuzluğa kapılabileceğini, ancak Türkiye'nin sorunların çözümü yönünde somut adımlar attığını kaydetti. 
     ''Bu olayları aşabiliriz. Türkiye aştı, aşma doğrultusunda çok önemli bir ilerleme sağlandı'' diyen Baykal, filmde bir iç muhasebe yapıldığını, olayların insanların ruh hali ekseninin çok başarılı yansıtıldığını ifade etti. 
     Baykal, filmin toplumun verdiği büyük mücadeleye de saygı duyduğuna işaret ederek, ''Demek ki iyi bir film yapmak için toplumumuzu, tarihimizi, kendimizi suçlamak zorunda değiliz. 
     Verdiğimiz saygın mücadeleyi, birbirimize hatırlatarak, güzel filmler yapabileceğimizi de gösteriyor'' diye konuştu. 
     Deniz Baykal, ''Filmde Hizbullah terör örgütüyle ilgili diğer terör bağlantılarını nasıl buldunuz, sizce gerçekleri yansıtıyor mu '' sorusu üzerine de bunların gerçekliği kanıtlanmamış, tartışmalı konular olduğunu belirtti. Baykal, ''Bu bir film, dokümanter bir çalışma değil, belgesel değil, bir gazetecilik çalışması değil, bir sanat çalışması. Belli bir yorumla yola çıkılmış, bu yorum tartışılır. 
     Ama önemli değil, iyi niyetle ortaya koyulmuş sıcak sevimli bir çalışma'' ifadelerini kullandı. 
     Baykal, başka bir soru üzerine, Kenan İmirzalıoğlu'nu da ilk kez izlediğini belirterek, oyuncuyu çok başarılı bulduğunu ve sinema dünyasında kalıcı olacağına inandığını söyledi. 
     
     "Terör bumerangtır" 

     Film gösterimi sonrasında yönetmen Osman Sınav, senarist Naci Şaşmaz ve oyuncular Kenan İmirzalıoğlu ile Melda Bekcan da gazetecilerin sorularını yanıtladılar. 
     Sınav, bir gazetecinin ''filmin adını Amerikanvari bulduğunu belirterek neden bu ismi seçtiğini'' sorması üzerine, yapıtın temelinde ''terör bir bumerangtır, bir gün mutlaka fırlatana döner'' fikrini işlediklerini anlattı. Bumerang isminin her dilde aynı anlama geldiğine işaret eden Sınav, bu yolla terörün uluslararası boyutuna da dikkati çekmek istediklerini kaydetti. 
     Senarist Şaşmaz da ''filmde, Gaffar Okkan cinayetinin işlenmesinin popülist bir yaklaşım olup olmadığı'' sorusuna, konuyu ele almalarındaki amacın ilgi çekmekten öte yaşananların unutulmamasını sağlamak olduğunu ifade etti. 
     Oyuncu İmirzalıoğlu da bu çalışmanın, rol aldığı ilk sinema filmi olduğunu belirterek, seyircilere yorumlarını sorması üzerine salondan büyük alkış aldı. Daha sonra İmirzalıoğlu hayranlarıyla fotoğraf çektirerek, imza dağıttı. 
     Galaya ayrıca Yenimahalle Belediye Başkanı Tuncay Alemdaroğlu ile Keçiören Belediye Başkanı Turgut Altınok da katıldılar. 
     






</TEXT>
</DOC>
