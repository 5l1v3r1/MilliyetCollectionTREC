<DOC>
<DOCNO> 50609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/04/son/sontur18.html </URL>
<DATE> 2001/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Saadet Partisi Kemal Derviş ile ilgili gensoru vermeye hazırlanıyor 
</HEADLINE>
<TEXT>

     Saadet Partisi SP Grup Başkanvekili Veysel Candan, Devlet Bakanı Kemal Derviş ile ilgili gensoru önergesini önümüzdeki hafta içinde vereceklerini bildirdi. 
     Candan, partisinin Konya il teşkilatında düzenlediği basın toplantısında, hükümeti eleştirerek, ''Bu hükümet beceriksiz, bereketsiz ve basiretsizliği ile 3-B'yi oynuyor. Bu hükümet mutlaka parlamentoya erken seçim kararını getirmeli veya hemen istifa etmelidir'' dedi. 
     Türkiye'nin içeride ve dışarıda sorunlarla karşı karşıya olduğunu da ifade eden Candan, şunları söyledi 
     ''Bütün ekonomik kuralları yıkan bu hükümet şimdi zamlarla bunu çözmeye çalışıyor. Hükümet ekonomi batağına batmıştır. Kemal Derviş de misyonunu tamamlamıştır. Sayın Derviş'in ekonomiyi bilmediği, ancak iyi bir dış borç tahsilatçısı olduğu belli. Önümüzdeki hafta içinde Kemal Derviş ile ilgili gensoru vereceğiz.'' Amerika ve Birleşmiş Milletler'in, Afganistan'a yaptığı operasyonunu ''Terör olayı'' olarak değerlendiren Candan, ''Burada masum insanlar ve çocuklar katledilmektedir. Bu nedenle Afganistan'a asker göndermemeliyiz. Hükümetin yurtdışına asker gönderilmesi kararını Anayasa Mahkemesi'ne götürmek için gereken imzayı tamamladık. 
     Önümüzdeki günlerde başvurumuzu yapacağız. Umarım ki, Anayasa Mahkemesi kısa sürede bunu sonuçlandırır'' dedi. 
     Kuzey Kıbrıs Türk Cumhuriyeti'ne KKTC yapılacak saldırının Türkiye'ye yapılmış sayılacağını da kaydeden Candan, sözlerini şöyle tamamladı 
     ''KKTC bağımsız bir devlettir. Eğer, Kuzey Kıbrıs AB'ye girerse, KKTC'de Türkiye ile bütünleşir. Bu anlamda hükümetin bazı bilgileri gizlediği ve ABD ile kirli ilişkiler içinde olduğunu düşünüyoruz. 
     AB'den vazgeçeriz ama Kıbrıs'tan vazgeçmeyiz.'' 
     






</TEXT>
</DOC>
