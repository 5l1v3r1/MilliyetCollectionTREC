<DOC>
<DOCNO> 92670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/son/sonspo01.html </URL>
<DATE> 2002/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Euro 2008 adaylığında Yunanistan - Türkiye ortaklığının artıları... 
</HEADLINE>
<TEXT>

     Türkiye ile Yunanistan'ın ortaklaşa düzenlemek için aday olduğu 2008'deki 13. Avrupa Futbol Şampiyonası finalleri için UEFA'ya sunulan dosyada her iki ülkenin ortak adaylığının nedenleri ve Türkiye-Yunanistan ortaklığının öncelikli olarak neden tercih edilmesinin gerekliliği anlatıldı. 
     UEFA'nın, İsviçre'nin Nyon kentinde bulunan merkezinde yapılan toplantıya, Türkiye-Yunanistan ortak adaylığı konusundaki resmi başvuruyu yapan heyette Vassilis Gagatsis, Aristeidis Stathopoulos, Theodoros Theodoridis, Sami Çölgeçen ve Alexis Dedes bulunurken, proje müdürü Alexis Dedes, kısa bir tanıtım konuşması yaptı. 
     
     NEDEN BİZ 
     2008 Avrupa Futbol Şampiyonası organizasyonunun Türkiye ile Yunanistan ortaklığına verilmesinin, barış içinde yaşayan 2 komşu ülkenin düşünün bir gerçeklik olduğunu göstermesi açısından önemli olduğu belirtilen sunumda, şu görüşlere yer verildi 
     ''Yunanistan ve Türkiye'ye, birlikte deprem denilen ortak bir trajedi, bir geçmiş paylaşan ve bir gelecek paylaşacak olan 2 ulusa ve 2 hükümete Yunanistan ve Türkiye'nin barış içinde yaşayan 2 komşu olmaları düşünün bir gerçeklik olduğunu gösterdi. Bu ortak adaylıkla, futbola olan sevgimizi, tutkumuzu ve hevesimizi Avrupa'nın geri kalanı ve tüm dünyayla paylaşmaya hazırız. Güneydoğu Avrupa'nın büyük bir futbol etkinliğine ev sahibi yapmasının zamanı geldi. Balkanlar'da futbolun keyfini yaşamanın zamanı geldi. Bir numaralı sporları futbol olan 2 ülke uluslarının ülkelerinde bu büyük etkinliğe yalnızca ev sahipliği yapmak değil, aynı zamanda bu harika atmosferi ülkelerinde yaşamalarının zamanı geldi. Doğu ile Batı'nın eşsiz karışımının keyfini almanın zamanı geldi ve ayrıca ülkelerimizi ziyaret eden milyonlarca Avrupalı turiste böylesi özel bir hediye vermenin zamanı geldi. 
     Futbol yalnızca 22 oyuncu ve 3 hakemle yapılan bir spor değildir. Futbol dünyamızda gücü henüz tahmin edilemeyen büyük bir toplumsal etkinliktir. Futbolda renk, ırk, cinsiyet, din, politika yoktur. Futbol barış ve uluslar arasındaki anlayış için en büyük yatırımdır. 
     
     2 ÜLKE HÜKÜMETİNİN DESTEĞİ TAM 
     Hükümet desteği bizim yalnızca teklif dosyamızda yazılı olan bir kavram değildir. Bu ortak adaylık her iki hükümetin ortak isteğiyle başlamıştır. En başından beri, başta dışişleri ve spor bakanlıkları olmak üzere bu ortak adaylık her iki hükümetin tam desteğini sürekli arkasında hissetmiştir ve hissetmeye devam edecektir. Buna ek olarak, her iki ülkede yapmış olduğumuz anketler ve sitemize gelen e-postalar sonucunda iki ulusun da, tam desteğinin arkamızda olduğunu açıkça görmekteyiz.'' 
     
     YENİ STATLAR YAPILACAK 
     Şampiyonanın başarısı için en önemli konunun statlar olduğu vurgulanan sunumda, Yunanistan'ın Atina, Selanik, Patra ve İraklio kentlerinde statların her türlü yenilenme ve inşaa çalışmalarının, 2004 Atina Olimpiyatları'na ev sahipliği yapılacak olması nedeniyle Aralık 2003'de tamamlanacağı ifade edilirken, Olimpiyatlardan sonra Atina Olimpiyat Stadı dışındakilere, Euro-2008'e ev sahipliği için gerekli kapasiteye ulaştırmak için tribün ekleneceği bildirildi. 
     Sunumda, Türkiye'de statlar ilgili olarak şunları kaydedildi 
     ''İstanbul Atatürk Olimpiyat Stadı tamamlanmıştır. Antalya'ya yeni bir stat inşa edilecektir ve Türkiye'deki diğer 2 stat İzmir ve Ankara yenilenecektir. 2 ülkedeki toplam 8 stattaki oturma kapasitesi 398 bin 440'a ulaşacak ve toplam olarak 1 milyon 500 bin maç bileti satılacaktır. Tüm statların 150 milyon dolar civarında olması beklenen yenilenme ve inşa bedelleri, 2 ülke hükümetleri ve futbol federasyonları tarafından karşılanacaktır.'' 
     
     ULAŞIM SORUNU OLMAYACAK 
     Sunum dosyasında, 2 ülkenin ulaşım olanakları ise şöyle değerlendirildi 
     ''Limanlarımız, demiryollarımız, karayollarımız ve en önemlisi de yepyeni hava limanlarımız ile ulaşım konusunda hiçbir sorun yaşamayacağımıza eminiz. Hakemlerin sürekli olarak kaldıkları kentten maçların yapılacağı kentlere transferleri, tüm masraflarının 2 federasyon tarafından karşılanacağı özel uçaklarla yapılacaktır. Aynı zamanda her takımın bir kentten diğerine ulaşımları charter seferlerle yine tüm masrafları 2 federasyon tarafından karşılanacak biçimde organize edilecektir. 8 ev sahibi kentten 7'sinin liman kenti olduğu gerçeğiyle taraftarların ulaşımlarının her iki ülkenin sahip olduğu yeni ve modern hızlı feribotlarla sağlanması planlanmaktadır.'' 
     
     2 ÜLKE DE TURİZM CENNETİ 
     8 ev sahibi kentteki 450'nin üzerindeki 4 ve 5 yıldızlı oteller ve yıllık ortalama 25 milyon turist ağırlamadaki deneyimlerin 2 ülke için artı puan olduğu vurgulanan sunumda, güvenlikle ilgili olarak da, ''2004 Atina Olimpiyatları, Yunanistan'a iyi eğitimli ve deneyimli güvenlik güçlerine sahip olmak ve inanılmaz boyuttaki bir rakama ulaşacak olan katılımcıların güvenliğini sağlamak konusunda deneyim kazanmak için harika bir fırsat verecektir. Yunan ve Türk güvenlik güçleri, Euro 2008'de daha deneyimli ve daha iyi bir işbirliği içinde olmak için 2004 Olimpiyatları sırasında birlikte çalışma düşüncesi üzerinde anlaştı.'' 
     





</TEXT>
</DOC>
