<DOC>
<DOCNO> 86975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/30/son/sondun30.html </URL>
<DATE> 2002/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Air Holland Türkiye uçuşlarını arttıracak 
</HEADLINE>
<TEXT>

     Hollanda'nın charter uçak firmalarından Air Holland, yaz sezonunda Türkiye'ye uçuşlarını artıracağını açıkladı. 
     Air Holland hisselerinin büyük bölümünü kısa süre önce satın alarak şirketin en büyük ortağı haline gelen Belçika'nın özel havayolu şirketlerinden ''VG Airlines''ın Yönetim Kurulu Başkanı Tony Gram, Air Holland Yönetim Kurulu Başkanı Cees van Dormael ile Türk gazetecilere Amsterdam'da düzenlediği basın toplantısında, Air Holland'ın hedefinin, Türkiye pazarında bir numaraya yükselmek olduğunu söyledi. 
     Gram, bu hedefe ulaşabilmek için halen işbirliği içinde oldukları Komfor Tours şirketiyle ilişkilerini daha yoğun sürdüreceklerini bildirdi. 
     Belçikalı işadamı Gram, Air Holland'a ortak olmasıyla, şirketin gücünün 4 kat arttığını savundu ve yıl sonuna kadar filolarındaki uçak sayısını 11'e çıkaracaklarını belirtti. 
     Air Holland Yönetim Kurulu Başkanı Cees van Dormael ise Temmuz ayından itibaren Türkiye'ye 3 uçakla uçmaya başlayacaklarını, haftalık seferleri daha önce planlanan sayıya göre artıracaklarını ve gerektiğinde, VG Airlines'e ait A330 200 tipi 330 kişilik uçakları da Türkiye seferlerinde kullanılacaklarını anlattı. 
     Air Holland ile birlikte çalışan ve bu şirket ile Türkiye'ye yolcu taşımacılığı yapan Komfor Tours Yönetim Kurulu Başkanı Osman Çelik de, 21 Haziran'dan itibaren Amsterdam'dan 10, Rotterdam'dan ise 3 kente 
     uçuş başlatacaklarını ve haftalık sefer sayısını 27'den 32'ye çıkaracaklarını bildirdi. Çelik, sefer sayısının artırılmasıyla bu yıl için hedeflenen yolcu sayısının da 160 binden 180 bine yükseltildiğini belirtti. Çelik, Türkiye turizm pazarının kapasitesinin uçak şirketleri açısından çok yüksek olduğunu vurguladı ve sezon ortasında rekabet içindeki bazı firmaların ortaya attığı asılsız söylentilerin Türkiye'ye gidecek turistleri olumsuz etkilediğine dikkati çekti. 
     





</TEXT>
</DOC>
