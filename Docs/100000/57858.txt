<DOC>
<DOCNO> 57858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/19/siyaset/siy01.html </URL>
<DATE> 2001/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir elinde örgü bir elinde silah 
</HEADLINE>
<TEXT>

Onlar Meclis’in az sayıdaki kadın milletvekilleri. Konumları gereği yalnız başlarına gezmek, köyleri dolaşmak zorunda kalıyorlar. Kendilerini silah’ sayesinde güvende hissediyorlar 
     GÜNSELİ ÖNAL Ankara 

     TBMM’de az sayıdaki kadın milletvekili de erkekler gibi silahlanıyor. TBMM Genel Kurulu’nda Nazlı Ilıcak’a omuz atınca adı "amazon"a çıkan DSP İzmir Milletvekili Güler Aslan, "Erkeklerin yaptığı her şeyi, kadınlıktan ödün vermeden yaparım" diyor. 
     Aslan, çok hızlı örgü örüyor, çok güzel yemek yapıyor. En güzel pişirdiği yemekler etli yaprak sarma, kuru fasulye en iyi yaptığı tatlı da aşure. Aslan’ın erkeksi tarafı ise, çocukluğundan beri ayrılmaz parçası olan silahı. Asker babasının Erzurum’da yaşarlarken atış talimi yaptırdığı Aslan, "En büyük çocuktum. Benden sonraki erkek kardeşim 10 yaş küçük olduğundan daha çok beni eğitti. Zaten benim yeteneğim vardı. Onun silahıyla kırda atış talimi yapardık. Babam ölünce beylik tabancası bana kaldı" diyor. 
     
     Silahını yanından ayırmıyor 
     Aslında silahtan korktuğunu, "tehlikeli bir duruma hazırlık" amacıyla kırda atış talimlerini bir "hobi" olarak yaptığını belirten Aslan, uzun yola çıktığında silahını yanından ayırmıyor. 
     Kullanması gerektiğinde hedefi tutturmak konusunda her fırsatta nişancılığını deneyen Aslan, Smith Wesson marka bir tabanca almayı çok istemiş. Ancak çok pahalı olması nedeniyle Beretta marka tabanca almış. Babasının beylik tabancası da İzmir’deki evinde duruyor. 
     DYP Kayseri Milletvekili Sevgi Esen ata biniyor, stres atmak için de kurşun sıkıyor. Silah tutkunu olan Esen’in 7.65’lik Browning marka tabancası, Remington marka tüfeği dışında bir de kayınpederinden kalan domdom tüfeği var. Kentin dışındaki çiftlik evinin bahçesinde atış talimleri yapan Esen’in hedefleri ağaçtan düşen meyveler. Rahatlıkla 12’den vurduğunu söyleyen Esen, kışın evine kadar gelen kurtları havaya ateş açarak kaçırıyor. 
     
     Küçük silah istiyor 
     DSP İstanbul Milletvekili Perihan Yılmaz da, Esen gibi at biniyor, Smith Wesson marka tabancasıyla sık sık poligonda atış talimi yapıyor. Uçak yolculuklarında veya sevmediği insanların yanına giderken silahını da götüren Yılmaz, her zaman taşıyabilmek için küçük bir silah alacağını söylüyor. 
     MHP Çorum Milletvekili Melek Denli Karaca da, silah konusunda erkeklere parmak ısırtıyor. 
     Partisinin Kızılcahamam’daki toplantısına, beline silahını görülecek biçimde takıp giden Karaca’nın, birkaç erkek milletvekiliyle ormana giderek atış talimi yaptığı söylendi. 
     
Vardar’ın silahı kilitli kasada      DSP Bilecik Milletvekili Sebahat Vardar, ölen eşinden kendisine devrolan silah bulundurma ruhsatını milletvekili olunca "taşıma" ruhsatına çevirdi. Ancak görevlilerin silah kullanmasını öğretmek için ısrarına rağmen poligona gitmeyi hep reddetti. Bugüne değin hiç ateş etmeyen Vardar, Kırıkkale marka tabancasını evindeki kasanın, yalnızca kendisinin açabildiği kilitli çekmecesinde saklıyor. 
     DSP Ankara Milletvekili Ayşe Gürocak da, köyleri gezerken kendini güvende hissedebilmek içirn ruhsat başvurusunda bulundu. 
     



 SİYASET 













</TEXT>
</DOC>
