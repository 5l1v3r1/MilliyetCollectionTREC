<DOC>
<DOCNO> 78194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/13/son/sonspo03.html </URL>
<DATE> 2002/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbide sarı kart alarmı 
</HEADLINE>
<TEXT>

     Birinci Süper Futbol Ligi'nde Beşiktaş ile Fenerbahçe arasında 14 Nisan Pazar günü yapılacak derbi maç öncesinde iki takımda da adeta sarı kart alarmı verildi. 
     Ligde son 4 haftaya girerken, şampiyonluk mücadelesi veren iki takımda toplam 11 futbolcu sarı kart cezası sınırında bulunuyor. 
     İki takımın da şampiyonluk şansını sürdürmek için büyük önem verdikleri derbi maçta Fenerbahçe'den 7, Beşiktaş'ta ise 4 futbolcu, oynama şansı bulup da sarı kart görürse, bir sonraki hafta forma giyemeyecek. 
     
     FENERBAHÇE'DE KART UYARISI 
     Şampiyonluk iddiasını sürdürmek için Beşiktaş'ı yenmeyi hedefleyen Fenerbahçe'de sarı kart sınırında bulunan 7 futbolcu, derbide kart görmemeleri için teknik heyet tarafından uyarıldı. 
     Sarı-lacivertlilerde Revivo, Ogün, Johnson, Rüştü, Abdullah, Serhat ve Ceyhun gibi önemli oyuncuların 3'er sarı kartı bulunuyor. 
     Fenerbahçe'nin ceza sınırındaki 7 futbolcusu derbide sarı kart görürse, cezalı duruma düşecek ve 32. haftada Trabzonspor ile yapacakları maçta oynayamayacak. 
     
     BEŞİKTAŞ'TA 4 FUTBOLCU SINIRDA 
     Beşiktaş'ta da ligde son haftalara girilirken sarı kart cezası sınırında oyuncuların çokluğu sıkıntı yaratıyor. 
     Siyah-beyazlılarda 3'er sarı kartları bulunan Tümer, Tayfur, Ali Eren ve Erman, Fenerbahçe maçında da sarı kart görürlerse, 32. haftada deplasmanda yapacakları Gençlerbirliği maçında forma giyemeyecek. 
     





</TEXT>
</DOC>
