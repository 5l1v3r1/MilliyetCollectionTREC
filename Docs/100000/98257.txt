<DOC>
<DOCNO> 98257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/27/guncel/gun02.html </URL>
<DATE> 2002/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte 17 Kasım silahları 
</HEADLINE>
<TEXT>

Gözaltındaki MLSPB’linin ifadesi üzerine, Yunan terör örgütü 17 Kasım’ın Türkiye’ye gönderdiği 7 tabancanın seri numaraları tespit edildi. Silahlar, 1987’de Yunanistan’daki bir depodan çalınmış 
     TOLGA ŞARDAN Ankara 

     Yunanistan’da terör örgütü 17 Kasım’a yönelik operasyonda, Türk MLSPB Marksist Leninist Silahlı Propaganda Birliği adlı yasadışı sol örgütle bağlantının belirlenmesinin ardından, örgütün Türkiye’ye gönderdiği silahların seri numaraları tespit edildi. 
     MİT ve polisin 16 Kasım 1989’da İstanbul’da başlattığı "Enez" operasyonunda yakalanan MLSPB militanı Necati Kılıç’ın ifadesiyle silahların seri numaraları saptandı. Tutuklanan Kılıç’ın ifadesinin ardından yapılan operasyonda 7 tane 9 mm.lik Belçika Browning marka tabanca ele geçirildi. 
     
     Bir tanesi belirlenemedi 
     Tabancaların seri numaraları 271912, 275118, 275481, 275485, 275478 ve 265498 olarak belirlendi. Bir tabancanın seri numarası tespit edilemedi. Yunan makamları, 17 Kasım’ın MLSPB’ye verdiği eylem silahlarının 9 Ağustos 1987’de Yunanistan’daki Rafine silah deposundan çalındığını ortaya çıkardı. 
     
     Yeni tutuklama 
     Yunanistan’da 17 Kasım terör örgütünün kurucularından Nikos Papanastasiu adlı kişi dün yakalandı. 
     Televizyonlar, 50 yaşındaki Papanastasiu’nun bir dönem 17 Kasım’ın lideri Aleksandros Yiotopulos ve tetikçilerden Pavlos Serifis’in de kullandığı belirlenen "Nikitas" kod adını kullandığının anlaşıldığını belirtti. 
     Papanastasiu’nun 3 yıl öncesine kadar Atina’nın Omonya meydanında seramik eşya satan bir mağaza işlettiği belirtildi. Bu arada, Yunan basını, "Nikitas’ın" kod adı olmasının yanı sıra bu adı taşıyanın, örgüt içindeki görevine ilişkin bir unvan ya da rütbe olduğunun sanıldığını yazdı. 
     



 GÜNCEL 





















</TEXT>
</DOC>
