<DOC>
<DOCNO> 82593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/07/son/sondun20.html </URL>
<DATE> 2002/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarkan'ın Şımarık'ı Kiss Kiss adı ile İngiltere'de liste başı 
</HEADLINE>
<TEXT>

     Ünlü pop şarkıcısı Tarkan'ın seslendirdiği ''Şımarık'' adlı şarkıyı İngilizce sözlerle ''Kiss Kiss'' adıyla single yapan Avustralyalı Holly Valence, single'ın piyasaya çıkmasının üzerinden 1 ay geçmeden liste başı olmayı başardı. 
     Şarkıyla ilgili röportajlar sırasında Tarkan'ın yanı sıra şarkının bestecisi Sezen Aksu'nun özelliklerine de geniş yer veren İngiliz müzik kanalları, ünlü sanatçının birçok güzel bestenin sahibi bir ''müzik fabrikatörü'' olduğu yorumunda bulunuyor. 
     Tarkan'ın seslendirdiği ''Şımarık'' şarkısını da yayınlayan radyolar, zaman zaman Sezen Aksu'nun son albümünde yer alan şarkılara da yer veriyor. Büyük sükse yapan ve bütün klip programlarında her gün defalarca gösterilen şarkının liste başı olması üzerine çeşitli TV ve radyo kanallarında röportajlar veren Valence, şarkıyı plak firmasının fark ettiğini ve üzerinde bazı değişiklikler yapılmasının ardından single'ın piyasaya sürüldüğünü belirtiyor. 
     Single'ın ilk çıktığı günlerde şarkıya duyulan hayranlığı sezdiğini, ancak bu kadar büyük başarı kazanmasının kendisi için de büyük sürpriz olduğunu ifade eden Valence, ''yaptığımız, şarkıya uygun sözler yazmak ve müziğini de biraz daha canlandırmak oldu. Şarkı kendisini sevdirdi. Bu başarı beni de son derece mutlu ediyor'' dedi. İngiliz BBC televizyon kanalının milyonlar tarafından izlenen ''Neighbours'' dizisinin oyuncularından Valence, bu dizinin eski oyuncularından biri olan ve diziden ayrıldıktan sonra ünlü bir pop sanatçısı olmayı başaran Kylie Minogue'ye de rakip gösteriliyor. 
     İngiliz bulvar gazeteleri, Kylie'ye, ''dikkat et Holly geliyor'' diyerek, yeni şarkısıyla büyük çıkış yapan rakibinin kendisini her an geçebileceği uyarısında bulunuyor. 
     





</TEXT>
</DOC>
