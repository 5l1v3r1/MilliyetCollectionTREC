<DOC>
<DOCNO> 59150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/26/son/sontur07.html </URL>
<DATE> 2001/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye Avrupa'da 247 kez mahkum oldu 
</HEADLINE>
<TEXT>

     AİHM'den Türkiye aleyhine çıkan kararlar nedeniyle yeniden yargılamanın yolunun açılmasına ilişkin tartışmalar sürerken Dışişleri Bakanlığı'ndan konuyla ilgili bir uyarı geldi. Dışişleri Bakanlığı Avrupa Konseyi ve İnsan Hakları Genel Müdür Yardımcılığı AİHM Daire Başkanı Yunus Belet, Kasım ayı itibariyle Avrupa İnsan Hakları Mahkemesi'ne yapılan başvurulardan 247'sinin Türkiye aleyhine sonuçlandığını, 187 davada Türkiye'nin "dostane çözüm" yoluna gittiğini ve bu davalar nedeniyle yaklaşık olarak 10 milyon dolar tazminat ödendiğini bildirdi. 
     Dışişleri Bakanlığı Avrupa Konseyi ve İnsan Hakları Genel Müdür Yardımcılığı AİHM Daire Başkanı Yunus Belet, dinleyicilerinin neredeyse tamamı emniyet mensuplarından oluşan bir kitleye Türkiye aleyhine AİHM'de açılan dava sayısının azaltılması için polisin nelere dikkat etmeleri gerektiğini anlattı. Polis Akademisinde "Türkiye Aleyhine Yapılan Bireysel Başvurular ve AİHM'nin Kararları" konulu bir seminer veren Belet, Türkiye aleyhine AİHM nezdinde 2700 bireysel başvuru yapıldığını bildirdi. 2700 başvurunun yaklaşık 5000 kişi tarafından yapıldığını belirten Belet, Kasım ayı itibariyle bu davalardan toplam 247'sinin Türkiye aleyhine sonuçlandığını açıkladı. 187 davada ise Türkiye'nin dostane çözüm yoluna başvurarak taraflara tazminat ödemeyi tercih ettiğini kaydeden Belet, sadece 20 davanın ise "kabul edilemez" bulunduğunu ya da Türkiye lehine sonuçlandığını ifade etti. Mahkum olunan veya dostane çözüm için ödenen tazminat miktarını, değişik para birimleri nedeniyle hesaplamanın zor olduğunu belirten Belet, miktarın yaklaşık 10 milyon doları bulduğunu söyledi. 
     
     Kamulaştırma uyarısı 
     Sadece 2001 içerisinde Türkiye'nin 50 davada dostane çözüme gittiğini, 169 davada ihlal yapıldığına karar verildiğini anlatan Belet, ihlal kararlarından 128'inin kamulaştırma davalarıyla ilgili olduğunu söyledi. Bu davaların 1990'lı yılların başında Karayolları Genel Müdürlüğü ve Devlet Su İşleri'nin yaptığı kamulaştırmalardan kaynaklandığını anlatan Belet, "O dönemin koşulları gereğince işlerin aceleye getirildiğini ve bütçede karşılığı olmadan kamulaştırma yapıldığını" ifade etti. Bu davalarda mali külfetin çok ağır olduğunu belirten Dışişleri AİHM Daire Başkanı Yunus Belet, "Bize intikal ettirilen 300 kamulaştırma başvurusu var. Bir o kadar da Mahkeme önünde incelenen var. Maalesef önümüzdeki yıllarda çok yüksek miktarlarda ödeme yapılacak. Başbakanlığın talimatıyla biz bu davalarda dostane çözüm yoluna gidiyoruz" diye konuştu. 
     Türkiye aleyhine AİHM'ye yapılan başvuruların büyük çoğunluğunun 1990'lı yılların ilk yarısında yürütülen terörle mücadeleden kaynaklandığını anlatan Belet, köy boşaltmalar ve Güneydoğu'da yaşanan çatışmalardan kaynaklanan ölümler ya da mal kaybından ötürü çok sayıda başvuru bulunduğunu belirtti. Lice Davasında AİHM'nin, olayları PKK'nın başlattığı şeklindeki resmi tutanakları yeterli bulmadığını kaydeden Belet, bu gibi durumlarda olay yerinin fotoğrafının çekilmesi ya da filme alınması uyarısında bulundu. AİHM'nin yargısız infaz olarak bilinen yaşam hakkının ihlali ile ilgili başvuruların emniyet yetkililerince etkin bir biçimde soruşturulmasını istediğini de anlatan Belet, işkence iddialarına ilişkin başvurularda azalma olduğunu, ancak son dönemde bunun yakalama sırasında yaşanan işkence iddialarına dönüştüğünü söyledi. 
     Zorunlu olmadığı sürece silah kullanılmaması, yakalama sırasında zanlıya haklarının okunması önerisinde bulunan Belet, AİHM'nin düşünce ve ifade özgürlüğünü, Türkiye'deki mevzuata oranla çok daha geniş yorumladığını vurguladı. AİHM Daire Başkanı Yunus Belet, bunların TCY'nin 312.maddesi ile Terörle Mücadele Yasası'nın 7 ve 8.maddelerinden kaynaklandığını anlattı. Belet, "Bunlar maalesef aleyhimize sonuçlanıyor. Aleyhimize başvuruların sayısı çok fazla, ama çoğu 90'lı yılların başından kaynaklanıyor. Birtakım başvurular bize de Mahkemeye de iş çıkarıyor" şeklinde konuştu. 
     






</TEXT>
</DOC>
