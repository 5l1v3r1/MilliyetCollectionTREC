<DOC>
<DOCNO> 69336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/24/son/sontur24.html </URL>
<DATE> 2002/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Gondollarda mahsur kalan kayakçılar kurtarıldı 
</HEADLINE>
<TEXT>

     Palandöken Dağı'nda, liftlerde meydana gelen arıza nedeniyle gondallarda mahsur kalan yaklaşık yüz kayakçı kurtarıldı. 
     Liftlerde oluşan teknik bir arıza nedeniyle havada asılı kalan gondollarda mahsur kalan yüz kayakçının kurtarma çalışmaları tamamlandı. 
     Arızanın, 15. direkte liftlerin, gondolla irtibatını sağlayan makaralardan çıktığı bildirildi. 
     Sivil savunma ve jandarma ekiplerince sürdürülen çalışmada, liftleri tekrar makaralara yerleştirmek için liftlere bağlanan halatlar, aşağıdan snovtraklarla çekildi. 
     Bu şekilde liftler makaralara yerleştirilerek gondolun tekrar faaliyete geçirilmesinin ardından kayakçılar kurtarıldı. 
     
     "İhmal yok" 
     Olay yerine gelen Vali Yardımcısı Murteza Balcı, Aliftlerde meydana gelen arızada herhangi bir ihmalin söz konusu olmadığını söyledi. 
     Gondolların rüzgar ve tipi nedeniyle saat 12.00'a kadar çalıştırılmadığını anımsatan Balcı, gondolların çalıştırıldığı saat 14.00 sıralarında aniden çıkan hortum şeklindeki rüzgarın liftleri 
     makaradan çıkarmasıyla mekanik tesislerin otomatik olarak durduğunu söyledi. Aralıksız çalışmalar sonucunda 2,5 saat sonra arızanın giderildiğini belirten Balcı, gondol kabinlerinin kapalı olması nedeniyle kayakçıların rüzgardan ve soğuktan aşırı etkilenmediğini, herhangi bir yaralanmanın söz konusu olmadığını bildirdi. Bu arada, 2,5 saat havada mahsur kalan kayakçılardan bazıları çalışmanın uzun sürmesi nedeniyle tedirgin olduklarını bunun yanında aşırı rüzgar nedeniyle üşüdüklerini söyledi. 
     






</TEXT>
</DOC>
