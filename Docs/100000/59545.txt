<DOC>
<DOCNO> 59545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/01/ekonomi/eko09.html </URL>
<DATE> 2001/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
2001’e girerken nakitte kalınmalı 
</HEADLINE>
<TEXT>

YAŞAR ERDİNÇ 
     2001 yılının ilk gününden merhaba. Yeni bir yıl, yeni umutları ve özlemleri de beraberinde getirir. Fakat, şu an elimizdeki donelere bakarak, bütün ekonomi yazarları, sözbirliği etmişcesine 2001'in çok zor bir yıl olacağını söylüyoruz. 
     
     2000'e umutlu girmiştik 
     2000 yılına ne büyük umutlarla girmiştik. İstikrar programının uygulamaya konması sırasında hükümetin göstermiş olduğu cesaret ve kararlılığı kutluyorduk. Atılan her adımın sonrasında alkışlar kopuyordu. Sonrasında ise, cesaret ve kararlılık yerini rehavete bıraktı. Söz verilen ve yapılması beklenen işlerde gecikmeler ve ayak sürümeler olmaya başladı. Aslında yapılması söz verilen işler hep zamanında yapılsaydı, yabancılar sadece cari işlemler açığına bakıp da bono ve tahvillerini satıp gitmezdi. Gitgide istikrar programının ruhu kayboldu. 
     
     Yabancılar tedirgin 
     Bir yabancı yatırımcı ile konuştuğunuzda görüyorsunuz ki sürekli tedirginlik yaşıyorlar. Türkiye'de her an herşeyin olabileceğinden korkuyorlar. Bu durum, İstanbul'da Ağustos '99 depremini yaşamış birisinin, koltuğunun bir şekilde sallanması durumunda deprem olduğunu düşünerek dışarıya kaçmasına benziyor. Yani hep o beklediğimiz ve kalıcı olarak ağırlamak istediğimiz yabancılar tedirginler. Bunun en temel sebebi de, verilen sözlerin tutulup tutulmayacağına ilişkin şüpheleridir. Malesef, bu konuda sicilimiz pek iyi değil. 
     Dolayısıyla önümüz sisli. İş dünyası, yatırımcı dünyası, çalışan, sözün kısası toplumun her kesimi önünü görememekten şikayetçi. Sisli bir yolda araba kullanan birisi, eğer 1 metreyi göremiyorsa hızını olası en düşük seviyeye indirmek zorunda. Eğer 100 metreyi görebiliyorsa hızını artırabilir, eğer hiç sis yoksa sorunsuz yoluna devam edebilir. Ekonomideki sisli ortam devam ettiği sürece, faizler yüksek seyredecek, borsa kendine net bir yön belirleyemeyecek ve gelecek her habere ve gelişmeye aşırı, fakat saman alevi niteliğinde tepkiler verecektir. İş dünyası yeni bir yatırım konusunda, çok muhafazakar davranacak bu da büyümeyi olumsuz etkileyecektir. 
     
     Haydi Cesaret ve kararlılık 
     Yeni yıla girdiğimiz bu günlerde, hükümet tarafından 2000 yılı başlarındaki cesaret ve kararlılığın çok daha güçlü bir şekilde gösterilmesi gerekiyor. Çıkacak yasalarla ilgili adımlar zaman geçirilmeden atılmalı. Geçen yıl konsolide bütçede başarı sağlandı fakat diğer bütçelerin KİT, Yerel yönetimler vs. performansı hala belli değil. İşin bu tarafında resmin pek iç açıcı olmadığını söylemek kehanet olmaz. 
     Sayın Ecevit, "Türkiye çok güçlü bir ülke, ekonomimizin de potansiyeli çok güçlü onun için kısa sürede o krizi aşma noktasına gelebildik. Buna da IMF ve Dünya Bankası'ndan önemli sayılabilecek ölçüde katkılar geldi. Bu da Türkiye'nin güvenilirliğini gösteriyor. Ben önümüzdeki yılın çok olumlu geçmesini temenni ediyorum. Ekonomimiz her halde daha çok düzlüğe çıkacaktır" diyor. 
     Bu görüşe katılabiliriz fakat, hükümetlerinin geçen yıl yaptıkları hata ve gecikmeleri bu yıl yapmaması gerekiyor. Hemen yılın başında somut adımlarını göstermeleri piyasaları rahatlatacaktır. 
     
     Soru ve sorunlar 
     Sonuç olarak, yeni yıla cevap verilmesi gereken çok sayıda soru ve sorunlarla giriyoruz. Eğer önünüzde çok sayıda soru ve sorun varsa, faizler yüksek, borsa düşük seyreder ve döviz üzerinde de baskı oluşur. Dolayısıyla şu an için faizde kalmakta fayda var. 8 Ocak'da yapılacak ihalede oluşacak faiz, bu sisli ortamda, bir sis lambası olma görevini yerine getirecektir. O tarihe kadar piyasalarda fazla bir dalgalanma beklenmiyor. Bankacıların yaptıkları toplantılarla bu sefer kısa vadeli hedefler peşinde değil de hep birlikte bir yükün altına ellerini koyma noktasında çalıştıklarını duyuyoruz. Bu elbette olumlu bir adım olarak değerlendirilmelidir. Fakat yabancılar bizi uzaktan izlemeye devam edecekler. 
     Yatırımcı bu haftayı en azından şimdilik repoda geçirebilir, fakat repo oranlarının da yüksek seviyelerde olması beklenmemelidir. Sadece nakitte kalıp piyasaları görmenin faydalı olacağını düşünüyoruz. 
     


 EKONOMİ 

















</TEXT>
</DOC>
