<DOC>
<DOCNO> 92878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/29/son/sonspo27.html </URL>
<DATE> 2002/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hiddink "Savunma hatalarından kaybettik" 
</HEADLINE>
<TEXT>

     Güney Kore Teknik Direktörü Guus Hiddink, takımının Türkiye'ye 3-2 yenilerek dünya dördüncü olmasından sonra yaptığı açıklamada, ''Savunma hataları nedeniyle yenildik'' dedi. 
     Guus Hiddink, ''Şu anda biraz daha iyiyim. Tabii üçüncü olmak isterdim. Ancak ilk yarıda savunmada bazı büyük hatalar yaptık'' dedi. 
     Hollandalı teknik adam Guus Hiddink, bu başarıya ulaşan futbolcularıyla gurur duyduğunu da söyledi. 
     Hiddink, Türk Milli Takımı'nın ilk yarıyı 3-1 önde kapattığını hatırlatırken, ikinci yarıda seyircinin verdiği destek karşısında maçı en azından uzatmak için 2 gol atmak gerektiğini, ancak bunun çok zor olduğunu da bildirdi. 
     Dünyanın birçok yerinden transfer önerileri alan Hiddink, ''Gelecek neler getirir bilemiyorum. Hergün futbolcularla birlikte olmak hoşuma gidiyor. Ancak 18 aydır çok mücadeleci bir takım oluşturmak için çok çalıştım ve yoruldum'' dedi. 
     Güney Kore halkına, kendisine verdiği destekten dolayı teşekkür eden Hiddink, takımda bazı şeyleri değiştirmiş olmayı umduğunu kaydetti. 
     Hiddink, yalnız statta değil tüm ülke çapında milli takıma müthiş bir destek gösterildiğini belirterek, Güney Kore'de olmaktan ve orada çalışmaktan çok mutlu olduğunu sözlerine ekledi. 
     





</TEXT>
</DOC>
