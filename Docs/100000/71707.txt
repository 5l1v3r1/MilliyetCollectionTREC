<DOC>
<DOCNO> 71707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/10/dunya/adun.html </URL>
<DATE> 2002/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Füzenin ucundaki 7 ülke 
</HEADLINE>
<TEXT>

Bush yönetiminin Pentagon’a, Çin, Rusya, Irak, İran, Kuzey Kore, Libya ve Suriye’ye karşı nükleer silah kullanma seçeneğini göz önünde bulundurarak hazırlık yapmasını isteyen gizli bir talimat gönderdiği ortaya çıktı 
     DIŞ HABERLER SERVİSİ 

     Terörizme karşı global düzeyde savaş açan ABD’nin nükleer silahları artık düşmanı caydıracak ve son çare olarak başvurulacak bir ihtiyat silahı olarak görmediği ve çatışmalarda küçük çaplı atom silahları kullanmaya hazırlandığı bildirildi. 
     Bush yönetiminin askerlere "kıyamet senaryosuna göre hazırlık yapın" şeklinde gizli bir talimat gönderdiğini duyuran Los Angeles Times gazetesi, Başkan’ın bu talimatı üzerine Pentagon’un "top secret" çok gizli bir rapor hazırladığını ve geçtiğimiz 8 Ocak’ta Kongre’ye sunduğunu yazdı. 
     Ciddiyeti ve kaynaklarının sağlamlığı ile bilinen Los Angeles Times gazetesinin, savunma konularında uzman yazarı William Arkin’in ele geçirdiği gizli rapora göre nükleer saldırı planları, Rusya, Çin, Irak, İran, Kuzey Kore, Libya ve Suriye’ye karşı yapılıyor. 
     
     Taktik nükleer silahlar 
     Bush, talimatında özellikle tahrip gücü fazla olmayan ve dolayısıyla hedef ülkelerin çevresindeki "dost ülkelere" zarar vermeyecek nitelikte taktik nükleer silahlar geliştirilmesi ihtiyacı üzerinde duruyor. Bu yeni tür atom silahlarının konvansiyonel silahlarla yok edilemeyen hedeflere, ABD topraklarına nükleer, biyolojik ya da kimyasal saldırı düzenleyenlere ve sürpriz askeri gelişmelere karşı kullanılmasının planlandığı belirtiliyor. 
     Bush’un talimatıyla Pentagon’un hazırladığı "Nükleer Durumu Tetkik" başlıklı rapor Savunma Bakanı Donald H. Rumsfeld imzasını taşıyor ve ABD’nin taktik nükleer silahları Arap - İsrail çatışmasında, Çin ile Tayvan arasındaki savaş sırasında veya Kuzey Kore’nin Güney Kore’ye saldırması halinde kullanabileceği belirtiliyor. 
     
     Nükleer dev Rusya da hedef 
     Gizli rapor, resmen "düşman" kategorisinde olmasa da çok geniş bir nükleer kapasiteye sahip olduğu için Rusya’ya karşı da atom kullanılabileceğine dikkat çekiyor. 
     Los Angeles Times, söz konusu raporun şimdi Amerikan Stratejik Komutanlığı’nın elinde olduğunu ve nükleer savaş planları yapıldığını bildirdi. 
     



 DÜNYA 










</TEXT>
</DOC>
