<DOC>
<DOCNO> 50916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/06/son/soneko20.html </URL>
<DATE> 2001/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis'in 2002 yılı bütçesi 155 trilyon... 
</HEADLINE>
<TEXT>

     TBMM Başkanlık Divanı'nda, Meclis'in 2002 yılı bütçesi 155 trilyon 186 milyar lira olarak öngörüldü. 
     TBMM Başkanı Ömer İzgi başkanlığında toplanan Başkanlık Divanı'nda, 2002 bütçesi ile milletvekillerinin mazeretlerine ilişkin başvurular ele alındı. 
     TBMM İdare Amiri Ahmet Çakar, toplantı sonrasında yaptığı açıklamada, bütçenin 155 trilyon 187 milyar lira olarak öngörüldüğünü belirterek, ''Bu rakamlar titizlikle hazırlanmış ve azami tasarruf ilkesine dikkat edilmiştir'' dedi. 
     Çakar, toplantıda, değişik statüde çalışan Meclis personeli arasındaki ücret ve benzeri farklılıkların dile getirildiğini belirterek, bu konuda yasa teklifi hazırlanması yönünde çalışacaklarını kaydetti. 
     TBMM'nin manevi şahsiyetine yönelik faaliyet ve değerlendirmeler konusundaki hukuku takibatın da gündeme geldiğini anlatan Çakar, bu yöndeki çalışmalara basında yeterince yer verilmediğini söyledi. 
     TBMM bütçesinin 97.7 trilyon lirası personel, 20.9 trilyon lirası cari harcamalar, 8.7 trilyon lirası yatırım ve 27.7 trilyon lirası da transfer giderlerinden oluşuyor. 
     Alınan bilgiye göre, toplantıda konuşan Meclis Başkanı Ömer İzgi, göreve başladığı tarihteki personel sayısının 4 bin 596 olduğunu, bunlardan 132 kişinin emekliye ayrıldığını söyledi. 
     İzgi, Meclis merkez biriminde sadece bin 100 personele ihtiyaç olduğunu belirterek, mevcut kadronun üçte bir oranında azaltılması gerekeceğini, ancak personel çıkarmanın mümkün olmadığını kaydetti. 
     İzgi, ''Ancak 30 yıl görevde kalırsa ihtiyaç duyulan personel sayısına ulaşılabileceğini'' dile getirdi. 
     Ömer İzgi, TBMM'nin 2002 yılı bütçesinin de ''son yılların tasarrufa en çok özen gösterilen bütçesi olduğunu'' bildirdi. 
     Meclis Başkanvekili Ali Ilıksoy ise milletvekili lojmanlarının satılmasını, Divan üyelerine araç tahsisinin de kaldırılmasını önerdi. 
     TBMM İdare Amiri Hakan Tartan da lojman satışı konusunda Hazine'nin yetkili olduğunu belirterek, satışta Meclis'e öncelik verilmesi için Hazine'ye yazı yazılmasını istedi ve TBMM'nin örnek olması gerektiğini söyledi. 
     Söz alan bazı üyeler ise yeni siyasi partilerin kurulmasıyla halen 50 olan kırmızı plakalı araç sayısının artırılması gerektiğini 
     söylediler. Bu çerçevede AK Parti Grubu için beş yeni araç alınacak. 
     Başkanlık Divanı'nda 13 milletvekilinin hastalık ve benzeri mazeretlerle izinli sayılması da kabul edildi. 
     






</TEXT>
</DOC>
