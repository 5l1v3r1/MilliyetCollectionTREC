<DOC>
<DOCNO> 56816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/12/son/soneko09.html </URL>
<DATE> 2001/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş, Erdoğan ile görüştü...Perde arkasında neler konuşuldu 
</HEADLINE>
<TEXT>

     Ekonomiden Sorumlu Devlet Bakanı Kemal Derviş, son haftalarda ekonomide görülen iyileşmenin, daha da güçlenerek ve hızlanarak büyümeye dönüşmesi gerektiğini bildirdi. 
     Derviş, muhalefet partilerine yapacağı ziyaret çerçevesinde bugün Ak Parti'yi ziyarete ederek, Genel Başkan Recep Tayyip Erdoğan ile görüştü. 
     Bakan Derviş, görüşmenin ardından yaptığı açıklamada, 2001 yılı biterken son ekonomik durumu anlatmak istediğini vurgularken, 2001'in zor bir yıl olduğunu ve halkın sıkıntıları bulunduğunu ifade 
     etti. 
     Bunalımın atlatılması ve büyümeye geçilmesinin, bütün Türkiye'nin, bütün partilerin ve vatandaşların isteği ve umudu olduğunu ifade eden Derviş, bazı konulardaki ayrıntılarda aynı görüşler paylaşılmasa da bunun herkesin istediği olduğunu söyledi. 
     Temelde ''borç yükünü azaltmak ve büyümeyi sağlamanın'' herkesin isteği olduğunu kaydeden Derviş, vatandaşların bayramını da kutladı. 
     
     Perde arkası.. 
     Bu arada Derviş'in, Erdoğan ile görüşmesi sırasında, ihale yasası konusunda destek istediği, devletin banka yönetmemesi gerektiğini ifade ettiği ve bankacılık sisteminin çalışmamasının bütün sistemi tıkacayacağını ifade ettiği öğrenildi. 
     Derviş görüşme sırasında ayrıca, kamu bankalarının görev zararının faturasının da ağır olduğunu vurguladı. Erdoğan'ın istihdam sorununu gündeme getirmesi üzerine Derviş, işsizliğin Tükiye'nin en önemli sorunlarından biri olduğunu ifade etti. 
     Bakan Derviş, İhale Kanunu konusunda destek isterken, İhale Kanununun gecikmesinin sıkıntı yaratacağını ve öncelikli yasa olması gerektiği olması gerektiğini kaydetti. Bakan Derviş, İhale Kanununun çıkmasıyla, konuyla ilgili yolsuzluk söylentilerinin azalacağına da işaret etti. 
     Görüşmeye katılan Ak Parti Genel Başkan Yardımcısı Ali Coşkun da, ''halkı rencide eden konuların bulunduğu ve ülkede güven sorunun yaşandığını'' Derviş'e iletti. 
     Halkın ödediği vergilerin borç faizine gitmesinden rahatsızlık duyduğunu ifade eden Çoşkun, imalat çarkının dönmesi gerektiğini, ABD yönetimiyle kotaların kaldırılması için görüşmesini istedi. 
     Kemal Derviş'in ise Coşkun'un bu sözleri üzerine ''Haklısınız borç yerine ticaret yapılmış olur. En iyi o'' ifadesini kullandığı öğrenildi. 
     Erdoğan'ın da görüşme sırasında, siyasi ve ekonomik krizin atlatılabileceği ancak sosyal krizi atlatmanın o kadar da kolay olmadığını ifade ettiğini belirtildi. Türkiye'nin gerçek yüzünün Kızılay, Oran, Bebek, Moda olmadığını, arka sokaklarda halkın sefalet içinde yaşadığını kaydeden Erdoğan, Derviş'e başarı diledi. 
     Derviş'in ayrıca, bir şirket için de, halk için de sıkıntının aynı olduğunu ifade ettiği, toplumdan haklı olarak talep geldiği ancak bu taleplerin ''olmayan devlet kaynağından istendiğini'' dile getirdiği öğrenildi. 
     






</TEXT>
</DOC>
