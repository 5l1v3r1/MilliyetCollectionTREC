<DOC>
<DOCNO> 55828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/06/son/sondun06.html </URL>
<DATE> 2001/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fukuyama ''Türkiye, islamin libarelleşmesinde önder olabilir'' 
</HEADLINE>
<TEXT>

     Dünyaca ünlü ekonomist Prof. Francis Fukuyama, laik, demokratik, Müslüman Türkiye'nin, başarılı bir model olarak ''İslam'ın liberalleşmesinde'' önderlik edebileceğini söyledi. 
     Turkish-American Business Forum adlı kuruluşun düzenlediği ve ''11 Eylül olaylarının dünya ve Türkiye'ye etkisi'' başlıklı oturumda konuşan Prof. Fukuyama, İslam ile modernizasyonun çatışmasına değindi. 
     Geleceğe ilişkin görüşlerinde iyimserliği seçtiğini belirten Fukuyama, 11 Eylül terörist saldırılarında görülen türde radikal İslam'dan insanların nefret ettiğini, uzun dönemde İslam'ın liberalleşmesi çabalarının görüleceğini söyledi ve şöyle konuştu 
     ''İran'a bakarsak, gençler liberalleşmenin yollarını arıyor. Uzun dönemde İran da liberalleşecek. Genel olarak İslam dünyasında siyasi tutkular, çatışmaya ve diyaloğa yönlendirecek. Belki bu diyalog, İslam'ın daha modern bir versiyonunun oluşturulması amacıyla, İslam dünyasında gerçekleşecek. Ama bu, dışardan etkiyle değil, Müslüman dünyası içinde olur. Türkiye de bu süreçte önemli rol oynar. Türkiye, laik, demokratik bir ülke olarak, İslam'ın başarılı bir liberal modeli olarak önderlik edebilir.'' 
     
     'Ciddi kültürel etkenler' 

     Fukuyama, laiklik, bireyselcilik gibi Batı değerlerinin temelde evrensel olmadığını, bunların Hıristiyan Batı dünyasının temel değerleri olduğunu ve modernliğin mutlaka herkese uymayabileceğini kaydetti. Ancak modernizasyonun bugün en güçlü halinde olduğunu belirten Fukuyama, dünya ülkelerinin, ekonomilerini global ekonomiye entegre etmeleri gerektiğini anladığını, artık ekonominin, siyasetten önce geldiğini söyledi. Fukuyama, bu çerçevede modernizasyonun sınırlarının, Batı'yı aşacağını kaydetti. 
     Dünya Ticaret Merkezi ikiz kulelerine kaçırılan uçaklarla çarpan terörist Muhammed Atta örneğine değinen Fukuyama, 11 Eylül olaylarıyla, Atta gibi insanların ABD, Avrupa değerleriyle baştan çıkarılamadığının anlaşıldığını, Fransa'da Müslümanların, terörist Usame Bin Ladin'e sempati ifadesinde bulunduğunu hatırlatarak, ''modernleşmenin önündeki ciddi kültürel engeller işte bunlar'' dedi. 
     Fukuyama, 11 Eylül'ün ardından ABD Başkanı George Bush ve İngiltere Başbakanı Tony Blair'in, uluslararası terörizmi, problemin adresi olarak göstermelerinin politik olarak anlaşılabilir olduğunu, ancak entelektüel olarak bu yaklaşımı doğru bulmadığını söyledi ve şöyle devam etti 
     ''Problem, İslam ile bağlantılı. İslam'da modernizasyona direnen bir şey var. Son dönemde fundamentalistlerin sayısı arttı. Modernliğe karşı tutum, sadece Afganistan'da küçük bir hareket değil. Çok daha geniş, Müslümanlar içinde bir hareket.'' Fukuyama, ABD'nin, Afganistan'dan sonra Irak'ı hedef alacağı spekülasyonlarına ilişkin bir soru üzerine, Bağdat rejimini devirmek için ''gerçekleştirilebilir bir strateji'' olduğuna inanmadığını söylemekle yetindi. 
     
</TEXT>
</DOC>
