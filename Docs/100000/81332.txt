<DOC>
<DOCNO> 81332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/30/son/sontur38.html </URL>
<DATE> 2002/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Esenyurt Belediye Başkanı Çapan görevine başladı 
</HEADLINE>
<TEXT>

     Esenyurt Belediyesi'ndeki yolsuzluk iddialarıyla ilgili olarak hakkında açılan soruşturma kapsamında tutuklanan ve bir süre önce tahliye olan Gürbüz Çapan, görevine başladı. 
     İçişleri Bakanlığı'nca görevine iade edilen Çapan, akşam saatlerinde Esenyurt Belediye Başkanlığı'na geldi. 
     Belediye Meclis Üyeleri tarafından karşılanan Çapan, gazetecilere yaptığı açıklamada, bir yıllık ayrılıktan sonra tahliye olup dostlarının arasında bulunmaktan mutluluk duyduğunu ifade etti. 
     Çapan, ''Belediye başkanı, milletvekili olmak önemli değil. Bunlar geçici şeylerdir. Önemli olan halkın gönlünde, vicdanında olmaktır. 
     Ben, halkın vicdanında ak olduğumu düşünüyorum. Elverse de burada bir seçim yapsak. Onun ölçeği odur'' diye konuştu. 
     ''Siyasal icraat olarak yapacağınız ilk şey ne olacak '' sorusu üzerine Çapan, ''Buraya gelmem de siyasal bir icraat aslında'' dedi. 
     Çapan, bir gazetecinin, ''Kimseye kırgın olmadığınızı açıkladınız. 
     Mutlaka kırgın olduğunuz kişiler de vardır'' sözleri üzerine, ''Mutlaka hesaplaşacağız, mutlaka... Hesap vermeye geldim. Almanya'da hastaydım. Hastaneden kalktım geldim. Hakkımda iddialar vardı, hesap vermek için geldim. Şunlar şunlar yoktu, diyeceğiz en azından'' dedi. 
     Esenyurtlular'ı kıramadığı için döndüğünü belirten Çapan, ''Yoksa bu kırıklık içerisinde belediye başkanlığı yapılmaz. Kendimi borçlu hissediyorum'' dedi. 
     Çapan, gazetecilere açıklama yaptığı sırada Avcılar Kaymakamlığı'ndan gelen 2 görevli, Gürbüz Çapan'a ''göreve iade yazısını'' ibraz etti. 
     Bu arada, Esenyurt Belediye Başkanlığı'nı yürütmekle görevlendirilen İstanbul Vali Yardımcısı Abdurrahman Koçoğlu'nun, Gürbüz Çapan gelmeden önce belediyeden ayrıldığı öğrenildi. 
     





</TEXT>
</DOC>
