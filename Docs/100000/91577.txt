<DOC>
<DOCNO> 91577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/23/son/soneko01.html </URL>
<DATE> 2002/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO "Türkiye'de 1 milyon dolar ile 7 ayda 750 bin dolar kazanılır" 
</HEADLINE>
<TEXT>

     Ankara Ticaret Odası ATO Türkiye'de bir milyon dolar ile 7 ayda 750 bin dolar kazanılmasının mümkün olduğunu bildirdi. 
     ATO tarafından yapılan bir çalışmada, dolar kurunun 1 milyon 614 bin lira olduğu 12 Ekim 2001 tarihinde 1 milyon dolardan, TL'ye çevrilmek suretiyle elde edilen 1 trilyon 614 milyar lirayı, dönemin banka faizi olan yüzde 69 ile bankaya yatıran spekülatörün, 7 ay sonra birikimini 2 trilyon 375 milyar liraya çıkarabileceğini hesapladı. 
     Bu paranın dönem döviz kuru olan 1 milyon 377 bin liradan tekrar dolara çevrilmesi halinde, yatırımcının parasının 1 milyon 725 bin dolara çıkabileceği kaydedilen çalışmada, yabancı bir yatırımcının aynı parayı, yıllık yüzde 2 faiz uygulanan Amerika'da 34.5 yılda, yıllık yüzde 1.9 faiz uygulanan Avrupa Birliği ülkelerinde de 36.5 yılda kazanılabileceği vurgulandı. 
     Türkiye'de yüzde 72.5 rant gelirinin sadece 7 ayda elde edilebileceğine dikkat çekilen çalışmada ''Rant Cennetinin adı Türkiye'' vurgusuna yer verildi. 
     
     ASGARİ ÜCRETLİ AYNI PARAYI 50 YILDA KAZANABİLİYOR 

     Çalışmada ayrıca, 7 ayda kazanılan 750 bin doların, 1 dolarlık banknotlar halinde uç uca eklenmesi halinde 120 kilometrelik bir otoyol elde edilebileceği ve bir asgari ücretlinin aynı parayı kazanması için yemeden içmeden 50 yıl çalışması gerektiği hesaplandı. 
     
     45 GÜNDE KATMERLİ KAZANÇ 

     ATO yaptığı çalışmada Başbakan Bülent Ecevit'in hastalığının ardından doların 1 milyon 368 bin liradan, 1 milyon 560 bin liraya çıkması nedeniyle elinde 1 milyon dolar bulunan bir spekülatörün, 50 gün içerisinde 123 bin dolar para kazandığı, bunun ise 50 günde yüzde 12.3 faize tekabül ettiği belirtildi. 
     ATO Başkanı Sinan Aygün, 1 milyar dolarla Türkiye'de 1 yılda dünyanın en zenginleri arasında sayılan Rockefeller kadar zengin olunabileceğine dikkat çekerek, bunun başarılabildiği başka bir ülke bulunmadığını, Türkiye'nin bu servet transferleri ile gittikçe fakirleşmekte olduğunu söyledi. Aygün, ''sayın Başbakan bu haliyle ülkenin değil, spekülatörlerin işini kolaylaştırıyor'' dedi. 
     ATO tarafından yapılan çalışmada bazı karşılaştırmalar da yapıldı. Bu karşılaştırmalardan bazıları şöyle 
     149   20 milyon doların 7 ayda 14.5 milyon dolarlık faiz getirisi Petkim'in 2001 yılı karı. 
     149   10 milyon doların 7 ayda 7.7 milyon dolarlık faiz getirisi 72 bin 500 asgari ücretlinin maaşına. 
     149   5 milyon doların 7 ayda 3.4 milyon dolarlık faiz getirisi 4 fabrika. 
     149   2 milyon doların 7 ayda 1.5 milyon dolarlık faiz getirisi Rahmi Koç'un ödediği gelir vergisi. 
     149   1 milyon doların 7 ayda 725 bin dolarlık faiz getirisi 2001 yılı protesto edilen senetler toplamı. 
     





</TEXT>
</DOC>
