<DOC>
<DOCNO> 90107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/16/siyaset/siyz1.html </URL>
<DATE> 2002/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Türk MHP’nin kaygısını çözeriz 
     ASLI ÖKTENER İstanbul 

     Adalet Bakanı Hikmet Sami Türk, Sarıyer ve Kartal adliyeleri ile bazı cezaevi arazilerinde incelemelerde bulundu. Gazetecilerin sorularını yanıtlayan Türk, MHP’nin idam cezası kalkarsa Öcalan’ın 14 yıl sonra cezaevinden çıkabileceği yönündeki kaygısını dikkate almak zorunda olduklarını belirterek, "İdam cezası müebbet ağır hapse çevrilenlerin, aftan yararlanamayacakları" yolunda bir düzenlemenin yapılabileceğini vurguladı. Bunun için Meclis Genel Kurulu’nda bulunan tasarı yerine, yeni bir kanun teklifi verilebileceğini vurgulayan Türk, böyle bir düzenlemenin de, MHP’nin hassasiyetlerini giderebileceğini anlattı. 
     
     Bayar, işçiyi direkten indirdi 
     Yaklaşık 1 aydır eylem yapan Adapazarı Şeker Fabrikası işçilerini ziyaret eden DTP Genel Başkanı Mehmet Ali Bayar’ın konuşması, 4 çocuk babası Gıyas Bayram’ın 47 intihar girişimiyle kesildi. Bayram, çıktığı elektrik direğinde, "23 yıllık işçiyim, gelinen noktada hepimiz bunalıma girdik. Tüm arkadaşlarımın sorununa dikkat çekmek için kendimi yakacağım" diye bağırarak, elindeki bidonda bulunan benzini üzerine döktü. Bayar, Bayram’ı ikna etmek için, "Size her türlü desteği vereceğim. Gel, aşağıya in" diye seslendi. Bayar ve diğer işçi arkadaşlarının telkinleri sonrası sakinleşen Bayram, aşağıya indi. 
     
     Çocuk işçileri kurtaran yasa 
     SEÇKİN ÜREY Ankara 

     Çalışma ve Sosyal Güvenlik Bakanlığı, sayısı giderek artan çocuk işçilerin aleyhine yorumlanan kanun boşluklarını gidermek için "Çalışmada Asgari Yaşın Tespiti ve 18 Yaşını Doldurmamış Gençlerin Çalıştırılma Usul ve Esasları Hakkında Kanun" tasarısı hazırladı. 
     Tasarı uyarınca 15 yaşının altındaki çocukların sanatsal faaliyetler dışındaki alanlarda çalışması yasaklanacak. Sanatsal faaliyetlerde çalışacak 18 yaşının altında çocuklar için velisinin, okulunun ve Bakanlığın yazılı izni bulunacak. Aynı zamanda doktor raporu şartı aranacak. 
     
     MHP’li vekil alanda tartıştı 
     SİNAN TOROS İstanbul 

     MHP’li Vahit Kayrıcı, Azerbaycan’a gitmek için geldiği Atatürk Havalimanı’nda görevlilerle tartıştı. Kayrıcı’nın da aralarında bulunduğu grup, dün Dış Hatlar Terminali gidiş katına geldi. X Ray cihazından geçildiği sırada, gruptaki bir kişi, cep telefonuyla konuşmaya başladı. Özel güvenlik görevlisi, telefonla konuşan kişiyi, "Yolcu birikti. Cihazdan geçtikten sonra telefonla konuşabilir misiniz " diye uyardı. O sırada olaya müdahale eden ve "Siz benim kim olduğumu biliyor musunuz " diyen Kayrıcı ile beraberindekiler, tartışmanın tatlıya bağlanmasının ardından Bakü’ye uçtu. 
     



 SİYASET 













</TEXT>
</DOC>
