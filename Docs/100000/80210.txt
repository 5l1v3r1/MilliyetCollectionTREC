<DOC>
<DOCNO> 80210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/24/son/sontur21.html </URL>
<DATE> 2002/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
TİKKO'nun Tunceli Bölge sorumlusu dağda düşüp öldü... 
</HEADLINE>
<TEXT>

     Tunceli'de, terör örgütü TKP-ML TİKKO'nun sözde Tunceli Bölge sorumlusu ''Nasır'' kod adlı Erkan Hıroğlu'nun, Munzur Dağları'nda öldüğü belirtildi. 
     Alınan bilgiye göre güvenlik güçleri, söz konusu örgüt üyesi teröristler arasındaki telsiz konuşmalarından, örgütün sözde Tunceli sorumlusu Hıroğlu'nun, Munzur Dağları'nda, kayadan düşerek öldüğü yönünde bilgi elde etti. 
     Bu arada, örgüt tarafından bilgilendirildikleri bildirilen, söz konusu teröristin ailesinin de, Tunceli'nin Ovacık İlçesi Başsavcılığı'na, cesede ulaşmak için talepte bulunduğu bildirildi. 
     Savcılık ise, bölgede çığ tehlikesi olması nedeniyle talebi reddetti. 
     Bu arada, güvenlik birimleri, olayın aslında örgüt içi infaz olduğunu, bölgeyi iyi tanıdığını belirttikleri Hıroğlu'nun kayadan düşerek ölme ihtimalinin zayıf olduğunu bildirdiler. 
     Söz konusu örgüt üyesinin, Tunceli ve Tokat'taki örgüt mensuplarını organize ettiği ve eylem kararlarını aldığı kaydedildi. 
     





</TEXT>
</DOC>
