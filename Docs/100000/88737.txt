<DOC>
<DOCNO> 88737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/08/son/sontur14.html </URL>
<DATE> 2002/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sevgilisi ile buluşan evli kadın çocuğunun ölümüne neden oldu 
</HEADLINE>
<TEXT>

     Kastamonu'nun Tosya İlçesi'nde, annesinin evli erkek arkadaşıyla birlikte olduğu sırada bahçede unuttuğu 3 yaşındaki çocuk, sulama kanalında boğuldu. 
     Tosya Dilküşah Mahallesi'nde oturan evli ve 1 çocuk annesi Zümrüt Akyiğit 22 , komşusu olan evli ve 2 çocuk babası Mustafa Çınar 32 
     ile Tosya'nın Bademarkı mevkiinde buluştu. Zümrüt Akyiğit'in beraberinde getirdiği oğlu 3 yaşındaki Ferhat Akyiğit, iddiaya göre Mustafa Çınar ile birlikte olduğu sırada bahçede dolaşırken sulama kanalına düştü. Çocuğun boğulduğunu fark eden Zümrüt Akyiğit ve Mustafa Çınar, sulama kanalından çıkardıkları cesedi, Tosya Devlet Hastanesi'ne götürdüler. Mustafa Çınar, hastane önünden ayrılırken, Zümrüt Akyiğit'in, ''Çocuğum havuza düştü'' dediği öğrenildi. Polis, çocuğun havuza düşmediğini, anne Zümrüt'ün hastaneye geldiği kişi ile ilişkisi olabileceği şüphesi ile araştırmayı derinleştirdi. Soruşturma sonucu çocuğun sulama kanalında boğulduğunu belirleyen polis, Zümrüt Akyiğit ile Mustafa Çınar'ı gözaltına aldı. Zümrüt Akyiğit'in ifadesinde, Mustafa Çınar'ın kendisine zorla sahip olduğunu öne sürerek, çocuğunun bu sırada sulama kanalına düştüğünü söylediği öğrenildi. Mustafa Çınar ise Zümrüt Akyiğit ile uzun süredir ilişkisi olduğunu iddia ederek, ''Sık sık bağa gidiyorduk. Her seferinde çocuk oralarda oynuyor, uzaklara gitmiyordu. Biz ilişki kurduğumuz sırada sulama kanalına düşmüş. Zümrüt ile zorla ilişki kurmadım, Ferhat'ın ölmesi herkesten çok beni üzdü'' dedi. Çocuğun cesedi İstanbul Adli Tıp Kurumu'na gönderildi. Akyiğit ve Çınar, çıkarıldıkları nöbetçi mahkeme tarafından tutuksuz yargılanmak üzere serbest bırakıldı. 
     





</TEXT>
</DOC>
