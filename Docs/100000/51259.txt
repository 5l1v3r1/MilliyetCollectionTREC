<DOC>
<DOCNO> 51259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/08/yazar/tamer.html </URL>
<DATE> 2001/11/08/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Kullanmadığınız kredi kartlarını iptal ettirin 
</HEADLINE>
<TEXT>

13.5 milyon adet kredi kartından 3.5 - 4 milyon adedi dolapta bekliyor 
     Advantage kartların kasım ekstresinde, harcamalara ek olarak yer alan 6.5 milyon liralık kart bedeli, kart sahiplerini sinirlendirmiş olmalı ki, günlerdir köşemize bu konuda şikayet geliyor. Örneğin e - posta gönderen Faruk Tuncer, "Hesabımdan otomatik olarak 6.5 milyon lira alınması üzerine Advantage kartımı iptal ettirmeye karar verdim" diyor. 
     Adının açıklanmasını istemeyen bir okurumuz ise Advantage’ın ek kartlar için de 3 milyon lira ilave ücret almasına şiddetle itiraz ettikten sonra "Tek kart neyimize yetmiyor" diyerek eşi ile kızındaki ek kartları iptal ettireceğini belirtiyor. 
     Ancak tüm şikayetlerde tüketicinin öfkesi "Üye sayısı 2 milyona yaklaşan Advantage, her karttan aldığı 6.5 milyon liralarla 12 - 13 trilyonluk haksız kazanç elde ediyor" şeklinde özetlenebilir. 
     Oysa Advantage Card, geçen yıl sonunda da kart ücreti olarak 4.5 milyon, ek kart için de 2 milyon lira alıyordu, ama kimse sesini çıkartmıyordu. Hatırlayacaksınız Advantage müşterilerini son 2 yıldır ayaklandıran şikayet konusu, kendilerinden habersiz sigortalanmaları ve 5 - 6 milyon liralık bir prim bedelinin ekstrelere eklenmesiydi. 
     Plastik kartlardan yılda bir kez ücret alan tek kuruluş Advantage değil. Bankalar da yılda bir kez kart ücreti alıyor. Ancak okurlarımız, Advantage Card’ın banka kartı olmayıp taksit kart olduğunu ve taksit kartların çoğunda yıllık ücret olmadığını anımsatıyor. Ama yandaki yazıda görebileceğiniz gibi o da doğru değil. 
     Zaten bankaların geçmişte bol keseden dağıttıkları plastik kartlar da belki bundan böyle evimizin bir köşesinde örümcek bağlamayacak. 
     Bu ekonomik kriz ortamında yılbaşı temizliği yaparken, muhtemelen kullanmadığınız kartları da iptal ettirme yoluna gideceksiniz. 
     Ailece cüzdanlarınızda ve dolapta duran kartlar, 8 - 10 taneyi geçiyorsa, bunların bir kısmının üstü pekala çizilebilir. 
     Türkiye’deki toplam 13.5 milyon adet kredi kartından yüzde 60 - 80’i faal. Demek ki kredi kartlarının yüzde 20 - 40 gibi hatırı sayılır bir miktarı atıl. Çekmecelerimizde yatıyor. Kabaca 3.5 - 4 milyon adet eder. Bunlar için neden boşu boşuna yıllık ücret ödeyelim 
     Üstelik her kredi kartının çekmecemizde dursa bile belli bir riski de var. ATM ve taksit kartlardan da kullanmadıklarınızı tasfiye edebilirsiniz. 
     
Kart ücreti, bankaya ve kart tipine göre farklı      Yapı Kredi 
     Worldcard klasik 5, ek kart 2 milyon lira. Gold kartlar 12, ek kart 3 milyon lira. Platinum 12, ek kartı 5 milyon lira.YKB Taksitcard 3.5 milyon lira. Turkcell kartta şimdilik ücret yok. 
     
     Garanti Bankası 
     Klasik kartlardan 5, Gold’lardan 12, Platinum’lardan 25 milyon lira yıllık ücret alıyor. Visa ya da Mastercard fark etmiyor. Ek kartlar ücretsiz. Açıkkart, Bonus ve Shop Miles’tan şu anda ücret alınmıyor ancak bu yönde çalışmalar var. 
     
     İş Bankası 
     Visa yurtiçi klasik kartlar 1.5 milyon, yurtdışı klasik kartlar 5 dolar. Hem yurtiçi hem de yurtdışında kullanılabilen kartlar 4 milyon lira. Mastercard sadece yurtiçi 1.5 milyon, yurtiçi artı yurtdışı klasik kart 2 milyon lira. Master Gold kart 4 milyon lira. Taksitli alışverişlerde kullanılan Maximum 4 milyon lira. 
     
     Dışbank 
     Klasik kartlar 4 milyon, Gold kartlar 8 milyon lira. Taksitli alışverişlerde kullanılan İdeal’de yıllık ücret yok. 
     
     







Seçim sistemi 


Fatih Terim... 


Kamuda küçülme 


Irak'la sınırları doğru çizmek 


Atatürk, Şah, İnönü, İngiliz elçisi nasıl poker oynadı 


23 cesur adam 


Atatürk ve Edward 


Ekonomist olmanın dayanılmaz ağırlığı 


İnisiyatif bizden gelmeli 


Ders kitaplarında cinsiyet ayrımcılığı 


Umuda yolculuk’ 


Gazeteci doğdu gazeteci öldü 


İstanbul politikalar merkezi 


Kullanmadığınız kredi kartlarını iptal ettirin 


Fakirler altın satıyor, zenginler altın alıyor 


Değişimi yürekli insanlar gerçekleştirir 


</TEXT>
</DOC>
