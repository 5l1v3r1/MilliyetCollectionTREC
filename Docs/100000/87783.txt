<DOC>
<DOCNO> 87783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/04/siyaset/siy05.html </URL>
<DATE> 2002/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller katılmam’ demişti 
</HEADLINE>
<TEXT>
Liderlerin tümü Köşk’e çıkacak 
     ANKARA Milliyet 

     Cumhurbaşkanı Ahmet Necdet Sezer’in başkanlığında 7 Haziran’da yapılacak Avrupa Birliği AB ile ilgili liderler zirvesi, Başbakan Bülent Ecevit’in rahatsızlığı nedeniyle tartışma konusu haline geldi. 
     DYP Genel Başkanı Tansu Çiller, idam ve anadilde eğitim - yayın konularının gündeme geleceği zirveye Ecevit’in gelmemesi halinde katılmayacağını belirtirken, diğer muhalefet partilerinin liderleri ise zirvede hazır bulunacaklarını söyledi. Sezer’in daveti üzerine Dışişleri Bakanı İsmail Cem’in de zirveye katılacağı belirtildi. 
     AKP Genel Başkanı Recep Tayyip Erdoğan, zirveye "yeni bir çıkış yapılabileceği ve yeni adımlar atılabileceği" için katılacağını söyledi. Davetin Başbakan’dan değil Cumhurbaşkanı’ndan geldiğini ifade eden Erdoğan, "Buna katılıp katılmamayı Başbakan’ın durumuna bağlamayı siyasi etik noktasında doğru bulmuyoruz. Biz katılıp çözüm için gerekli şeyleri ortaya koyacağız" dedi. 
     SP Genel Başkanı Recai Kutan da daveti Cumhurbaşkanı’nın yaptığını anımsatarak zirveye katılacaklarını söyledi. Kutan, Çiller’in kararıyla ilgili olarak "Kendi takdiri. Başbakan yurtdışında olsa, o vakit vekalet eden biri Başbakan yetkisiyle toplantıya katılır, hükümetin görüşlerini ortaya koyardı. Biz katılacağız." diye konuştu. 
     



 SİYASET 















</TEXT>
</DOC>
