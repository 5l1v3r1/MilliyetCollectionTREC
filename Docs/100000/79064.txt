<DOC>
<DOCNO> 79064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/18/son/sondun14.html </URL>
<DATE> 2002/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'ın Kralı Zahir Şah 29 yıl sonra ülkesinde 
</HEADLINE>
<TEXT>

     Afganistan'ın devrik Kralı Muhammed Zahir Şah, İtalya'da geçen 29 yıllık sürgün yaşamından sonra ülkesine döndü. 
     Afganistan'ı 40 yıl yönettikten sonra 1973 yılında İtalya'da tatildeyken kuzeni tarafından tahttan indirilen Zahir Şah, sade bir vatandaş olarak ülke toprağına ayak bastı. 
     Devrik Kral, geniş güvenlik önlemlerinin alındığı Kabil havaalanında kırmızı halı ve şeref kıtasıyla karşılandı. 
     BM'nin Afganistan özel temsilcisi Lahdar Brahimi, Afgan komutan General Raşid Dostum ve onlarca aşiret lideri devrik Kralı karşılayanlar arasında yer aldı. 
     Zahir Şah'ın dönüşü hakkındaki hassasiyetin bir işareti olarak televizyon ve radyoda herhangi bir duyuru yapılmazken, Kabil sokaklarında bayrak ve hoşgeldin pankartlarına rastlanmazken, insanlar normal hayatlarını sürdürüyor. 
     Devrik Kral'ın uçağı Afganistan'a gelmeden önce Özbekistan'ın başkenti Taşkent'te bu sabah yakıt ikmali yapmıştı. 
     87 yaşındaki devrik Kral, monarşiyi geri getirme niyetinin 
     olmadığını açıklamıştı. 
     
     Ankara hazırlık yaptı 

     Bu arada, Afganistan'ın devrik Kralı Zahir Şah'ı taşıyan uçağın İtalya'dan Özbekistan'a giderken Ankara'da yakıt ikmali yapma olasılığı üzerine Esenboğa Havaalanı'nda birtakım hazırlıklar yapıldı. 
     Havaalanının VIP bölümü açık tutulurken, VIP salonu önünde bir ambulans hazır bekletildi. 
     Yetkililer, daha sonra, Zahir Şah'ın içinde bulunduğu uçağın saat 04.00'te Türk hava sahasından çıktığını açıkladı. 
     





</TEXT>
</DOC>
