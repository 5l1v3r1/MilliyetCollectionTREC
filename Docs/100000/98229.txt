<DOC>
<DOCNO> 98229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/26/son/sontur17.html </URL>
<DATE> 2002/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Rize'de son durum "29 kişi öldü, 3 kişi kayıp, 6 yaralı var" 
</HEADLINE>
<TEXT>

     Rize Kriz Masası, Güneysu ve Çayeli ilçelerinde yaşanan sel felaketinde 29 kişinin öldüğünü, 3 kişinin kayıp olduğunu, 6 kişinin de yaralandığını bildirdi. 
     Rize Kriz Masası'ndan derlenen bilgilere göre, Çayeli İlçesi'nin Yenihisar Köyü'nden Coşkun Pehlivan, Bedri ve Bahriye Aydın, Liman Köyü'nden Mehmet Salih Genç, Mahir ve Yılmaz Ülker, Ekrem Yazıcı ve Ahmet Kasap, Güneysu İlçesi'nin Selamet Köyü'nden Ahmet, Şahinaz, Hakkı Sevinç, Mustafa, Katibe, Şükrü Topçu, Tayyip ve Rukiye Özdemir, Sebahat, Havva, İpek, İbrahim, Arif ve Şaban Uzunali, İlknur ve Volkan Semiz, Zeynep Uğur ile kimliği belirlenemeyen bir kişi, Islahiye Köyü'nden Ramazan Sancaktutan, Yenicami Köyü'nden Yunus Emre Abdullah ve Adacami Köyü'nden Selma Usta, sel felaketi sonucu öldü. 
     Selde Sevgi ve Ramazan Aydın, Nazife ve Latife Pehlivan, Yaşar Yalçın, Yılmaz Sözer de yaralı olarak kurtarıldı. Güneysu İlçesi'nden Ramazan Şahin, Halim Yıldırım ve Ahmet Durmuş'un ise kayıp oldukları bildirildi. Bu kişilerin, sel sularına kapıldığı tahmin ediliyor. 
     Güneysu İlçesi'nin Selamet Köyü'nde bulundukların evlerin heyelandan çökeceğinden korkan yaklaşık 18 kişi, bir komşularının evine sığınmış, sığındıkları ev heyelan sonucu yıkılırken, kendi evlerine hiçbir şey olmamıştı. Heyelan sonucu yıkılan evde 2 gündür yapılan ceset çıkartma çalışmaları, bugün öğle saatlerinde 2 cesedin çıkartılmasıyla sona erdirildi. Evde başka ceset olmadığı bildiriliyor. 
     İl genelinde 68 köyün yolu kapalı bulunurken, 16 köye elektrik verilemiyor. Rize'de 19 köyle haberleşme sağlanamazken, 20 ev heyelan sonucu yıkıldı, 200 ev ise heyelan tehlikesine karşı boşaltıldı. İl genelinde afetten etkilenen köy sayısı ise 80. 
     Sel felaketinden etkilenen yöre halkı okullar ve camilerde kalırken, yetkililer, vatandaşların kalacak yer sorununun en kısa sürede çözüleceğini bildirdiler. 
     





</TEXT>
</DOC>
