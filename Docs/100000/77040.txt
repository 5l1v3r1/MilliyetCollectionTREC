<DOC>
<DOCNO> 77040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/08/spor/aspo.html </URL>
<DATE> 2002/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
ALTIN KAFA NİCULESCU 0 - 1 
</HEADLINE>
<TEXT>

Galatasaray’ı, Samsun deplasmanında Rumen golcünün ağları bulan vuruşu taşıdı. Cim - Bom bu galibiyetle, Fenerbahçe ile puan farkını korudu. Sarı - Kırmızılı takım, adeta duvar ören Karadeniz ekibi önünde zorlandı. Ancak ev sahibi sadece defansı düşününce yenilmekten kurtulamadı 
     SAMSUN’DAKİ randevuyu, Galatasaray kadar Fenerbahçe ve Beşiktaş da bekliyordu. Ancak 86. dakikada Radu Niculescu’nun kafasından gelen gol Cim - Bom’a, şampiyonluk yolunda çok önemli bir avantaj sağlarken, iki büyüğü karamsarlığa itti. Sarı - Kırmızılı ekip üç puanlık farkı korudu ve zirvede rahatladı. Ev sahibi gol dakikasına kadar oyunu iyi kilitledi. Eksikleri nedeniyle riske girmeyen, hücumu da hiç düşünmeyen Samsunspor, kaleci Ali’nin hatasıyla, küme düşme korkusunu üzerinden atamadı. 
     
     Nasıl oynadılar 
     GALATASARAY 
     MONDRAGON Fazla top gelmedi. Rahat sayılabilecek maç çıkardı. Çabuk çıkardığı toplarla oyunu sıcak tuttu. 
     CAPONE Ne çok iyiydi, ne de çok kötü oynadı. Savunmada görevini yaptı. Orta alana fazla katkı sağlayamadı. 
     EMRE İyi mücadele etti, hırslı oynadı. Savunmanın yine en iyi ismiydi. Arkadaşlarına güven verdi. 
     BÜLENT KORKMAZ Görevini iyi yaptı, ama sürekli arkadaşlarına bağırıp çağırdı. Rakip forvete göz açtırmadı. 
     VICTORIA Günden güne daha iyiye gidiyor. Oynadıkça kendine olan güveni ve takıma katkısını artırıyor. 
     BATISTA Çok koştu, oyundan çıkana kadar iyi mücadele verdi. Ancak forvete yeterince destek olamayınca oyundan alındı. 
     SUAT Sakatlanana kadar görevini çok iyi yapmaya çalıştı. Ancak sakatlanınca da yerini Ayhan'a bıraktı. 
     ERGÜN Yine kemik gibi sağlamdı. Orta sahada adeta duvar ördü. Ancak pozisyon üretmekte oldukça zorlandı. 
     HASAN ŞAŞ Orta sahanın en çok çalım yapanı, en çok pozisyon hazırlayanı oldu. Markajı sıkı olunca yoruldu. 
     ÜMİT KARAN Düşüşü bu maçta da devam etti. Lucescu'dan da bol bol fırça yedi. Yerini Niculescu'ya bıraktı. 
     ARİF İlk yarıda oldukça durgundu. İkinci yarıda da, bu görüntüsünü hiç değiştiremedi. Vasattı. 
     AYHAN Suat sakatlanınca oyuna girdi. Önce hata yaptı. Daha sonra gol pasını vererek kendini affettirdi. 
     NICULESCU Kurtarıcı olarak oyuna sürüldü. Galatasaray'a altın değerinde üç puan kazandırdı, görevini yaptı. 
     FLEURQUİN Orta alana hareketlilik getirmesi amacıyla oyuna alındı. O da görevini yapanlar arasındaydı. 
     
     SAMSUNSPOR 
     ERCAN Kaptan yine takımının en iyisiydi. Hırslı mücadele etti. Ancak golde yapacağı fazla bir şey yoktu. 
     MEHMET YILMAZ Forvette tek başına didinip durdu. Ancak kalabalık Galatasaray savunması arasında etkisizdi. 
     SOUZA İyi mücadele etti. Takımının ayakta kalan isimlerindendi. Görevini elinden geldiğince yaptı. 
     CELİL Ayağında her zamanki gibi çok top tuttu. Her ne kadar etkili görünse de bir çok pozisyonu ezdi. 
     
     Hata kimde 
     SAMSUNSPOR kalecisi Ali 86. dakikaya kadar dengeli bir oyun ortaya koyuyordu. Ama gol dakikasında yaptığı hata affedilir gibi değildi. Ergün’ün doldurduğu topu auta çıkarken, tokatlayan ve korner yaratan Ali bir anlamda golün hazırlayıcısı oldu. Ayrıca Radu burnunun dibinden kafaya vururken Ali yine seyirci kaldı. 
     Maçın hakemi 
     Mükemmel yönetti 
     SERDAR Tatlı, sakin görüntüsü, kartları yerinde kullanışı ve faul düdüklerindeki isabetli kararları ile alkışları topladı. Hasan Şaş ile Fleurquin’in, ceza alanı içindeki aldatıcı düşüşlerini ve penaltı arayışlarını iyi süzen Tatlı, gösterdiği kartlarda kesinlikle haklıydı. Eşitlik ilkesine hep uyan Serdar Tatlı yan hakemleriyle de uyum içindeydi. Sadece ilk yarıda Ercan’ın, Batista’ya dirseğini göremedi. 
     
     Notlar 
     İki cezalı 
     SAMSUN maçında sarı kart gören Emre ve Ayhan cezalı duruma düştü. İki futbolcu, bu haftaki İstanbulspor sınavında forma giyemeyecek. 
     
     Tribünler doldu 
     MAÇTA tribünler tıklım tıklım dolarken, özellikle Sarı - Kırmızılı taraftarlar yaklaşık 2 bin kişiyi bulan sayılarıyla gövde gösterisi yaptılar. İstanbul, Giresun, Rize ve Ankara’dan dört grup halinde otobüslerle Samsun’a akın eden Galatasaraylılar, maç boyunca takımlarını desteklediler. 
     
     Batista iyileşti 
     İSTANBUL’DAKİ son çalışmada arka adalesinde gerilme meydana gelen ve maç gününe kadar oynamasına şüpheyle bakılan Batista, iyileşerek dünkü maçta ilk on birde görev aldı. Batista’nın iyileşmesiyle planlarını bozmayan Lucescu, rahat bir nefes aldı. 
     
     Canaydın gelmedi 
     BAŞKAN Özhan Canaydın, İstanbul’daki yoğun programı nedeniyle Samsun deplasmanına da gelemedi. İkinci Başkan Ali Dürüst aracılığı ile takımına şans dileyen Canaydın, önceki gün İşbirliği Kurulu toplantısına katılırken, dün de yoğun mesai yaptı. Dürüst’ün yanı sıra Abdürrahim Albayrak, Özer Saraçoğlu ve Burak Elmas takımı yalnız bırakmadılar. 
     
     Prim zamanı 
     GALATASARAY yönetimi, Trabzon maçının ardından yaptığı 2.5 milyon dolarlık yüklü ödemeden sonra, bugün de Beşiktaş ve Trabzon derbilerinden galip gelerek, 6 puan kazanan oyuncularına hak ettikleri toplam 250 bin dolarlık primi dağıtacak. Oyuncular, yönetimin bu jestiyle yine büyük moral kazanacak. 
     
     Bilet kavgası 
     MAÇ öncesinde jandarma ve polisin aldığı önlemler neticesinde iki takım taraftarları arasında tampon bölge oluşturuldu. Ancak numaralı tribünde Samsunlu taraftarlar kendi aralarında kavga ettiler. Numaralıya giren biletsiz seyircilerin, biletlilerin yerlerine oturmasıyla büyüyen tartışma, kavgaya dönüştü. 
     
     Akpençe’ye balon 
     GALATASARAY ve Milli Takım’ın masörü Mehmet Akpençe’ye geçirdiği kalp rahatsızlığı nedeniyle balon yapıldı. Alman Hastanesi’nde Kalp Cerrahı Yılmaz Nişancı tarafından gerçekleştirilen operasyon başarıyla sonuçlandı. 
     



 SPOR 





























</TEXT>
</DOC>
