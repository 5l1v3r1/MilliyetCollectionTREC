<DOC>
<DOCNO> 69250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/24/yasam/yas02.html </URL>
<DATE> 2002/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Trafik canavarı bu kez Yiğit’i aldı 
</HEADLINE>
<TEXT>
Güle güle şampiyon’ 
Bisikletiyle bir minibüsün altında kalan yelkenci Yiğit Önder’in, madalyalarıyla birlikte toprağa verildiği cenazesinde gözyaşı sel olup aktı... 
     SERKAN AYDEMİR DHA 

     Daha 12 yaşındaydı Zonguldak Ereğli’nin şampiyon yelkencisi Yiğit Önder. 
     Okul tatil, üstüne üstlük de bir bayram öncesiydi. Bisikletine atladı Ereğli sokaklarını gezmeye çıktı. Bisiklete binen her çocuk gibi neşeli, heyecanlıydı. 
     Atatürk Kültür Merkezi önüne gelmişti ki, bisikletiyle birlikte Özaydın Doğan’ın kullandığı minibüsün altında kaldı. Yaklaşık 25 metre sürüklendi minibüsün altında. Kanlar içinde minibüsün altında çıkarıldığında vücudu ve kafatası kırıklar içindeydi. 
     
     Madalyalar mezara 
     Apar topar Ereğli Devlet Hastanesi’e kaldırıldı. Burada yapılan ilk müdehalenin ardından Zonguldak SSK Bölge Hastanesi’ne sevk edildi. Doktorlar ellerinden geleni yaptılar, ama bir bayram günü gözleri bir daha açılmamacasına kapandı Şampiyon Yiğit Önder’in. O artık yoktu. 
     Dün Ereğli Orta Camii’nden uğurlandı Yiğit. Tabutu, Erdemir Yelken Kulübü forması ve katıldığı yarışmalarda kazandığı madalyalarla donatılmıştı. İlçe mezarlığında defnedilirken, madalyaları da Yiğit’le birlikte gömüldü. Herkes ağlıyordu ama babası Suat Önder’in gözyaşları bir başka akıyordu. Gözünden bile sakındığı oğlunun tabutu mezara indirilip ilk topraklar üzerine atılmaya başladığında güçlükle mırıldandı "Güle güle şampiyon." 
     



 YAŞAM 


















</TEXT>
</DOC>
