<DOC>
<DOCNO> 84727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/yazar/guclu.html </URL>
<DATE> 2002/05/18/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Gençler bu kez Rize’de buluştu 
</HEADLINE>
<TEXT>

     Yetişkinlerin şaşkınlığı devam ededursun, gençlik kendi içinde arayışlarını sürdürüyor. Arı Hareketi’nin İstanbul’daki büyük gençlik buluşmasından sonra bir başka gençlik grubu da Rize’de toplandı... 
     Aslında Rize’deki buluşmanın öncesi de var, sonrası da olacak. 30’u aşkın üniversiteden gençlerin oluşturduğu "Buluşma" platformu ilk toplantısını önceki yıl Van’da yapmıştı. İkincisi de geçen yıl yine 19 Mayıs Gençlik Bayramı öncesinde İstanbul’da gerçekleşmişti. Gençler, her defasında Türkiye’nin temel sorunlarını farklı bir bakış açısıyla ele alıp çözüm önerileri geliştiriyorlar. 
     Rize’deki "buluşma"nın tartışma konusu Avrupa Birliği. Yazar çizerden parlamentere, öğretim üyelerinden sivil toplum örgütlerine kadar değişik kesimlerden gelen konuşmacılarla birlikte her yönüyle AB sorgulanıyor. 
     Panellerin yanı sıra değişik atölye çalışmaları da var. İşte panel ve atölye çalışmalarından bazılarının başlıkları 
     - Avrupa Avrupa Duy sesimizi. 
     - Avrupa Birliği projesine siyasal yaklaşımlar. 
     - Emanetçilikten korkuluğa Türk gençliğinin serüveni. 
     - Tarihi silahsızlandırmak. 
     - Siyasetle genç olmak. 
     - "Türkiye seninle gurur duyuyor"a son. 
     - Televizyon tartışmalarındaki gençlik. 
     Ali Poyrazoğlu, Kürşat Bumin, Mustafa Erdoğan ve Ömer Laciner’in konuşmacı olduğu sabahki oturumda AB’ye giriş sürecinde milliyetçilik ve ulusalcılık kavramları tartışıldı. ANAP Rize Milletvekili Ahmet Kabil, AK Parti Van Milletvekili Hüseyin Çelik, Saadet Partisi Rize Milletvekili Mehmet Bekaroğlu ile DSP Adana Milletvekili Tayyibe Gülek’in katıldığı öğleden sonraki ikinci oturumda ise, siyasi partilerin AB’ye bakış açıları ortaya kondu. Her iki oturum sonrasında da öğrenciler soru ve görüşleriyle toplantılara katkıda bulundular. 
     "Buluşma"nın ana sponsoru Sabancı Üniversitesi ve Sabancı kuruluşları. Alman Konrad Adenauer Vakfı da önemli destekleyicilerden... 
     İstanbul’daki şaşaalı buluşmanın arkasında Amerikalılar var, bunu da Almanlar mı destekliyor sorusu ilk anda akla gelse de peşinen böyle bir şey söylemek yanlış olur. 
     Toplantının teknik bilgileri bunlar. Şimdi gelin bir de neler konuşuldu, satırbaşlarıyla onlara bakalım. Sabahki oturumda devletin resmi görüşü bir hayli sorgulandı. Öğleden sonraki oturum ise, TBMM görüşmelerini hiç aratmadı. Meclis oturumunu bu kez TV’den değil, canlı olarak izledik sanki. 
     
     İşte satırbaşları 

</TEXT>
</DOC>
