<DOC>
<DOCNO> 62660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/17/ekonomi/eko03.html </URL>
<DATE> 2002/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yapı Kredi Sigorta’nın yüzde 43’ünü Munich Re satın alıyor 
</HEADLINE>
<TEXT>

Yapı Kredi Sigorta’nın yüzde 43’ü dünyanın en büyük sigorta şirketlerinden Alman Munich Re’ye satılıyor. İki şirket hisse devrinde anlaştı. Fiyat konusu ise şubat ayı içinde netleşecek 
     KADİFE ŞAHİN 

     Yapı Kredi Sigorta, Almanya’nın en büyük sigorta şirketi Munich Re ile ortaklığa gidiyor. Yapı Kredi Sigorta’nın yüzde 43’ünün Alman sigorta şirketi Munich Re’ye satılması konusundaki görüşmeler fiyat pazarlığına kaldı. 
     İki sigorta şirketi arasında kasım ve şubat krizleri nedeniyle kesintiye uğrayan ve geçtiğimiz günlerde tekrar başlayan görüşmelerde, ortaklık için Munich Re’ye devredilecek hisse payı üzerinde anlaşmaya varıldı. İki kuruluşun fiyatlama üzerindeki çalışmalarının şubat ayında tamamlaması bekleniyor. 
     
     İkinci yabancı ortak 
     Geçen yıl, Halk Sigorta olan adını değiştirerek Yapı Kredi Sigorta adını alan şirket, daha önce Munich Re dışında başka yabancı şirketlerle de görüşmeler yapmıştı. 
     Yüzde 27’si halka açık olan Yapı Kredi Sigorta’nın Munich Re ile yapacağı ortaklık, Türk sigorta sektöründe Oyak Sigorta’nın Axa ile olan ortaklığı dışında, Koç Sigorta’nın Allianz Grubu ile yaptığı anlaşmadan sonra ikinci önemli ortaklık olacak. 
     Bireysel emeklilik sisteminin sigortacılık sektöründe yaratacağı hareketlilikte pay sahibi olmak isteyen yabancı şirketler, Türkiye’deki sigorta şirketleri ile ortaklı kurarak sektöre girmeyi amaçlıyorlar. 
     
     Dünyanın en büyük reasürans şirketi 
     Yapı Kredi Sigorta’nın yüzde 43 oranındaki hissesi için görüşmelerini sürdüren Munich Re, özellikle büyük doğal felaketlere karşı sigorta şirketlerinin üzerindeki riski paylaşan ve sigortalayan reasürans şirketlerinin en büyüğü. 
     1880 yılında kurulan Munich Re’nin merkezi Almanya’da. Özellikle orta ve Doğu Avrupa’daki sigortacılık piyasasını elinde tutan şirketin Almanya dışında 2 bin 900 çalışanı var. Toplam 5 bin kişi istihdam ediyor. 
     Özellikle 11 Eylül sonrasında sigortacılık sektörünün yara alması ile birlikte Munich Re’nin de borsada işlem gören hisseleri önemli ölçüde düşmüştü. Stratejik ortaklıklar oluşturan grup ERGO ve HVB Group ile sigortacılık sektörü üzerine geleceğe dönük anlaşmalar yaptı. 
     Faaliyet alanı ise özellikle sigortacılık, bankacılık, şirket fonları, emlak yönetimi, alternatif risk transferleri ve çok büyük projelerin finansmanı ve sigortalanması. 
     
Halk Sigorta’ydı Yapı Kredi oldu      Halk Sigorta adıyla kurulan Yapı Kredi Sigorta, Çukurova Holding şirketi olmasına karşın, Halk Bankası’nın bir iştiraki olarak düşünülmesi nedeniyle geçen yıl ismini Yapı Kredi Sigorta olarak değiştirdi. Yüzde 27 oranında halka açık bir şirket olan Yapı Kredi Sigorta’nın yüzde 90’dan fazlasına Yapı Kredi Bankası sahip. Çukurova Grubu’nda sigortacılık alanında ayrıca Yapı Kredi Yaşam da faaliyet gösteriyor. 
     



 EKONOMİ 














</TEXT>
</DOC>
