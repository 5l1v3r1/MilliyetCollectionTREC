<DOC>
<DOCNO> 94644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/son/sondun28.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
''Filistin Ulusal Dayanışma Hareketi'' adlı yeni bir örgüt kuruldu 
</HEADLINE>
<TEXT>

     ''Filistin Ulusal Dayanışma Hareketi'' adlı yeni bir örgüt kuruldu. 
     Ürdün'de yayımlanan haftalık El Hilal dergisinde yer alan örgütün kuruluşuna ilişkin bildiride, İsrail ile kurulacak bir Filistin devleti arasında, başkenti ''birleşik Kudüs'' olan bir ''konfederasyon'' kurulması önerildi. 
     Filistin yönetimi ve Devlet Başkanı Yaser Arafat'a eleştirilerin yöneltildiği bildiride, ''Yönetim ve Arafat, son 10 yıl içinde halkımızı baskı altına almış ve küçük düşürmüştür. Arafat'ın yönetimi artık geçerli değildir'' denildi. 
     ''İsrail de dahil olmak üzere tüm bölge ülkeleriyle iyi komşuluk ilişkileri içinde bulunacak bir Filistin devletinin'' kurulması önerilen bildiride, ''örgütün her iki taraftan da sivil halkın ölmesine neden olan şiddet eylemlerine karşı olduğu'' vurgulandı. 
     Örgütün bünyesinde kimlerin bulunduğu açıklanmayan bildiride, kalıcı ve adil bir barıştan yana tavır alındı. Bildiride, ''İsrail'in barış yolunda, 28 Eylül 2000'den sonra işgal ettiği bölgelerden çekilme ve Filistin kentleri ile bölgelerine uygulanan ablukanın kaldırılması dahil ciddi önlemler alması'' çağrısı yapıldı. 
     Bu arada, El Hilal dergisi, örgüt üyelerinin, ABD Başkanı George Bush'un Ortadoğu konusunda yaptığı konuşmanın ardından geçen hafta İsviçre'nin Zürih kentinde toplandıklarını belirtti. 
     





</TEXT>
</DOC>
