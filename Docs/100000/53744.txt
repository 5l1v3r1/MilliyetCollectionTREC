<DOC>
<DOCNO> 53744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/23/son/soneko11.html </URL>
<DATE> 2001/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Eximbank "Ekonomi rayındayken destek ihtiyacımız azalıyor" 
</HEADLINE>
<TEXT>

     Türk Eximbank Genel Müdürü Ahmet Kılıçoğlu, sermaye hedeflerinin 1 milyar dolar olduğunu bildirdi. 
     Eximbank'ın sendikasyon kredisi çalışmalarına ilişkin gazetecilerin sorularını yanıtlayan Kılıçoğlu, geçen yıl Türk bankacılık sektörünün 6-6.5 milyar dolarlık bir sendikasyon sağladığını, bu yıl, geçen yılki rakamın yüzde 70'ine varılacağını zannetmediğini kaydetti. 
     2001'de sendikasyon kredilerinde yüzde 71'lik yenileme oranına 
     sahip olduklarına işaret eden Kılıçoğlu, şunları söyledi 
     ''Bizim ortalamamız yüksek. Bir de ihtiyaçlar bunu belirliyor. 
     Bunu biraz daha zorlasak çıkarabilirdik aslında. Son 150 milyon dolarlık sendikasyon kredimizin sevindirici tarafı 26 bankanın katılımı ve içinde Türkiye ile ilk defa sendikasyona katılan bankalar olması. Mesela Çin Export-Import Bank katıldı. Bunu sadece Eximbank için değil, Türkiye'ye de biraz daha olumlu bakıldığının işareti diye düşünelim.'' Kılıçoğlu, bu yıl ihracatın ne kadarlık bölümünü finanse edeceklerinin sorulması üzerine de ''İhracatın 30 milyar dolar olacağını varsayarsak, yüzde 23-25 arasında bir yerlere varırız diye düşünüyorum. Öncekilerde de hemen hemen 4'de bir civarında olurdu, her zaman böyle gider ama reel olarak bunu koruyabilmek o kadar kolay bir şey değil'' diye konuştu. 
     
     Balayı dönem 
     Eximbank'ın kaynak ihtiyacının karşılanmasında IMF'den gelecek krediden de yararlanıp yararlanılmayacağının sorulması üzerine Kılıçoğlu, şöyle dedi 
     ''Eximbank'a yönelik birşey geleceği konusunda kesin bir fikrimiz yok. Ancak, bütçeye konulan bir 300 trilyon liralık imkan var. 
     Devletin, Hazine'nin Eximbank'a desteği önemli ama ekonomi doğru rayda gittiği zaman içeride ve dışarıda güven aşıladığı zaman bizim zaten o desteğe ihtiyacımız çok azalıyor. 
     Geçen seneki balayı dönemini düşünün Eximbank 1 milyar dolar buldu, çok önemli bir rakam, dolayısıyla işler işi gittiği zaman Eximbank kendisi kötü değil. Finansal olarak rasyoları, sermaye yeterliliği, geri dönmeyen kredileri, bunların hepsi tatminkar ama Türkiye riski ile bağımlısınız. Biliyorsunuz biz Hazine ile aynı ratinge sahibiz. Dolayısıyla oradaki iyileşme bize çok çabuk yansıyor.'' Ahmet Kılıçoğlu, ilişkide bulundukları uluslararası finans çevrelerinden bakıldığında Türkiye'nin itibarında bir değişiklik, olumlu yönde gidiş görülüp görülmediğinin sorulması üzerine de şunları söyledi 
     ''Görüyorum. Türkiye çok büyük bir ekonomi, ekonomik olarak önemli bir yer. 11 Eylül'den sonra siyasi olarak da çok önemli bir yer olduğu bir kere daha teyit edildi, biraz daha ön plana çıktı. Potansiyelin olduğunu hepimiz aramızda konuşurken söylüyoruz, yeter ki bazı şeyleri üstüste doğru yapabilelim. Bir zincir oluşturup, bir trend yakalayabilsek, kötümser olmak için pek neden yok ve bundan sonra daha iyi olacak diye düşünüyorum. Zor olacak, çok kolay değil bu sıkıntıları aşmak.'' 
     
     Sermaye hedefi 
     Kılıçoğlu, Eximbank perspektifinden de baktığında olumlu yönde küçük kıpırdanmalar olduğunu vurgulayarak, şöyle dedi 
     ''Fon'daki bankaların bazıları satın alınma, birleşmeyle ve yeni yönetimlerle tekrar müşterilere yönelik hizmet vermeye başlıyorlar. Bu ihracat cephesinden bize yansıyor. 
     Eximbank, bankacılık sektörü üzerinden çalışıyor. Fon'daki bankalar var, kamu bankalarının da yeniden yapılandırma sürecinde olduğunu ve bir anlamda kredi vermekte çekimser davrandıklarını düşünürseniz, Eximbank birçok müşteriye ulaşamama riski ile karşı karşıya. Birçok kriz yaşayan o firmaların bilançoları da A bankası Fon'a devredildi, ben B bankası ile çalışayım lüksüne sahip değiller. 
     Dolayısıyla orada bir kilitlenme var, bunun ufak ufak çözüldüğünü görüyorum. Biz Eximbank olarak burada ne yapabiliriz Diğer bankalarla daha yoğun bir şekilde çalışmaya gayret ederiz. Hep talep edilen teminatların ortadan kaldırılması ve düşürülmesi vardır. Düşürülmesi yönünde birtakım çalışmalarımız var ama burada çok mucizevi bir sonuç beklemememiz lazım.'' Kılıçoğlu, bu sene kredi hacmi göreceli olarak düşmeyen ve iki kere kredi ertelemesi yapan bir tek Eximbank'ın bulunduğunu dile getirerek, bunun da Eximbank'ın sağlıklı yapısından kaynaklandığını anlattı. 
     Eximbank'ın sermaye artırımı ile ilgili bir başka soru üzerine Kılıçoğlu, ''750 trilyonluk sermayenin yaklaşık 500 trilyonu ödenmiş ve yıl sonu itibariyle 750 trilyon lirayı yakalarız. Hazine'den gelecek paranın yanı sıra karımızı sermayeye mahsup ederiz. Ama hedefimiz bizim 1 milyar dolardır. TOBB'un 100 milyon dolarını kullandık onun dışında yeni bir kaynak konusu yok. Taşlar yerine oturduğu zaman Eximbank kendi kaynağını yurtdışından kendisi bulabilir'' diye konuştu. 
     






</TEXT>
</DOC>
