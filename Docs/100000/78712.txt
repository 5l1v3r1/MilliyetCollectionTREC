<DOC>
<DOCNO> 78712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/son/sonspo17.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği - Beşiktaş maçının bilet fiyatları açıklandı 
</HEADLINE>
<TEXT>

     Gençlerbirliği ile Beşiktaş'ın 20 Nisan Cumartesi günü Ankara'da yapacakları Birinci Süper Lig karşılaşmasının bilet fiyatları belli oldu. 
     Kırmızı-siyahlı kulüpten yapılan açıklamaya göre, kale arkası tribünleri 5 milyon lira, maraton tribünü 10 milyon lira, kapalı tribün numarasız 15 milyon lira ve numaralı tribün biletleri de 20 milyon liradan satışa çıkarıldı. 
     Öte yandan, Gençlerbirliği Kulübü Başkanı İlhan Cavcav, Beşiktaş'ın geçen hafta sonu oynanan karşılaşmada yenilmesi nedeniyle bilet fiyatlarını düşük tuttuklarını söyledi. 
     Cavcav, Beşiktaş'ın Fenerbahçe'ye kendi sahasında yenilerek, büyük ölçüde ikincilik şansını da zora soktuğunu ve bu nedenle de, siyah-beyazlı taraftarların maça fazlaca rağbet etmeyeceklerini düşündüklerini ifade etti. 
     





</TEXT>
</DOC>
