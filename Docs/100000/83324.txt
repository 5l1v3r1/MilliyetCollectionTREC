<DOC>
<DOCNO> 83324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/son/sontur15.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Danıştay Başkanı "Demokratikleşme önündeki engeller kaldırılmalı" 
</HEADLINE>
<TEXT>

     Danıştay Başkanı Nuri Alan, ''Demokratikleşme ve hukuk devleti yürüyüşünde önümüze çıkan tüm engellerini kaldırılması, tıkanan yolların açılması zorunludur'' dedi. 
     Danıştay'ın 134. kuruluş yıldönümü nedeniyle, Karayolları Genel Müdürlüğü Konferans Salonu'nda yapılan törene TBMM Başkanı Ömer İzgi bir başka programı nedeniyle gecikmeli olarak katıldı. 
     Danıştay Başkanı Nuri Alan, törenin başlangıcında yaptığı açış konuşmasına, Anayasa'nın, olağanüstü hal ve sıkıyönetim süresince Cumhurbaşkanı'nın başkanlığında toplanan Bakanlar Kurulu'na, bu süre boyunca gerekli görülen konularda kanun hükmünde kararname çıkarma yetkisi tanıdığını hatırlatarak devam etti. 
     Bu KHK'lerin Anayasa'ya aykırılığı iddiasıyla Anayasa Mahkemesi'ne dava açılmasının önünün de Anayasa'nın ilgili maddesiyle önlendiğini ifade eden Alan, bu kuralın, hukuk devleti ilkesi ile bağdaşmadığı için Anayasa'dan çıkarılması gerektiğini söyledi. 
     Yüksek Seçim Kurulu'na itiraz yolu ile Anayasa Mahkemesi'ne başvurma yetkisinin verilmesi gerektiğini kaydeden Alan, Hakimler ve Savcılar Yüksek Kurulu'nun HSYK yapısını da eleştirdi. 
     
     2 KURUL ÖNERİSİ 
     HSYK'nın adının, ''Hakimler Savcılar ve Kanun Sözcüleri Yüksek Kurulu'' olarak değiştirilmesini, bu kurulun idari yargı için ''İdari Yargı Hakim ve Kanun Sözcüleri Kurulu'', adli yarı için de ''Adli Yargı Hakim ve Savcılar Kurulu'' olmak üzere iki ayrı kuruldan oluşturulmasını istedi. 
     Danıştay Başkanı Alan, Adalet Bakanı'nın hakim, kanun sözcüsü, ve savcıların özlük işleri ile ilgili bireysel kararların alındığı kurullara katılamayacağı için kendisinin ''Hakimler, Savcılar ve Kanun Sözcüleri Yüksek Kurulu'''na başkanlık yapmasının ve sadece genel düzenleyici kararlarda oy hakkına sahip olmasının hakimlik ve savcılık teminatı ilkesiyle çatışmadığını söyledi. 
     İki ayrı kurulun ve yüksek kurulun Adalet Bakanlığı'ndan bağımsız olarak örgütlenmesinin sağlanması gerektiğini dile getiren Alan, ''Kurulların tüm karar ve işlemlerine karşı yargı yolu açılmalıdır. 
     Kurulların idari kararlarının yargısal denetiminin yapılabilmesi, yargı reformunun 'olmazsa olmaz' koşuludur'' dedi. 
     
     ''GÜÇLÜ YARGI, GÜÇLÜ YARGIÇLARDAN OLUŞUR'' 
     Anayasa'da yer alan yüksek mahkemelerin ülke için arzettikleri önem ve değerin her türlü tartışmanın dışında olduğunu kaydeden Alan, güçlü yargının güçlü yargıçlardan oluşacağına dikkati çekti. 
     Bu nedenle Danıştay'a üye seçiminin önemli olduğunu, dar bir kurulca yapılan seçimde öznel nedenlerin ağırlık kazanmasına neden olduğunu ifade eden Alan, Danıştay'a üye seçiminin önerisi gerçekleşirse ''İdari Yargı Hakim ve Kanun Sözcüleri Kurulu''na Danıştay Başkanı, Başkanın sözcüsü, 2 başkanvekili, kıdemli 4 daire başkanının katılımı sağlanarak yapılması gerektiğini söyledi. 
     
     ''KEYFİ YETKİLER'' 
     Danıştay Başkanı Alan, uyarma ve kınama cezalarına, olağanüstü hal bölge valisinin yaptığı işlemlere, Yargıtay Başkanlar Kurulu'nca alınan idari kararlara ve Sıkıyönetim Kanunu'nun verdiği yetkiye dayanarak sıkıyönetim komutanlarınca yapılan işlemlere karşı idari yargı yoluna başvurma olanağı bulunmadığını hatırlattı. 
     Sıkıyönetim Kanunu'nun, sıkıyönetim komutanına ''hem keyfi kullanıma elverişli yetkiler'' verdiğini ve bu yetkiye dayanan işlemlere karşı yargı yolunun kapatıldığını, hem de bu yetkiye dayanan kimi işlemlere sıkıyönetimin amacına ve süresini aşacak nitelikte hukuki sonuçlar tanındığını ifade eden Alan, bu yasal düzenlemenin Anayasa'nın öngördüğü çerçevenin dışına taşıdığını kaydetti. 
     Alan, sıkıyönetim komutanının yetkisini kullanmaya esas olacak nedenler ve yetkinin kullanma usulünün açıkça belirtilmesi gerektiğini, işlemden önce kişilerin savunmasının alınmasının zorunlu hale getirilmesinin önemine işaret etti. Alan, ''Demokratikleşme ve hukuk devleti yürüyüşünde önümüze çıkan tüm engellerin kaldırılması, tıkanan yolların açılması zorunludur. Anayasa'ya aykırılıkları, Anayasa'ya aykırı olmasalar bile anti- demokratik nitelikleri açık olan ve idari yargının denetim alanını sınırlandıran bu kuralların üç maddelik bir yasa ile yürürlükten kaldırılması mümkündür'' dedi. 
     
     BASIN ÖZGÜRLÜĞÜ 
     Konuşmasında basın özgürlüğüne ilişkin görüşlerini de açıklayan Danıştay Başkanı Alan, demokratik toplumun olmazsa olmaz ögelerinden birisi olan basının toplumsal yaşamda üstlendiği görevin değeri ve öneminin tartışılamayacağını kaydetti. 
     Basının kendisine düşen görevleri yansız, etki altında kalmadan kişi ve grupların çıkarına yönelmeden dürüst biçimde yerine getirmesinde kamu yararı bulunduğunu ve bu nedenle de basının özgür olması gerektiğini anlatan Alan, basın özgürlüğünün, basının görevlerini yerine getirebilmesinin en önemli koşulu olduğunu vurguladı. 
     Toplumda bu kadar önemli görevler üstlenen ve bu nedenle Anayasa ile güvence altına alınmış olan özgürlüklerden yararlanan basının, aynı zamanda büyük bir sorumluluğu da üstelendiğine işaret eden Alan, şöyle devam etti 
     ''Basın, doğru haber ve bilgi vermek, haberin belli bölümlerini, kısımlarını çarpıtarak ve onun özünü bozarak yeni haberler üretmemek, aksaklıkların, yolsuzlukların üzerine giderken veya eleştiri yaparken doğru bilgi ve belgeye dayanmak, kurumların ve kişilerin haklarına, şeref ve haysiyetlerine, itibarına saygılı davranmak zorundadır. 
     Kendisine tanınmış özgürlük, basına, kişilik hakkına saldırı yönünden bir ayrıcalık getirmez. Kısacası basın özgürlüğü amacı doğrultusunda kullanılmalı, özgürlük ve sorumluluk dengede tutulmalıdır.'' 
     
     ''ZİHİNLERİ BULANDIRACAKSINIZ...'' 
     Basın özgürlüğü ve basının sorumluluğu konusunda konuşmasının nedeni olarak bir gazetenin köşe yazarının Danıştay hakkında biri süre önce yazdığı yazı olduğunu kaydeden Alan, ''Sorumluluğunun bilincinde olmayan bir yazar, hiçbir somut olay zikretmeden, hiçbir somut bilgi ve belgeye dayanmadan Anayasal bir kurumu yüksek bir mahkemeyi karalama girişiminde bulunmuştur'' dedi. 
     Bu yazıya karşılık yapılan yazılı açıklamanın istenilen şekilde sözkonusu gazetede yer almadığını ifade eden Alan, ''Önce iftira atacaksınız zihinleri bulunduracaksınız, bu iftira ve çamur nedeniyle yapılan basın açıklamasını dört sütün üzerinden ama yönünü ve amacını çarpıtarak vereceksiniz. Ondan sonra da gazetenin okunmaz ve görünmez bir yerinde pardon diyeceksiniz'' diye konuştu. 
     
     TEKELLEŞME VE GAZETECİLERİN GÜVENCELERİ 
     ''Tekelleşme, demokratik ve çoğulcu toplum yapısı için, özellikle basın özgürlüğü alanında önemli bir tehdittir. Bireyin bilgi edinme, haber alma özgürlüğünü sınırlar, yok eder'' diyen Alan, konuşmasına şöyle devam etti 
     ''Basında tekelleşme, sermaye sahibini güçlendirirken gazetecinin örgütlenme hakkını, iş ve ücret konusundaki güvencelerini ortadan kaldırır. Gazetecilerin mesleki ve ekonomik çıkarlarını koruyan sendikaların son yıllarda ciddi güç kaybına uğramış olmaları tekelleşme olgusunu doğrulamaktadır. Bilgilerime göre biri resmi, biri özel iki haber ajansında çalışanlar dışında hiçbir gazeteci Anayasa'da güvence altına alınmış olan sendika kurma, sendikaya üye olma hakkından ortaya konulan fiili engeller nedeniyle yararlanamamaktadır.'' Danıştay Başkanı Nuri Alan, henüz soruşturma veya yargılama aşamasındaki işlerde basının belli bir kesiminin olayla ilgili haberin sınırları dışına taşarak, delillerin ve hukuki nedenlerin tamamı ortaya konulmadan sonuca varmasının yargılamayı yürütenler üzerine baskı oluşturacağını vurguladı. Alan, bu durumda yargılama sonucunda verilecek farklı bir kararın yargının saygınlığına zarar vereceğini sözlerine ekledi. 
     





</TEXT>
</DOC>
