<DOC>
<DOCNO> 63472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/22/dunya/adun.html </URL>
<DATE> 2002/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Düpedüz işkence’ 
</HEADLINE>
<TEXT>

Guantanamo Üssü’nde çekilen fotoğraflar başta İngiltere olmak üzere Avrupa’da infial yarattı 
     DIŞ HABERLER SERVİSİ 

     ABD Savunma Bakanlığı’nca yayın kuruluşlarına dağıtılan Guantanamo üssündeki tutsakların "diz çöktürülmüş, parmaksız eldiven giydirilmiş elleri sıkı kelepçeli ve ağızları - burunları örtülü" fotoğrafları, ABD’nin Afganistan’da omuz omuza savaştığı stratejik müttefiki İngiltere başta olmak üzere Avrupa ülkelerinde tepkilere yol açtı. Gazeteler, Guantanamo fotoğraflarının El Kaide ve Taliban esirlerine işkence yapıldığını gösterdiği yorumunu yaptılar. İşte İngiliz basınındaki çarpıcı yorumlar 
The Mail "İşkence" başlığıyla verdiği haberde tutsaklara kötü davranıldığını belirtti. 
Guardian Yazar Hugo Young, AB vatandaşı olan El Kaide militanlarının gizlice yargılanarak idam edilmesinin her Avrupalıyı inciteceğini ve intikam saldırıları düzenlenmesi durumunda Avrupa halkının artık ABD tarafında olmayacağını yazdı. 
Daily Telegraph Köşe yazarı Alice Thomson, cezaevindeki şartların intikamcı olduğunu belirtti ve bu durumun Afganistan’da kazanılan başarıyı gölgeleyeceğini yazdı. 
The Economist Üsteki şartların hukuk dışı olduğu yorumunu yaptı. 
     İngiltere Dışişleri Bakanı Jack Straw da, "tutsaklara, insanca ve uluslararası hukuka uygun muamele edilmesi gerektiğini" söyledi. 
     



 DÜNYA 










</TEXT>
</DOC>
