<DOC>
<DOCNO> 59856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/31/son/soneko07.html </URL>
<DATE> 2001/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Piyango yılbaşı özel çekilişi başladı 
</HEADLINE>
<TEXT>

     Milli Piyango İdaresi'nin yılbaşı özel çekilişi, sabah saat 09.00'dan itibaren başladı. 
     İki bölüm halinde yapılacak çekilişin ilk kısmı, Milli Piyango İdaresi'nin Kızılay'da bulunan Genel Müdürlük ek binasında yapılıyor. 
     Akşam saatlerinde ise TRT Arı Stüdyosu'na geçilecek. Gece yarısı, 5 trilyon liralık büyük ikramiyenin talihlisi belli olacak. 
     Milli Piyango İkramiye Kontrol ve Çekilişler Dairesi Başkanı Ayar Sümen, sabah saat 09.00'da başlayan çekilişin ilk bölümünün küçük ikramiyeleri içerdiğini, bir noter, Milli Piyango İdaresi'nden 3 şube müdür ve bir daire başkanı huzurunda devam ettiğini kaydetti. 
     Verilen bilgiye göre ikinci bölüm çekiliş ise TRT Arı Stüdyosu'nda yapılacak. Muhtemelen saat 22.00'den itibaren, önce son 3 rakamına göre 10 adet 30 milyon ve 2 adet 250 milyar liranın talihlileri belli olacak. 
     Saat 23.00'de de, son 2 rakamına göre 7 adet 16 milyon kazananlar ile 2 adet 500 milyarın sahipleri ortaya çıkacak. 
     Saat 00.15'de, bu defa şans topları yeni yılın ilk trilyonerleri ile amorti sahipleri için dönecek. Özel çekilişin final bölümünde, 1 adet 5 trilyon ile 1 adet 1 trilyon liralık ikramiyenin çekilişi yapılacak. 2 adet amorti numarası da tespit edilecek. 
     TRT'nin Arı Stüdyosundaki bu çekilişler, TRT-1 kanalından canlı olarak da yayınlanacak. 
     
     Tamamına yakını satıldı 
     Bu arada, Milli Piyango'nun yılbaşı özel çekiliş biletlerinin tamamına yakını satılırken, bayiilerde çeyrek ve yarım biletin kalmadığı öğrenildi. 
     Az sayıda kalan tam biletleri almak için ise vatandaşların Kızılay'da kuyruklar oluşturulduğu görüldü. 
     






</TEXT>
</DOC>
