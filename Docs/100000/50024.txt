<DOC>
<DOCNO> 50024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/01/son/soneko26.html </URL>
<DATE> 2001/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüpraş'ın net karı 207.3 trilyon... 
</HEADLINE>
<TEXT>

     Türkiye Petrol Rafinerileri A.Ş'nin TÜPRAŞ , 9 aylık dönemdeki net karının, geçen yıla oranla yüzde 49 artarak, 207.3 trilyon liraya ulaştığı bildirildi. 
     Şirketten yapılan yazılı açıklamada, 9 aylık dönemdeki toplam 311.2 trilyon liralık vergi öncesi toplam karın içindeki net karın 
     207.3 trilyon lira olduğu belirtilerek, ''Geçen yıl aynı dönemde 139.3 
     trilyon net kar elde edilmişti. Yüzde 49'luk net kar artışı olmuştur'' denildi. Tüpraş'ın, işletme karı, hampetrol işleme kapasitesi, ürün satışları ve ihracat gelirlerine de yer verilen açıklamada, şu bilgilere yer verildi ''Geçen yılın 9 aylık döneminde 187 trilyon lira olan işletme karı, Şubat ayından başlayarak devam eden kriz ortamına rağmen bu yılın aynı döneminde yüzde 54 oranında artırılmış ve 287.4 trilyon lira olmuştur. Geçen yılın aynı dönemine göre yüzde 12.4 artırılan hampetrol işleme kapasitesi, 16.7 milyon tona ulaşmıştır. Yurtiçi satışları yüzde 1.5 artarak 17 milyon tona ulaşırken, yurtdışına 1.3 milyon ton ürün satışı yapılmıştır. Toplam satışta, geçen yılın aynı dönemine oranla yüzde 4'lük artış olmuştur.'' Açıklamada, ihracat gelirinin geçen yılın aynı dönemine göre yüzde 62 artarak toplam 204 milyon dolara ulaştığı, Hazine'ye ise 3.6 katrilyon liralık vergi katkısı yapıldığı kaydedildi. 
     






</TEXT>
</DOC>
