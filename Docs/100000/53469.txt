<DOC>
<DOCNO> 53469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/22/dunya/dun03.html </URL>
<DATE> 2001/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bizde olsa işi hazırdı 
</HEADLINE>
<TEXT>

ABD eski Başkan Yardımcısı Al Gore’un nüfuzu, finans merkezi Wall Street’te iş bulmasına yetmedi 
     SEMA EMİROĞLU New York 

     ABD eski başkan yardımcısı Al Gore’un yıldızı iyice söndü. Gore’un, Wall Street’in önde gelen finans, yatırım ve danışmanlık şirketlerinden iş istemesine rağmen, bundan önce iş dünyasında tecrübesi bulunmadığı ve bu şirketlere katkıda bulunamayacağı gerekçesiyle işe alınmadığı bildirildi. 
     Gore’un bunun üzerine merkezi Los Angeles’da bulunan ve Metropolitan West Financial adlı, sıradan bir danışmanlık şirketinin önerisini kabul etmek zorunda kaldığı kaydedildi. 
     Gore’un iş için başvurduğu Wall Street’teki bir şirket yöneticisi, Gore’ın hedeflerini dürüst biçimde açıkladığını ve bunun da "2002’deki ara seçimlerde yeniden siyasi kariyerine başlamak için çok para kazanmak olduğunu" kaydetti. 
     Gore’un 2 ila 3 milyon dolar arasında maaş istediğini, ancak iş dünyasında hiç bir yöneticilik tecrübesinin bulunmadığını kabul ettiğini kaydeden yönetici, "Gore, bizim için çok önemli olan bir soruya cevap veremedi, o da bizim için ne yapabilirsiniz’ sorusuydu" dedi. 
     



 DÜNYA 













</TEXT>
</DOC>
