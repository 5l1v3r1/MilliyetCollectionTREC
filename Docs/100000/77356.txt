<DOC>
<DOCNO> 77356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/son/soneko03.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol fiyatlarında artış, Bush'un koltuğunu tehdit ediyor... 
</HEADLINE>
<TEXT>

     ABD Başkanı George W. Bush yönetimi, Irak lideri Saddam Hüseyin'in petrol ihracatını durdurma kararının ardından, zaten bir süredir yükselişte olan petrol fiyatlarıyla sarsılırken, Bush'un gelecek başkanlık seçiminde kazanma şansının kötü etkilenebileceğinden endişeleniyor. 
     Beyaz Saray yetkilileri, bir süredir yükselişte olan benzin fiyatlarının, ABD Başkanı'na karşı 11 Eylül'den sonra artan halk desteğini ve iyimserliğini silmesi korkusunu taşıyor. 
     Yaklaşık 10 yıl önce, ABD'nin eski başkanlarından, baba George Bush, Körfez Krizi sırasında petrol fiyatlarının artması ve ekonomideki kötüleme yüzünden, ikinci dönem başkanlık yapma şansını seçimde kaybetmişti. 
     Geçen ay ABD'de benzin fiyatları, aniden galon başına 25 sent arttı. Uzmanlar, bu artışın nedenini, İsrail-Filistin sorunu nedeniyle Ortadoğu petrol kaynaklarına ulaşımdaki belirsizlik ve Irak'a olası bir Amerikan operasyonuna ilişkin söylentilere bağlıyorlar. Saddam Hüseyin'in, petrol ihracını durdurma kararı da, bu duruma tuz biber ekti. ABD'de benzin fiyatları, tüketiciler tarafından, ekonomideki gidişin doğrudan göstergesi olarak algılanıyor. 
     Beyaz Saray yetkilileri, enerji ve ekonominin, ABD'nin Ortadoğu ve Irak'taki girişimleriyle doğrudan bağlantılı konular olduğunu belirtiyorlar. Aynı yetkililer, Irak'ta askeri bir operasyona girebilmek için, Amerikan ekonomisinin çok iyi durumda bulunması gerektiğini vurguluyorlar. 
     Bush'un babasının, savaş zamanında ekonomiyi ihmal etmek yüzünden ikinci kez seçilmeyi başaramadığı örneği akılda tutuluyor. Başkan George W. Bush'un strateji uzmanları, bu çerçevede haftada üç gün ekonomik konuları ele almak üzere toplanıyor. Ekonomistlerin yer aldığı bu toplantılarda, ekonominin düzeltilmesine ilişkin önlemler üzerinde tartışıldığı belirtiliyor. 
     ABD'de yeni başkanlık seçimleri, Kasım 2004'te yapılacak. Ancak bundan önce, bu yıl Kasım ayında, kongre seçimleri bulunuyor. Bu seçimler, ABD'deki iki büyük parti olan Demokrat Parti ve Cumhuriyetçi Parti arasında, kongrede kontrolü ele geçirme yarışı haline dönüşecek. 
     Bush yönetiminin başarısı da, kongredeki Cumhuriyetçi Partililer'in seçimde alacağı sonuçla, bir bakıma ölçülmüş olacak. Ekonomideki sıkıntılar ise, şu sırada en çok Cumhuriyetçi Partili kongre üyelerini düşündürüyor. 
     Demokrat Parti danışmanları, Bush yönetiminin endişelerinde haklı olduğunu belirtiyorlar. Demokrat Parti kamuoyu yoklamalarından sorumlu Mark Mellman, seçmenlerin, sağlık harcamalarının ağırlığı ve özellikle reçeteli ilaçların bedeli, emeklilik hakları ve işsizlikteki artıştan endişeli olduğunu söyledi. 
     Beyaz Saray'a göre ise Bush yönetiminde ekonomi, 11 Eylül'den sonra ilk kez düzelme sürecine girdi ancak bu düzelmenin herkesin yeni bir ev ve işe sahip olacağı şeklinde yorumlanması söz konusu değil. 
     Yetkililer, ekonomideki iyileşmenin yavaş yavaş gerçekleşeceğini ve sabırlı olmak gerektiğini belirtiyorlar. 
     






</TEXT>
</DOC>
