<DOC>
<DOCNO> 85027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/20/son/sondun11.html </URL>
<DATE> 2002/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Sovyetler Birliği'nin soğuk savaşta yaptıklarının yıkıcı etkileri 
</HEADLINE>
<TEXT>

     Sovyetler Birliği'nin soğuk savaş döneminde yaptıklarının acısının yeni ortaya çıktığı bildirildi. 
     New York Times gazetesi, Sovyetler'in ilk nükleer bombasını 29 Ağustos 1949'da Kazakistan'ın doğusundaki Sempalatinsk bölgesinde patlattığını, böylece SSCB ile ABD arasındaki nükleer silah yarışının başladığını hatırlattı. O tarihten bu yana 559 nükleer deneme yapan Sovyetler yüzünden, binlerce kişi sağlığını kaybetti, tedavisi olmayan hastalıklara yakalandı ve büyük acılar çekti. 
     
     YIKICI ETKİLER 
     New York Times, Sovyet nükleer denemelerinin 1963'ten önce yerüstünde, daha sonra ise toprağın sadece 5 metre altında yapıldığını, çevrede yaşayan ve çoğu göçebe olan yaklaşık 1.6 milyon insan üzerindeki etkilerinin tam anlamıyla yıkıcı olduğunu yazdı. 
     Sovyetlerin bölgeyi askeri yasak bölge ilan ettiği, buna karşılık bölgede yaşayanları korumak amacıyla çok az önlem aldığı kaydedilen haberde, 1962 yılında yapılan ve başarısızlıkla sonuçlanan bir nükleer deneme sonunda gökyüzünün radyoaktif bulutlarla kaplandığı kaydedildi. 
     Olaya tanık olan Sergey Krizov, bir Rus gazetesine yaptığı açıklamada, ''Çok çok korktum. O tarihte 8 yaşındaydım. Bir hafta süreyle evden çıkamadık. Üzerinde koruyucu elbise bulunan bir adam eve gelerek anneme bir şeyler söyledi. Annem de nükleer tozlar içeri girmesin diye pencereleri bantladı'' diye konuştu. 
     Bölgede bulunan bir helikopter kalıntısında arkadaşlarıyla birlikte oynadıkları için, babasının kendisini cezalandırdığını da anlatan Krizov, sonradan helikopterin patlama bölgesinde uçtuğunu ve radyasyon yüklü olduğunu öğrendiklerini söyledi. 
     
     100 BİN KİŞİ HASTA 
     Amerikalı yetkililerin, bölgede yaşayan halktan en az 100 bin kişinin radyasyona bağlı hastalıklara yakalanmış olduğunu saptadıklarını belirten gazete, bölge halkının ıstıraplarını yansıtan fotoğraflar da yayımladı. 
     Bunlardan birinde ''Ardak'' adlı, iki çocuk babası bir kişinin yakalandığı az görülen kemik hastalığı yüzünden vücudunun ''küçüldüğü'' belirtildi. Ardak'ın çocukluğunun, nükleer bir kazanın meydana geldiği Balapan gölü kıyısında geçtiği hatırlatıldı. Balapan gölü kıyısında yaşayan Serik ve Blerik adlı 13 yaşındaki ikiz kardeşlerden Serik'in, 5 yıl boyunca büyümediği ve şimdi ikizinin yaklaşık üçte ikisi boyunda olduğu fotoğraflarla vurgulandı. 
     Haberde, Semipalatinsk bölgesinde yapılan nükleer denemeler yüzünden sakat kalan çocukların, aileleri tarafından ya parasızlık, ya da çevrelerinden utandıkları için terk edildiği gerçeği de yer aldı. 
     





</TEXT>
</DOC>
