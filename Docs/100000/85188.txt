<DOC>
<DOCNO> 85188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/spor/spo08.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kupa Tarihçesi 
</HEADLINE>
<TEXT>

1958 İsveç ya da başka kıtada kupa kazanmak 
     Kupa Avrupa’da oynanıyordu yine. Bu kez maçların tamamı TV’de naklen yayınlanıyordu. Hem de uluslararası yayınla. Turnuvanın formatı yine değişti. 16 takım 4 grupta oynuyordu. Ancak bu kez herkes birbiriyle oynuyordu 54 İsviçre’den farklı olarak. İlk iki sıradakiler çeyrek finale yükseliyordu. Macaristan artık eskisi gibi güçlü değildi. 1956’daki Sovyet işgali nedeniyle ünlü yıldızları Puskas, Kocsis ve Czibor ülkelerini terketmişti. Sovyetler ise ilk kez Dünya Kupası’na katılıyordu ve favorilerden biriydi. Seri başı yoktu. Her gruba 1 Batı Avrupa, 1 Doğu Avrupa, 1 Britanya ve 1 de Güney Amerika takımı konmuştu. Kupanın yıldızı Pele takımda yoktu. 17 yaşında bir yedekti. Onu belki ilk keşfeden Halit Kıvanç olmuştu daha takıma girmeden önce. Ama Brezilya gruptaki ilk maçında İngiltere ile 0-0 berabere kalınca ki bu kupa tarihinin ilk golsüz maçıydı Pele de takıma girdi. Brezilya 4-2-4’le yepyeni bir futbol oynuyordu ki dünyanın geri kalanı da yakında bu formasyonu benimseyecekti. 
     Kupada Brezilya konuşuluyordu ama Just Fontain’in Fransa’sı da grup maçlarında tam 11 gol atarak dikkatleri üzerine çekti. Favorilerden İngiltere, Brezilya, SSCB ve dört yıl öncenin üçüncüsü Avusturya’nın yer aldığı Cehennem Grubu’ndan çıkamadı. 
     Aslında durgun başlayan kupa sonlara doğru muhteşem bir görünüm aldı. Sadece son dört maçta tam 27 gol atıldı. 17 yaşındaki Pele parladı. Fransa harika gidiyordu ama yarı finalde, Sambacılar ilk kez gol yeseler de, Pele’nin hat trick yaptığı maçta onları 5-2 ile durdurdular. Yine de Fontain 13 golle tüm zamanların bir turnuvada en çok gol atan oyuncusu ünvanını kazandı. Pele’nin yıldızlaştığı kupada Brezilya ev sahibi İsveç’i, turnuvada ilk kez skor olarak geri düştüğü maçta 5-2’yle geçerek Avrupa’da kupa kazanan ilk takım oldu bunun tersi ise henüz hiç gerçekleşmiş değil . Pele de Dünya Kupası’nı kazanan en genç oyuncu ünvanına kavuştu. Kupa töreni ise muhteşemdi. Brezilyalılar bir İsveç bayrağı taşıyorlardı. 
     

</TEXT>
</DOC>
