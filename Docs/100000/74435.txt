<DOC>
<DOCNO> 74435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/25/spor/spo04.html </URL>
<DATE> 2002/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor karıştı 
</HEADLINE>
<TEXT>

Bordo - Mavili kulüpte Denizlispor yenilgisinin ardından suçlu aranmaya başlandı. Yönetimin eleştirdiği Teknik Direktör Hans Peter Briegel "Sarsıldık, yıkılmadık" dedi 
     KARADENİZ ekibinin deplasmanda Denizlispor’a teslim olması camiayı sarstı. Yine Briegel’in durumu tartışılmaya başlandı, oyunculara sert eleştiriler geldi. UEFA Kupası umutlarını da törpüleyen takımda Başkan Yardımcısı Mehmet Öksüzoğlu, "Ayağımıza gelen kısmetleri tepiyoruz" dedi. Bazı yöneticilerin, "Avrupa’ya gidemezsek, Briegel’le devam etmenin anlamı kalmaz" dedikleri ileri sürüldü. Alman hoca, "Üzgünüz, özür diliyoruz. Sarsıldık ama yıkılmadık" diye konuştu. 
     
     Sekiz eksik 
     TRABZONSPOR, Rizespor maçının hazırlıklarına moralsiz şekilde ve sekiz oyuncusundan yoksun olarak başladı. İdmana sakat olan Bushi, Aurelio, Osman, Kürşat, Erman, Jarro ile gribal enfeksiyon geçiren Patrick ve Bulgaristan Milli Takımı’na çağrılan Markov katılmadı. Osman’ın MR’ının çekileceği, Markov’un da sakatlığı nedeniyle milli maçta oynamasının imkansız olduğu açıklandı. 
     
     Kürşat kızgın 
     DENİZLİSPOR’UN ilk golünde kendisine faul yapıldığını öne süren Kürşat, "Rakibim beni çekti. Hakem de bu pozisyonu görmedi. Faul verilse, sonuç böyle olmazdı" dedi. Başarılı futbolcu, "Pozisyonlar kaçırdık. Bir topumuz da direkten döndü. Golü yedikten sonra skoru koruma telaşı nedeniyle hatalar yaptık ve ikinci golü kalemizde gördük" diye konuştu. 
     



 SPOR 




























</TEXT>
</DOC>
