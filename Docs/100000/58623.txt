<DOC>
<DOCNO> 58623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/23/son/sonspo11.html </URL>
<DATE> 2001/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Denizli'nin durumu yarın belli olacak.. 
</HEADLINE>
<TEXT>

     Fenerbahçe'de, Diyarbakırspor yenilgisi sonrası yaşanan teknik direktör krizi, yarın yönetim kurulunun yapacağı toplantıyla açıklık kazanacak. 
     Diyarbakırspor yenilgisi sonrası, sarı-lacivertli camiadan teknik direktör Mustafa Denizli'nin istifası yönünde yükselen sesler, taraftarların Atatürk Havalimanı'nda Denizli'yi istifaya çağırmaları ve yönetimin suskun kalmasıyla yapılan spekülasyonların, yarın yönetim kurulunun Fenerbahçe Burnu'ndaki kulüp binasında yapacağı toplantıyla bir sonuca varması bekleniyor. 
     Yönetim kurulunun daha önceki yenilgilerde, Mustafa Denizli lehine demeçler vermesi ve güvenlerini dile getirmelerine karşın, Diyarbakırspor yenilgisi sonrası hiçbir yöneticinin Denizli hakkında konuşmaması da dikkati çekiyor. 
     Fenerbahçe Kulübü Asbaşkanı ve Basın Sözcüsü Atilla Kıyat, Mustafa Denizli ile ilgili herhangi bir yorumda bulunmazken, ''Herşey yarın yapılacak yönetim kurulu toplantısında açıklık kazanır. Diyarbakır'a gitmediğim için bu konularda fazla bilgim yok. Yönetimde görüştükten sonra gerekli açıklamalar yapılır'' diye konuştu. 
     






</TEXT>
</DOC>
