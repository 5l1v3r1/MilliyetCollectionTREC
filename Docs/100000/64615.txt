<DOC>
<DOCNO> 64615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/28/son/sonspo01.html </URL>
<DATE> 2002/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray rakiplerinin kaybettiği puanlara seviniyor 
</HEADLINE>
<TEXT>

     Galatasaray Kulübü Başkanı Mehmet Cansun, Çaykur Rizespor karşısında aldıkları 4-1'lik galibiyetten çok, şampiyonluk yolundaki rakipleri Fenerbahçe ve Beşiktaş'ın puan kaybetmesine sevindiklerini söyledi. 
     Çaykur Rizespor karşısında iyi futbol oynadıklarını ve oyuncuların da büyük mücadele ortaya koyduğunu kaydeden Cansun, ''Kazandığımız puandan çok, şampiyonluk yolundaki rakiplerimizin puan kaybetmesine sevindik. Fenerbahçe ile aramızda 9 puan, Beşiktaş ile ise 3 puan fark var. 3 puanlık sistemde herşey olabilir. Lig uzun bir maraton. Ancak bizim için bu puan farkı iyi bir avantaj. Biz, ciddiyeti elden bırakmadan mücadelemizi sürdüreceğiz'' diye konuştu. 
     Galatasaray'ın hafta içinde transfer ettiği Rumen oyuncu Niculescu'ya yönelik olarak İkinci Başkan Fatih Altaylı'nın eleştirilerine de değinen Cansun, ''Fatih Altaylı neden böyle bir demeç verdi bilmiyorum. Niculescu'yu transfer etmekteki amacımız, Ümit Karan'a forvette destek olacak bir oyuncu isteğimizdi. Ümit, güçlü ve hareketli bir oyuncu. Onu diri tutabilmek için de Niculescu tarzında bir oyuncuya ihtiyacımız vardı'' şeklinde konuştu. 
     






</TEXT>
</DOC>
