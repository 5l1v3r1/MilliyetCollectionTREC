<DOC>
<DOCNO> 58787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/24/son/sontur18.html </URL>
<DATE> 2001/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Murat Demirel'e bir beraat daha... 
</HEADLINE>
<TEXT>

     Tasarruf Mevduatı Sigorta Fonu'na TMSF devredilen Egebank'ın eski sahibi Yahya Murat Demirel ile bankanın 3 eski yöneticisinin, ''hizmet yoluyla emniyeti suiistimal'' suçundan yargılandığı davada, tüm sanıkların beraatine karar verildi. 
     Şişli 9. Asliye Ceza Mahkemesi'ndeki duruşmaya, başka suçtan tutuklu sanık Yahya Murat Demirel katıldı. Diğer tutuksuz sanıklar Emine Mehtap Ceylan, Yelda Ilgaz ve Ufuk Kunca ise duruşmaya gelmedi. 
     Duruşmada söz alan Demirel'in avukatı Köksal Bayraktar, bu dava konusunun tamamen özel bir hukuk itilafı olduğunu belirterek, bunun bile tartışılması gerektiğini söyledi. Avukat Bayraktar, müvekkilinin beraatini talep etti. 
     Diğer sanıkların avukatları da, müvekkilleri hakkında beraat kararı verilmesi gerektiğini savundular. 
     Son sözü sorulan Yahya Murat Demirel de, ''Ben sadece beraatimi istiyorum'' dedi. 
     Bunun üzerine kararını açıklayan mahkeme hakimi, sanıkların temsilcisi olduğu Ege Factoring Şirketi ile müdafii şirket Berdan Tekstil arasında yapılan factoring sözleşmesinden doğan itilafın, hukuki mahiyet arz ettiği, bu itibarla sanıkların üzerine atılı suçun yasal unsurlarının oluşmadığı gerekçesiyle tüm sanıkların beraatlerine karar verdi. 
     Demirel, bu karar üzerine duruşma salonundan çıkarken hakime teşekkür etti. 
     
     3. beraat 
     Yahya Murat Demirel, daha önce de İstanbul 4. Ağır Ceza Mahkemesi'nde yargılandığı ''banka aracılığıyla dolandırıcılık yapmak'' suçundan Egebank'ın eski yöneticisi 7 sanıkla birlikte beraat etmişti. 
     Şişli 2. Asliye Ceza Mahkemesi de, Demirel'in de aralarında bulunduğu 4 sanığın ''Bankalar Kanunu'na muhalefet'' suçundan yargılandığı davada beraat kararı vermişti. 
     Demirel'in, Egebank'ın 7 eski yöneticisiyle birlikte İstanbul 3. 
     Ağır Ceza Mahkemesi'nde görülen davasında da mahkeme, banka hisselerinin Bayraktar Grubu'ndan devralınması sırasında yapılan kredi işlemleri sonucunda ''limit aşımı'' meydana geldiği iddiasının ''dolandırıcılık'' değil, ''emniyeti suiistimal'' kapsamına girdiğini kararlaştırmıştı. 
     Mahkeme heyeti, bu suça ilişkin davaların da 4616 sayılı Şartla Salıverilme, Dava ve Cezaların Ertelenmesine Dair Kanun kapsamına girdiği gerekçesiyle Demirel ile diğer sanıkların davasını ertelemişti. 
     






</TEXT>
</DOC>
