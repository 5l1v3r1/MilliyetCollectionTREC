<DOC>
<DOCNO> 80396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/25/son/sonspo13.html </URL>
<DATE> 2002/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İbo'nun Yunan menajeri "Yunan Ligi Türk oyunculara açılacak" 
</HEADLINE>
<TEXT>

     Yunan Ligi'nde forma giymek isteyen Türk basketbolcuların, gelecek sezon AB ülkesi oyuncusu statüsünde oynayabileceklerine kesin gözüyle bakıldığı öne sürüldü. 
     Yunanistan'ın Panathinaikos Takımı'nda forma giyen milli basketbolcu İbrahim Kutluay'ın Yunan menajeri Vasilis Yapalakis, ''Yunanistan Basketbol Federasyonu, Türk basketbolcuların Yunan Ligi'nde oynayabilmeleri konusunu yaz aylarında görüşecek. Kararın olumlu olacağı ise Peristeri takımında oynayan Polonyalı oyuncu Adam Boitjek'in oynayabilmesi için alınan karardan sonra herkesin bildiği bir sır halini aldı'' dedi. 
     Yunan Basketbol Ligi'nin kapılarının Türk oyunculara kapalı oluşunun artık ''yalnızca kağıt üzerinde'' kalan uygulama olarak düşünülmesi gerektiğini vurgulayan Yapalakis, ''Yunan Ligi AB ile işbirliğinde olan ve içlerinde Türkiye'nin de bulunduğu 15 ülkenin oyuncularına açılacak'' diye konuştu. 
     





</TEXT>
</DOC>
