<DOC>
<DOCNO> 74626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/yasam/yas04.html </URL>
<DATE> 2002/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir tatil günü, yağmurlu ve buz gibi’ havada, ayakta 
</HEADLINE>
<TEXT>
Zatürree töreni 
Bir okulun temel atma törenine katılacak iki bakana gösteriş olsun diye, minik öğrenciler 3.5 saat yağmur altında bekletildi 
     MESUT ÇETİN Karaman DHA 

     Karaman’ın Ermenek ilçesinde yapımı planlanan Anadolu Öğretmen Lisesi’nin temel atma töreni ilçedeki öğrenciler için tam bir zulme döndü. 
     Temel atma töreni için ilçeye gelecek bakanları karşılamak için yağmur altında saatlerce beklemekten sırılsıklam olan öğrenciler, ateş yakarak ısınmaya çalıştı. 
     Milli Eğitim Bakanı Metin Bostancıoğlu ve Devlet Bakanı Fikret Ünlü, temel atma törenine katılmak için geçtiğimiz cumartesi günü Karaman’a geldi. Karaman’dan saat 09.00’da Ermenek’e hareket eden bakanlar daha yola çıkmadan bazı işgüzar yöneticiler öğrencileri tören alanında bekletmeye başlamıştı bile 
     
     Ateşi yakıp ısındılar 
     Hafta sonu olmasına karşın okul kıyafetleriyle saat 08.00’den itibaren tören alanına götürülen öğrenciler, aralıklarla yağan yağmurun altında ıslanırken soğuk havada üşüdükleri için birbirlerine sokulup ısınmaya çalıştılar. 
     Bu arada bazı öğrenciler, çevredeki çalıları toplayıp yakarak ısınmaya ve elbiselerini kurutmaya çalıştı. 
     Bakanların geldiği anonsunun yapılmasıyla yaktıkları ateşin etrafını boşaltıp tören alanına koşan öğrencilerin tören eziyeti, Bostancıoğlu’nun törenin yağmur nedeniyle kısa tutulması talimatıyla 11.30’da son buldu. Öğrenciler bakanların ayrılmasıyla evlerine gönderildi. Öğrencilerin yağmur altında bekletilmesi ve ateş yakarak ısınmalarına veliler büyük tepki gösterirken, Karaman Valisi Ali Akan, öğretmen ve öğrencilerin Milli Eğitim Bakanı’nın katılacağı bir törende bulunmasının doğal olduğunu söyledi. 
     
     Ünlü Erken gittik 
     Devlet Bakanı Fikret Ünlü, Milli Eğitim Bakanı Metin Bostancıoğlu ile birlikte Ermenek’teki törene geç katılmaları sonucu çocukların yağmurda bekletildiği iddialarıyla ilgili olarak şunları söyledi 
     "Öğretmen Lisesi’nin açılış töreni bize 11.30 olarak bildirildi. Biz Sayın Bostancıoğlu’yla birlikte 20 dakika önce tören alanındaydık. Törene geç kaldığımız doğru değil. Çocukların yağmur altında uzun süre bekletildiği iddiaları beni çok üzdü." 
     



 YAŞAM 





















</TEXT>
</DOC>
