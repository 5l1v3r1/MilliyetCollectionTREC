<DOC>
<DOCNO> 54166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/26/son/sondun16.html </URL>
<DATE> 2001/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey İttifakı yaklaşık 400 isyancı esirin öldürüldüğünü açıkladı 
</HEADLINE>
<TEXT>

     Kuzey İttifakı, dün Mezarı Şerif yakınlarındaki Cenk Kalesi'nde isyan eden 300 ila 400 Taliban yanlısı yabancı savaşçının öldürüldüğünü bildirdi. 
     Bölgenin komutanlarından Şucaneddin, AFP'ye yaptığı açıklamada, Mezarı Şerif'in 10 km batısındaki Cenk Kalesi'nde isyan çıkaran 300 ila 400 yabancının, tank ateşi ve Amerikan bombardımanıyla öldüklerini belirtti. 
     İsyancı yabancı savaşçılardan geriye çok az kaldığını belirten Komutan Şucaneddin, bunların da kaledeki bir mağaraya sığındıklarını, havan topu ateşi açmak için çıkıp tekrar mağaraya girdiklerini söyledi. 
     AFP muhabiri bugün yerel saatle 14.00'de TSİ 11.30 Kuzey İttifakı'nın Özbek General Raşit Dostum'un eski kalesine bir tank getirerek ateş açtıklarını bildirdi. 
     Kaledekilerin de havan topu ve kalaşnikoflarla yanıt verdiğini belirten muhabir, 500 kadar İttifak savaşçısının kaleyi kuşattıklarını kaydetti. 
     Kuzey İttifakı mensupları, ayrıca dünkü bombardıman sırasında bir Amerikan uçağının kaleye attığı bir bombanın yanlışlıkla kendilerine ait bir tanka isabet etmesi üzerine 8 İttifak savaşçısının öldüğünü belirttiler. 
     Kunduz'da teslim olan Taliban askerleri ve saflarında savaşan yabancılar, Cenk Kalesi'ne getirilmişti. 
     Bu arada, Amerikalı deniz piyadelerinin, Taliban'ın elinde kalan son yer olan Kandahar yakınlarında ele geçirdikleri küçük havaalanının isminin Dolangi olduğu bildirildi. 
     Bölgedeki Afganlar, ABD'deki saldırıların bir numaralı sorumlusu olarak gösterilen Usame Bin Ladin tarafından yaptırılan ve kullanılan Dolangi havaalanının, Kandahar'ın 90 kilometre kadar güneybatısında yer aldığını belirttiler. 
     Aynı kaynaklar, yüzlerce Amerikalı deniz piyadesi tarafından ani bir baskınla ele geçirilen havaalanında birkaç gün öncesine kadar Taliban lideri Molla Muhammed Ömer'e ait helikopterin de bulunduğunu söylediler. 
     






</TEXT>
</DOC>
