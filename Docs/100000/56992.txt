<DOC>
<DOCNO> 56992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/13/son/sondun10.html </URL>
<DATE> 2001/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanı İsmail Cem sıcak bölgeye gidiyor... 
</HEADLINE>
<TEXT>

     Dışişleri Bakanı İsmail Cem, dünyanın son aylardaki en sıcak bölgesinde bulunan iki önemli ülke Afganistan ve Pakistan'ı kapsayan tura çıkmayı planlıyor. 
     Cem'in, önümüzdeki günlerde önce İslamabad, ardından da Kabil ve Mezar-ı Şerif'e gitmesi bekleniyor. 
     Bölge turuna, Başbakan Bülent Ecevit'e Belçika'daki AB zirvesinde eşlik etmesinin ardından çıkacak Cem'in heyetinde, Türkiye'nin Afganistan Özel Koordinatörü ve Dışişleri Bakanlığı Müsteşar Yardımcısı Büyükelçi Aydemir Erman ve Türkiye'nin Kabil Büyükelçisi olarak seçilen Büyükelçi Müfit Özdeş gibi önemli isimler bulunacak. 
     İsmail Cem'in ziyaretinin bir amacının da bayramda Afgan halkına moral vermek olduğu belirtiliyor. 
     
     Dostum ile diyalog 
     Afganistan'da geçici hükümetin 22 Aralık'ta resmen iktidara gelmesinden önce bölgeye gidecek Cem'in, Mezar-ı Şerif'te Özbek lider Raşid Dostum ile biraraya gelmesi de ihtimal dahilinde bulunuyor. 
     Ankara'ya yakınlığıyla bilinen Dostum'un, Afganistan'da kurulan geçici yönetim konusunda varılan uzlaşıya bazı itirazları olmuştu. 
     Başbakan Bülent Ecevit de Türkiye'nin Dostum ile yıllardır sık sık diyalog kurduğunu hatırlatarak, bu konuda da gerekli girişimlerin yapılacağını belirtmişti. 
     Türkiye, askeri katkının yanı sıra Afganistan'ın yeniden inşasında da rol oynamak istiyor. 27-29 Kasım'da İslamabad'da yapılan Afganistan'ın yeniden inşasına yönelik toplantının devamının Ocak ayında Japonya'da yapılacağına dikkat çeken kaynaklar, Bakan Cem'in görüşmeleri sırasında bu konunun da ele alınacağını belirtiyorlar. 
     






</TEXT>
</DOC>
