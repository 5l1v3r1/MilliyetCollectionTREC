<DOC>
<DOCNO> 51765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/11/son/sontur09.html </URL>
<DATE> 2001/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller yine sandık istedi... 
</HEADLINE>
<TEXT>

     DYP Genel Başkanı Tansu Çiller, ''Yeniden üreten bir büyük Türkiye, bir büyük atılım için ilk önce sandık gerek'' dedi. 
     Çemberlitaş Fırat Kültür Merkezi'nde düzenlenen DYP İstanbul Gençlik Kolları 1. Olağan Kongresi'ne katılan Çiller, burada yaptığı konuşmada, sözlerine, ''Demokrasi adına mücahitler yetiştirmiş, nice şehitler vermiş, köklü ve büyük bir davanın son neslini, genç neslini onurla, gururla selamlıyorum'' diyerek başladı. 
     Çiller, ''Ülkenin kalkınmasında her taşın altına Kırat'ın mührünü vurmuş davanın gençleri, hiçbir zaman izm'lerin kelepçesinde olmamıştır. Davamız, komünizm, marksizm veya faşizm gibi izm'in gölgesinde gençlerini kelepçeleyip, birbirinin karşısına geçip hapishanelere düşürmemiş. Tam tersine bu büyük dava, aklın yolunda büyük Türkiye sevdasına düştü'' dedi. 
     Gençlerin bugün de burada Türkiye'nin siyasetine umut katmakta olduklarını belirten Çiller, şöyle devam etti 
     ''Benim mesajım olarak, bütün İstanbullu gençlere ve Türkiye'nin bütün gençlerine şunu ifade etmek istiyorum Biz sizi bir büyük davaya davet etmiyoruz, o büyük davayı emanet ediyoruz. Ben sizlerin birer kurşun asker olmasını, emir kulu olmasını istemiyorum. Sizleri dava arkadaşlığına davet ediyorum. Siyasete el koymanızı, umut getirmenizi istiyorum.'' 
     
     Gençlere siyaset çağrısı 
     Gençlerden, ''Türkiye'de yeniden adalet, ortadirek, demokrasi, kalkınma ve büyük bir hamle için, '2. Demokrasi Programı'nın ülke açısından gerekliliğini'' çevrelerine anlatmalarını isteyen Çiller, şunları kaydetti 
     ''Bugün bütün bunları yapmak için ahval ve şerait zor olabilir. 
     Bugün ülkemiz bütün dünyada bir 'hasta adam' ilan edilmiş olabilir. 
     Ülkeyi yönetenler beceriksiz olabilir, hatta Meclis'i yurtdışından gelen birtakım talimatlarla işleyen, fason imalat yapan bir atölyeye döndürmüş olabilirler. Hatta ve hatta 350 milletvekilli bir iktidar, ekonomiyi yönetemeyeceğini ifade edip, dışardan atanmışları buraya getirmiş olabilir. Ama bütün bunlar karşısında dahi yaptıkları hatayı kabullenmeyip, suçu Cumhuriyet'e, demokrasiye, kendinden öncekilere, esnafa, köylüye, millete atıyor olabilirler. 
     Ne olursa olsun bilin ki bu Cumhuriyet'i, Cumhuriyet'in Cumhur'unu ve milleti korumak, yeniden büyük Türkiye hedefine doğru adım atmak, yeniden üreten Türkiye yapmak sizin görevinizdir. Onun için ilk hedefiniz, demokrasi adına, parti içi demokrasi adına, siyasete el koymanın ötesinde sandığı milletin önüne getirmek olacaktır. Yeniden üreten bir büyük Türkiye, bir büyük atılım için öncelikle sandık gerek.'' 
     






</TEXT>
</DOC>
