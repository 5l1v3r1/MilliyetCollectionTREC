<DOC>
<DOCNO> 90339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/17/son/soneko13.html </URL>
<DATE> 2002/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hotmail'in Türk reklam ortağı Sibername 
</HEADLINE>
<TEXT>

     Dünya çapında 118 milyon kullanıcıya hizmet veren e-posta servisi MSN Hotmail, Türkiye internet reklam pazarında iş ortağı olarak Sibername'yi seçti. 
     Türkiye'de internet reklamcılığı alanında atağa geçen MSN'nin Avrupa, Ortadoğu ve Asya bölgelerinden sorumlu Stratejik Satışlar Direktörü Tom Bowman yaptığı açıklamada, önümüzdeki dönemde Türkiye'de internet reklam pazarında önemli bir büyüme beklediklerini bildirdi. 
     Bowman, iki yıllık başarılı işbirliğinin sonucunda Sibername'yi, reklam alanında ''tek yetkili temsilci'' olarak resmen atadıklarını duyurdu. 
     Sibername Elektronik Bilgi Hizmetleri Genel Müdürü Nazan Tuğbay da, MSN Hotmail'in Türkiye'de 1.5 milyon kayıtlı kullanıcıya ulaşabilen tek internet mecrası olduğunu vurgulayarak, şunları kaydetti 
     ''Türkiye'deki MSN Hotmail kullanıcılarının yüzde 87'si 18-44 yaş grubunda yer alıyor. Profil bilgilerine göre internet kullanımında son aylarda kadınlar atağa geçti. Üç ay önce yüzde 21 olan Hotmail kadın nüfusu, yüzde 29'lara ulaşmış durumda. Kayıtlı kullanıcıların profillerine göre hedefleme yapma olanağı, etkili reklam ürünleri ve nihayet istikrarlı bir mecra oluşu, MSN Hotmail'in reklamverenlere sunduğu diğer önemli avantajlar." 1996 yılında sektörün ilklerinden olarak web tasarım ve uygulama 
     şirketi olarak kurulan Sibername'nin, 1998 yılından bu yana internet reklamcılığı alanında faaliyet gösterdiğini belirten Tuğbay, işbirliğinden doğacak sinerjinin, internet sektörünün gelişimine önemli katkılar sağlayacağını umduklarını bildirdi. 
     Açıklamaya göre, sözkonusu işbirliği sonucunda, Türkiye'de faaliyet gösteren kuruluşlar, MSN Hotmail üzerinden, doğrudan Türkiye'deki internet kullanıcılarına yönelik reklam yapabilmenin yanı sıra, reklamları ile diledikleri herhangi bir ülkenin internet nüfusuna ulaşma fırsatına da sahip olacaklar. MSN Hotmail-Sibername işbirliği, Türkiye'deki reklamverenlere, dünya internet nüfusunun dörtte üçüne erişim olanağı sağlayacak. 
     





</TEXT>
</DOC>
