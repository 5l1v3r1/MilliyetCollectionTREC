<DOC>
<DOCNO> 67657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/14/son/sonspo08.html </URL>
<DATE> 2002/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yöneticiler, Türkiye Kupası kuralarını değerlendirdi 
</HEADLINE>
<TEXT>

     Futbolda Türkiye Kupası yarı final maçlarının kuraları İstanbul'da çekilirken, kulüp temsilcileri eşleşmeleri değerlendirdi. 
     Beşiktaş Kulübü Genel Sekreteri Hüsnü Güreli, deplasmanda Denizlispor ile yapacakları maçla ilgili olarak, hedeflerinin rakiplerini eleyip finale yükselmek olduğunu söyledi. 
     Kupada yarı finale yükselen takımlar arasında ayrım yapılamayacağını, maçın da içeride veya dışarıda oynanmasının pek fazla önem taşımadığını vurgulayan Güreli, şöyle konuştu 
     ''Bu değerlendirmelerin yanlış olduğunu ligde görüyoruz. Biz kuradan mutluyuz. Denizli deplasmanında her zaman misafirperverlikle karşılandık. Yine öyle olacağını zannediyorum. Ligin ilk yarısında oynadığımız gibi bu maçın da çok zevkli geçeceğini tahmin ediyorum. 
     Her iki takım da finale çıkmak için oynayacak. Dostça ve sportmence geçmesini diliyorum.'' Denizlispor Kulübü Yönetim Kurulu Üyesi Orhan Yılmaz ise öncelikle centilmence bir karşılaşma olmasını amaçladıklarını kaydederek, kupada daha önceki turlarda Fenerbahçe ve Trabzonspor'u elediklerini, Beşiktaş'ı da geçerek final oynamak istediklerini kaydetti. 
     Şimdiye dek kupada başarılı olduklarını anlatan Yılmaz, kupayı müzelerine götürmek amacında olduklarını ifade ederek, Beşiktaş'ı her zamanki gibi en iyi biçimde ağırlayacaklarını kaydetti. 
     Yarı finalde kendi evinde Adanaspor ile karşılaşacak Kocaelispor'da da yönetim kurulu üyesi Mustafa Soyer, kupayı kazanmak istediklerini bildirdi. 
     Yarı finalde tüm takımların birbirine denk olduğunu savunan Soyer, ''Bu kupayı istiyoruz. Adanaspor hafife alınacak bir takım değil. 
     Herşeye rağmen, rakibimizi eleyerek finale çıkacağımızı zannediyorum'' dedi. 
     Yarı finalde yer alan tek İkinci Lig takımı olan Adanaspor'un da kulüp başkanı Çağdaş Ergin, şimdiye dek 3 Birinci Süper Lig takımını eleyerek yarı finale geldiklerini hatırlattı ve ''hedefimiz final'' dedi. 
     Kocaelispor maçını kendi sahalarında oynamak istediklerini ifade eden Ergin, ''Deplasmanda oynamamız da çok fazla etki etmez. 
     Centilmence bir maç olmasını diliyorum. İnşallah Adanaspor finale çıkar'' diye konuştu. 
     Daha sonra kulüp temsilcileri medya mensuplarının önünde birbirlerine başarı dilediler. 
     






</TEXT>
</DOC>
