<DOC>
<DOCNO> 88085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/05/son/sondun28.html </URL>
<DATE> 2002/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Komisyonu adaylardan hızlı olmasını istedi 
</HEADLINE>
<TEXT>

     AB Komisyonu'nun genişlemeden sorumlu üyesi Günter Verheugen, aday ülkelere, adli ve idari uyum çabalarını hızlandırmaları çağrısında bulundu. 
     Verheugen, Brüksel'de düzenlediği basın toplantısında, adayların AB müktesebatına uyum konusunda daha süratli davranmaları gereği üzerinde durarak, 24-25 Ekim tarihinde Brüksel'de yapılması planlanan olağanüstü AB zirvesi sırasında, hangi adayların tam üyelik müzakerelerini tamamladıklarının belirleneceğini ifade etti. 
     ''Gerçekleri görmenin zamanı yaklaşıyor'' diyen Verheugen, yıl sonunda yapılacak Kopenhag zirvesinde, 2004'te AB'ye tam üye olabilecek ülkelerin isimlerinin açıklanacağını bildirdi. 
     ''Tam üyelik müzakereleri, aysbergin sadece su üzerinde kalan bölümü'' diyen Verheugen, AB yasalarına uyum sağlayacak önlemleri almanın yeterli olmadığını, bunların her alanda uygulamasının gerektiğini belirtti. 
     AB Komisyonu, müzakerelerin sürdürüldüğü bazı aday ülkelerde, bürokratik ve idari sorunların, yolsuzlukların aşılması için yoğun çaba harcanması gereği üzerinde duruyor. Komisyon, Macaristan, Çek Cumhuriyeti, Romanya ve Estonya gibi bazı ülkelerde insan hakları ve azınlık hakları ihlallerinin sürdüğüne de dikkati çekiyor. 
     Aday ülkelerin 12 yıldır tam üyelik beklediklerini, genişleme sürecinde gecikme olmaması gerektiğini söyleyen Verheugen, AB kamuoyunun bu konuda daha sağlıklı aydınlatılmasının önemini de vurguladı. 
     





</TEXT>
</DOC>
