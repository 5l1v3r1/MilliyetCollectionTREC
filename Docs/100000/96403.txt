<DOC>
<DOCNO> 96403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/son/sontur28.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de hava sıcaklığı 39 dereceye çıktı 
</HEADLINE>
<TEXT>

     İzmir'de hava sıcaklığı gölgede 39 derece olarak ölçülürken, sıcaklığa bağlı rahatsızlıklar nedeniyle hastanelerin acil servislerine yapılan başvuru sayısında artış olduğu bildirildi. 
     İzmir Meteoroloji Bölge Müdürlüğü yetkililerinden alınan bilgiye göre, bugün yapılan ölçümde hava sıcaklığı gölgede 39 dereceye ulaştı. Uzun yıllar temmuz ayı sıcaklık ortalamasının 33 derece olduğunu belirten yetkililer, bugün kaydedilen sıcaklığın mevsim normallerinin çok üzerinde olduğunu, nem oranının da yüzde 40 olarak belirlendiğini kaydettiler. 
     
     HASTANELERE BAŞVURU ARTTI 
     Atatürk Araştırma ve Eğitim Hastanesi yetkilileri, aşırı sıcaklardan kaynaklanan rahatsızlıklar nedeniyle yapılan başvuru sayısında son günlerde artış görüldüğünü belirterek, ağırlıklı olarak güneş çarpması, ishal, tansiyon, astım ve kalp şikayetleriyle hastaların kendilerine ulaştığını söylediler. Yetkililer, günde 50'ye yakın hastanın bu şikayetlerle kendilerine başvurduğunu belirttiler. 
     SSK Tepecik ve Bozyaka, Karşıyaka ve Alsancak Devlet Hastanelerine ise günde toplam 300 hasta sıcağa bağlı şikayetler nedeniyle başvuruyor. 
     Dokuz Eylül Üniversitesi Hastanesi Acil Servis Doktorlarından Rıdvan Atilla, aşırı sıcaklarla birlikte ishal vakalarının arttığını, bunun da rahatsızlanan insanlarda işgücü kaybına neden olduğunu belirterek, ''Aşırı sıcaklar nedeniyle, açıkta satılan yiyecekler çok çabuk bozuluyor. Vatandaşların açıkta satılan yiyecekleri özellikle tercih etmemesi gerekir. İshalden korunmak için özellikle temiz su içmeye dikkat edilmeli'' dedi. 
     





</TEXT>
</DOC>
