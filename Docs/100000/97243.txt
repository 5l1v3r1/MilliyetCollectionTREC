<DOC>
<DOCNO> 97243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/22/spor/spo20.html </URL>
<DATE> 2002/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Emre-Stam takası      İTALYA’DA Lazio’dan Alessandro Nesta’yı transfer etmek için Emre artı 27 milyon euro öneren Inter yarına kadar cevap bekliyor. Nesta için 30 milyon euro ve Zanetti’de ısrar eden Lazio, alternatif olarak ise Milano kulübüne Nesta yerine Stam’ı önerdi ve karşılığında 20 milyon euro ve Emre’yi istedi. İki kulübün yarınki görüşmede transfere son noktayı koyması bekleniyor. 
     
Ferdinand’da mutlu son      İNGİLTERE Premier Ligi’nde Leeds’in inadı sonunda kırıldı ve Manchester United, uzun zamandır peşinde koştuğu yıldız defans oyuncusu Rio Ferdinand’ı 30 milyon sterlinlik yaklaşık 78 trilyon lira rekor ücretle renklerine bağladı. Dünya Kupası’nda da başarılı bir performans sergileyen Ferdinand, böylece 28.1 milyon sterlin ile Veron’a ait Britanya rekorunu kırarken, dünyanın en pahalı savunma oyuncusu unvanını da elde etti. 
     
Genç Milliler vize aldı      ALMANYA’DA düzenlenen 20. Avrupa Genç Erkekler Basketbol Şampiyonası’nda Milli Takımımız, son maçında İsrail’i 71 - 50 mağlup ederek, beşinci oldu. Genç Milliler böylece, gelecek yıl Malezya’da düzenlenecek Dünya Şampiyonası’na katılma hakkını da elde etti. 
     
Plajda 2. olduk      İSPANYA’NIN Cadiz kentinde düzenlenen 2. Avrupa Plaj Hentbol Şampiyonası’nda Bayan Milli Takımı ikinci oldu. Şampiyonanın final maçında Rusya ile karşılaşan Ay - Yıldızlı ekibimiz rakibine 2-1 yenildi. Erkekler ise Portekiz ile yaptığı maçı 2-1 kaybederek, 8.’liği elde etti. 
     
Başpehlivana yakışmadı      ERZURUM Kongresi’nin 83. yıldönümü kutlamaları çerçevesinde düzenlenen Birinci Ulusal Kaleiçi Yağlı Güreşleri’ne katılan Kırkpınar Başpehlivanı Savaş Yıldırım, ikinci turda Şaban Yılmaz’a yenilince öfkesini brandalardan aldı. Duş kabinini çevreleyen brandaları sinirden parçalayan Yıldırım, kendisini teselli etmeye çalışan arkadaşlarını da, "Gidin başımdan" diyerek azarladı. 
     
Dağ Bisikleti’nde ilk altın      ROMANYA’NIN Braşov Kayak Merkezi’nde yapılan Dağ Bisikleti MTB Şampiyonası’nda genç erkeklerde Bilal Akgül, şampiyon oldu. Yarışmada rakiplerine fark atarak birinci olan Akgül, 2.04’lük derece elde etti. Bayanlarda da Eren Demirkol, 5. sırayı aldı. Bisiklet Federasyonu Başkanı Ömer Şahin, "3 - 5 günlük kampla ilk kez katıldığımız şampiyonada alınan bu derece çok iyi, hatta beklenenin üzerinde olmuştur" dedi. 
     



 SPOR 























</TEXT>
</DOC>
