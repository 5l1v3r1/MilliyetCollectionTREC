<DOC>
<DOCNO> 53507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/22/siyaset/siy05.html </URL>
<DATE> 2001/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer Sorun aşıldı 
</HEADLINE>
<TEXT>

     ABDULLAH KARAKUŞ Ankara 

     Cumhurbaşkanı Ahmet Necdet Sezer, milletvekillerinin özlük haklarına ilişkin değişiklikle ilgili, "Yüksek oyla geçmeseydi geri gönderebilirdim. Olumlu bir sonuç çıktı. Çünkü siyaset itibar kaybediyor" yorumunu yaptı. 
     AKP Genel Başkanı Recep Tayyip Erdoğan ve parti yönetimini, dün TBMM'de yapılan oylamanın hemen ardından Çankaya Köşkü'nde kabul eden Sezer, "Memnuniyet verici bir gelişme. Yüksek oyla geçmesi iyi oldu. Çünkü geri gönderebilirdim. Böylece sorun aşılmış oldu" dedi. 
     Sezer görüşmede, Seçim ve Siyasi Partiler yasalarında değişiklik yapılmasını da istedi. Mevcut durumla siyaset ve siyasetçinin itibar kaybettiğini dile getiren Sezer, "İtibar ve güven kazanmak için söz konusu 2 yasada değişiklik yapılmalı. Siyasetin rayına oturması için bu gerekli" diye konuştu. 
     Sıcak bir havada geçen görüşmede Erdoğan, AKP yönetimini tek tek Sezer'e tanıttı. Erdoğan, Sezer'e ayrıca, ekonominin günden güne kötüye gittiğini ve buna bir çözüm bulunması gerektiğini de söyledi. 
     



 SİYASET 












</TEXT>
</DOC>
