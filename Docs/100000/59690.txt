<DOC>
<DOCNO> 59690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/30/spor/spo03.html </URL>
<DATE> 2001/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
PEREZ ÇIKMAZI 
</HEADLINE>
<TEXT>

Fransız futbolcunun müzminleşen sakatlığı Galatasaray’ın başını ağrıtıyor. Lucescu, sağ kanada takviye istiyor, yönetim de bu nedenle Perez’le sözleşme yapmaya yanaşmıyor 
     HALİL ÖZER 

     Lucescu tedirgin 
     GALATASARAY’DA, Perez’in sakatlığı yüzünden Teknik Direktör Mircea Lucescu sağ kanada adam arıyor. Fransız futbolcunun dizindeki sakatlığının sürekli tekrarlaması Rumen hocayı oldukça rahatsız ederken, bu duruma da bir türlü çözüm bulunamadı. Yönetim de, Perez’in sürekli doktor kontrolünde olması, zorlu maçlardan sonra dizindeki rahatsızlığının nüksetmesi ve devamlılığının bulunmaması yüzünden bu oyuncu ile sözleşme yapmıyor. 
     
     Yönetim beklemede 
     SARI - Kırmızılı yöneticiler, Perez’in sevilen ve kaliteli bir futbolcu olduğunu vurgulayıp, "Ama sakatlığı bizi üzüyor. Şimdi iyiyim’ diye haber gönderdi. Bakacağız ve bekleyeceğiz. Eğer gerçekten düzeldiyse kendisiyle yeniden masaya otururuz. Lucescu da sakatlığı yüzünden endişe taşıdığı için sağ kanada adam istiyor" dediler. Perez’in verimsiz kalması nedeniyle sağ kanat için denemek amacıyla birkaç Brezilyalı getirilecek. 
     
     Sergen krizi 
     GALATASARAY’DA Sergen’in bonservisini elinde bulunduran Siirt Jet - Pa parasının peşine düştü. Yıldız oyuncu için sezon başında yapılan anlaşma gereği Siirt Jet - Pa’ya 200 bin dolar ödemek zorunda olan yönetimin bu parayı geciktirmesi ortalığı karıştırdı. Siirtli yöneticiler, paranın yılbaşından hemen sonra ödenmesini, aksi taktirde federasyona başvuracaklarını ilettiler. 
     
     Capitao geliyor 
     SARI - Kırmızılı ekip, 3 Ocak’ta başlayacak olan ikinci yarı hazırlık kampında birkaç Brezilyalı oyuncuları deneyecek. İlk etapta şu anda bonservisi elinde bulunan Capitao’nun antrenmanlara çıkacağı, 26 yaşında olan bu oyuncunun 1.82 boyunda ve forvette görev yaptığı bildirildi. Bu arada Sakaryaspor’un başarılı futbolcusu Tuncay’ın transferinde de imza aşamasına gelindiği ifade edildi. 
     



 SPOR 


















</TEXT>
</DOC>
