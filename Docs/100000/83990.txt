<DOC>
<DOCNO> 83990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/14/son/sontur15.html </URL>
<DATE> 2002/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan "Nereden bulduğumu zamanı gelince açıklarım" 
</HEADLINE>
<TEXT>

     AK Parti Genel Başkanı Recep Tayyip Erdoğan, mal varlığı ile ilgili tartışmaları değerlendirirken, ''Gerekli zamanda konuyla ilgili gerekli açıklamayı yaparız'' dedi. 
     Erdoğan, parti Genel Merkezi'nde, Özürlülerin Sorunları ve Çözüm Yolları konulu törene katıldı. 
     Panelin ardından gazetecilerin mal varlığı tartışmalarına ilişkin sorusunu yanıtlayan Erdoğan, bu konu üzerinde artık hiç bir değerlendirme yapmayacağını söyledi. Erdoğan, ''Zamanı geldiğinde gerekenler söyleniyor. Gerekli zamanda konuyla ilgili gerekli açıklamayı yaparız'' diye konuştu. 
     Erdoğan, ''MHP, Başkanlık Divanı toplantısında, Başbakan'ın sağlığı konusunun iktidar açısından bir engel taşımayacağı kararı alındı ve seçimlerin normal zamanında yapılması gerektiği görüşü ortaya konuldu. Bu kararları nasıl değerlendiriyorsunuz '' sorusunu şöyle yanıtladı 
     ''Biz, o karara saygı duyarız. Ancak Türkiye'nin şartları bu kararı naks ediyor. Türkiye'nin şartları şu anda erken seçimi zorluyor. Nitekim hükümetin 4. ortağı açıklamasını yaptı biliyorsunuz, ne dedi, 'Türkiye seçime gitmelidir. Bunun teknik alt yapısı hazırdır' dedi. 
     Şu anda da Anadolu'yu aktif olarak dolaşan bir partinin genel başkanı olarak söylüyorum, halkımız kesinlikle erken seçim istiyor. 
     Toplumsal desteğini kaybetmiş olan bu hükümetin ülkemize kazandırabileceği hiç bir şey yok. Her geçen gün daha kötüye gidiyor. 
     Bu yılın sonu, bugünden daha kötü olacak. 
     Ekonomide açıklanan rakamlar gerçekçi değildir. Toplanan vergiler faizlere gidiyor. Halkın bu hükümete kesinlikle güveni yoktur. Hükümet hayırlı bir iş yapmak istiyorsa, kesinlikle erken seçime gitmelidir. 
     Erken seçim şu anda demokratik açıdan tek çıkış yoldur.'' 
     
     PANEL 
     Erdoğan paneldeki konuşmasında da Türkiye'de özürlü olmanın çok zor olduğunu ifade ederek, iktidara geldiklerinde özürlü vatandaşların her türlü sorununu çözeceklerini bildirdi. 
     Türkiye'nin bir kriz döneminden geçtiğini anlatan Erdoğan, ''Bunun nedeni, Türkiye'yi idare eden siyasi aklın eskimiş olmasıdır. 
     Türkiye'ye hakim olan ideoloji dayatan, siyaset anlayışının köhnemiş olmasıdır'' diye konuştu. 
     





</TEXT>
</DOC>
