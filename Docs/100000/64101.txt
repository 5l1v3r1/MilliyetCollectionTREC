<DOC>
<DOCNO> 64101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/25/yasam/yas02.html </URL>
<DATE> 2002/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Koyun yerine dalga say 
</HEADLINE>
<TEXT>

Oxford Üniversitesi uzmanlarına göre, uykusu tutmayanların şelale ya da tenha bir sahili düşünmesi, çitten atlayan koyunları saymaktan daha dinlendirici ve uyku getirici... 
     NEVSAL ELEVLİ Londra 

     Sahili düşlemek 
     UYUMAKTA güçlük çekenlere ilk tavsiye, "Çitten atlayan koyunları say, uyursun" olur. Bütün dünyada da bu böyledir. Ancak İngiliz bilim adamları, "koyun sayma" yönteminin aslında çok da iyi sonuç vermediğini, bilimsel deneylerle kanıtladı. Bilim adamları, bunun yerine şelale ya da tenha bir sahil gibi rahatlatacak görüntüler hayal etmenin daha gevşetici olduğu sonucuna vardı. 
     
     50 kişi denedi 
     NEW Scientist dergisinde yayımlanan habere göre, Oxford Üniversitesi’nden Allison Harvey ve Suzanna Payne, koyun sayma yerine güzel görüntüleri canlandırma şeklindeki kuramlarını, uykusuzluk çeken 50 kişi üzerinde denedi. Gevşetici görüntüleri düşünerek uyumayı deneyenler, diğer yöntemleri kullananlara oranla 20 dakika daha önce uykuya daldı. 
     
     Uykusuzluk ekonomiye bile zarar 
     HER 10 kişiden biri kronik uykusuzluk çekiyor. Uykusuzluğun neden olduğu kaza ve hastalıklar, ABD ekonomisine yılda 35 milyar dolara yaklaşık 46.2 katrilyon lira mal oluyor. 
     



 YAŞAM 




















</TEXT>
</DOC>
