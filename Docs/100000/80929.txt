<DOC>
<DOCNO> 80929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/son/sontur24.html </URL>
<DATE> 2002/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Taşar "Dansöze değil Türk gecelerinde oynatılmasına karşıyım" 
</HEADLINE>
<TEXT>

     Turizm Bakanı Mustafa Taşar, ''Dansöze karşı değilim, Türk gecelerinde oynatılmasına karşıyım'' dedi. 
     Turizm Bakanlığı tarafından, Söğütözü Saklıbahçe'de bir piknik düzenledi. Turizm Bakanı Mustafa Taşar, pikniğe katılan misafirleri masalarında ziyaret ederek, ''Hoşgeldiniz'' dedi. 
     Taşar, burada yaptığı konuşmada, dünyada turizm hareketlerinin gerilemesine karşın, bunun Türkiye'de ilerleme gösterdiğine dikkati çekti. 
     Gazetecilerin, turizm tesislerinde dansözlerin sahneye çıkmasıyla ilgili sorusuna Taşar, ''Ben dansöze karşı değilim, düzenlenen Türk gecelerinde oynatılmasına karşıyım. İsteyen, tesisinde istediği eğlenceyi düzenler. Ancak, 'Türk gecesi' adı altında dansöz oynatılmasını doğru bulmuyorum'' yanıtını verdi. 
     Turizm Haftası nedeniyle geçen hafta düzenlenmesi planlanan piknik, hava koşulları nedeniyle bugüne ertelenmişti. Pikniğe bakanlık çalışanları, vatandaşlar ve gazeteciler katıldı. 
     





</TEXT>
</DOC>
