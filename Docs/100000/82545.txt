<DOC>
<DOCNO> 82545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/07/spor/yurundul.html </URL>
<DATE> 2002/05/07/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Takım olmak 
</HEADLINE>
<TEXT>

     Galatasaray’ın, Türkiye Ligi’nde son altı yılda beş kez şampiyon olmasının, UEFA Kupası’nı kazanmasının, Şampiyonlar Ligi’nde başarılı, istikrarlı performans çizmesinin altında yatan gerçek, takım olmasıdır. Günümüz futbolunda sistem çok önemlidir. 
     Fatih Terim’in elinde birbirlerini tamamlayan, yetenekli oyunculardan kurulu kadro vardı. Ayrıca bu oyuncuların çoğu etkili pres özelliklerine sahipti. Terim, ön liberolu dörtlü defans uygulamalı, dar alan presine dayalı modeli takıma monte etti. Dört senenin sonunda sistem randımana ulaşınca, seri lig şampiyonluklarına UEFA Kupası eklendi. Lucescu’nun en büyük akılcılığı sisteme devam etmesiydi. Kadro iki senede büyük değişime uğramasına rağmen Rumen hoca çok başarılı oldu. 
     Şimdi Galatasaray yönetimi, tekrar Fatih Terim’de karar kıldı. Planladıkları yeni hedeflere Terim’le ulaşabileceklerine inanmalarını doğal karşılayıp, bu tercihi eleştirmemek gerekir. Her şeyden önemlisi, en büyük avantaj yine sistemin devam edecek olmasıdır. 
     Fenerbahçe ve Beşiktaş’a baktığımızda başarısızlığın, istikrarsızlığın takım olmamakta yattığı açıkça görülüyor. Fenerbahçe senelerden beri günümüz futbolunun istediği özelliklere sahip kadro oluşturamıyor. Genel pres rahatsızlığı sürekli gündemde. Oturmuş sistem olmadığından da kolektif bütünlük sağlanamıyor. Geçen yıl transferlerde yine büyük hatalar yapıldı. Takımın ihtiyacı çağdaş forvet ve orta sahada futbolu bilen pres özelliklerine sahip, savaşçı oyunculardı. Ama alınanlar eksikleri giderici değil, eldekilerle benzer yapıdaydı. 
     Beşiktaş’ın bu sezonki kadrosu çok güçlü değildi. Ama birbirlerini tamamlayan oyunculardan kurulu ve her görev yerinde alternatifliydi. Sayısız teknik adam yanlışları yapan Daum’un en can alıcı hatası ise dörtlü defans uygulamasını işler iyi giderken bozmasıydı. 
     Fenerbahçe ve Beşiktaş yönetiminin düşüneceği ilk şey takım olmaktır. Yıldız oyuncu transfer etmekle, sürekli teknik adam değişiklikleriyle takım olunmaz. Eğer bu olumsuz uygulamalar devam ederse Galatasaray yine iki adım önde olacaktır. 
     



 SPOR 


























</TEXT>
</DOC>
