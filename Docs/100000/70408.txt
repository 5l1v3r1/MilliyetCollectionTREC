<DOC>
<DOCNO> 70408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/02/son/sonspo02.html </URL>
<DATE> 2002/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz Yıldırım "Transferi Dünya Kupası başlamadan bitireceğiz" 
</HEADLINE>
<TEXT>

     Fenerbahçe Kulübü Başkanı Aziz Yıldırım, kongreye tek aday olarak girmesinin kendisini mutlu ettiğini söyledi. 
     Yıldırım, Fenerbahçe-Çaykur Rizespor maçından sonra yaptığı açıklamada, kongreye tek aday olarak girmesinin üyelerin kendisine güvenini gösterdiğini belirterek, ''Ama bir tarafın daha olması iyi olurdu. Tek aday olduğum için az sayıda üye gelirse olmaz'' dedi. 
     Başkan Yıldırım, üyelik aidatlarının yıllık 600 bin lira gibi düşük bir rakamda olduğunu vurgulayarak, ''Biz bunu 50 milyon liraya çıkarmayı düşünüyoruz. Kongre üyeleri de yarınki toplantıya gelsin ve bizim bu kararımızı desteklesin. Onlarla birlikte sorunları aşalım. 
     Ayrıca, bu bedel gelecek yılın ocak ayından itibaren geçerli olacak. 
     Alacağımız kararlara üyeler de ortak olsun'' diye konuştu. 
     Yönetim kurulunda fazla bir değişiklik yapmayacağını kaydeden Yıldırım, ''Uğur Dündar ve Hamdi Akın dışında diğer arkadaşlarımızla devam edeceğiz. Bu konuda bir sıkıntımız yok'' dedi. 
     Sportif başarı olmadığı yönünde kendisine yapılan eleştirilere de değinen Yıldırım, şöyle konuştu 
     ''Sportif başarı yok diyorlar. Bu eleştirileri yapanlar sanki Fenerbahçe'yi Avrupa şampiyonu yapmış gibi konuşuyorlar. Ayrıca geçen yılın şampiyonu Fenerbahçe'dir. Bu sezon da Beşiktaş ve Galatasaray ile birlikte şampiyonluk mücadelemizi veriyoruz. inanıyorum ki sezon sonunda şampiyon olacağız ve Avrupa Şampiyonlar Ligi'ne direkt katılacağız.'' 
     
     Transfer 
     Aziz Yıldırım, futbol takımındaki eksikleri de bildiklerini ve transfer çalışmalarını Dünya Kupası finalleri başlamadan bitireceklerini ifade etti. 
     Transfer çalışmaları için yönetim kurulundan bir ekip kurduklarını kaydeden Yıldırım, bu ekibin teknik direktör Lorant ile birlikte çalışacağını dile getirdi. 
     Kaliteli bir kadro kurmayı düşündüklerini belirten Yıldırım, ''Seyirciyi memnun eden, mücadele ederek kazanan bir takım yaratacağız. Seyirci memnun olduğu takımı izlemeye gelir. Stadın yapımı da bittiğinde güzel bir atmosfer yaratacağız'' diye konuştu. 
     Yıldırım, 1907 yılında kulübün 100. kuruluş yıldönümünü de en iyi şekilde kutlamak istediklerini vurgulayarak, ''100. kuruluş yıldönümünde beni en çok Avrupa şampiyonu olmamız mutlu edecek'' dedi. 
     






</TEXT>
</DOC>
