<DOC>
<DOCNO> 87480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/02/spor/spo08a.html </URL>
<DATE> 2002/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Kupası Notları 
</HEADLINE>
<TEXT>

Tofting paniği      DANİMARKA Milli Takımı’nın orta alan oyuncusu Stig Tofting, ayağında kırık olmasından korkuyor. Uruguay ile dün yapılan maçta forma giyen Tofting, bu sezon buna benzer sorun yaşadığını, önlem amacıyla MR çektireceğini söyledi. Savunmaya yönelik oynayan Tofting, orta alanda Thomas Gravesen ile birlikte takımda önemli bir ikili oluşturuyor. 
     
Allahım yardım et’      İTALYA Milli Takımı Teknik Direktörü Giovanni Trapattoni, Dünya Kupası’nda Allah’tan da yardım bekliyor. Giovanni Trapattoni’nin rahibe olan kızkardeşi, dün kamp yapılan otele gelerek futbolcular ve yetkililerle birlikte dua etti. İlk maçı yarın Ekvador ile yapacaklarını hatırlatan Trapattoni, bu karşılaşma nedeniyle Tanrı’nın yanlarında olması için dua ettiğini söyledi. 
     
Inzaghi yedek      İTALYA’NIN yıldız golcüsü Filippo Inzaghi, ilk grup maçına yedekte başlayacak. Teknik Direktör Giovanni Trapattoni, hafta içindeki antrenmanda sakatlanan Inzaghi’yi, sağlık durumu el verdiği takdirde sonradan oyuna sürebileceğini söyledi. 
     
Karaborsaya suçüstü      JAPON polisi, dün Niigata kentinde E Grubu’nda yapılan İrlanda Cumhuriyeti - Kamerun maçı için stat dışında karaborsada bilet satmaya çalışan bir Serbest İrlandalı’yı yakaladı. Japonya Emniyet Teşkilatı, 43 yaşındaki İngiliz vatandaşı John Jones’u, Niigata Stadı’nın dışında bileti 20 bin Yen’den 160 dolar satmaya çalışırken ele geçirdi. 
     
40 yıllık hasret      İSPANYA Milli Takımı, bugün Slovenya ile oynayacağı B Grubu ilk sınavında 40 yıldan bu yana başaramadığı ilke imza atmaya çalışacak. 1950’den bu yana, Dünya Kupası’ndaki ilk maçını kazanma başarısı gösteremeyen Boğalar’ın defansındaki yıldızı Fernando Hierro, "İkinci tur için en kritik sınavımız. Bunu da kazanarak 40 yıllık özleme son vermek istiyoruz" dedi. 
     
Fabian Carini Barça yolcusu      URUGUAY’IN Juventuslu genç file bekçisi Fabian Carini, Barcelona’ya transfer oluyor. Geçen yıl geldiği Juventus’ta Buffon’un yedeği olarak kalan ve fazla forma şansı bulamayan 21 yaşındaki Carini’nin Barcelona’ya kiralık gideceği açıklandı. 
     



 SPOR 


































</TEXT>
</DOC>
