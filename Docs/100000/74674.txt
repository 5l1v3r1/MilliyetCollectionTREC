<DOC>
<DOCNO> 74674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/son/sondun25.html </URL>
<DATE> 2002/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İnsanın ataları hayatta kalmayı köpeklerden öğrenmiş 
</HEADLINE>
<TEXT>

     Avustralyalı araştırmacıların teorisine göre, 100 bin yıldan daha fazla bir süre önce insanlar köpeklerden, hayata kalmalarını sağlayan pek çok ''marifet'' öğrendi. 
     Bilim adamları, köpeklerden öğrendiklerinin insanların modern kültür ve toplum hayatına ulaşmasında önemli rol oynamış olabileceğini belirttiler. 
     Avustralya Müzesi araştırmacılarından Paul Tacon, insanların anatomik ve davranışsal gelişmesinde pek çok şeyin rol oynadığının bilindiğini belirterek, ''Atalarımızla kurtlar arasındaki yakın ilişkiler bu konuda anahtar faktörlerden biriydi'' dedi. 
     Tacon ve biyo-arkeoloji uzmanı Colin Pardoe, bu konudaki teorilerini Nature Australia dergisinde yayınladı. 
     Tacon ve Pardoe, ''insanların hayatta kalmasında en iyi arkadaşları köpeklerin anahtar rol oynamış olabileceği'' teorisini, insanlarla köpekler arasındaki ilişkinin sanıldığından çok daha geriye, 100-130 bin yıl öncesine gittiği yolundaki artan arkeolojik ve genetik bulgulara dayandırıyor. 
     
     İyi arkadaştan da öte 
     Tacon, modern insanın güçlü toprak sahipliği duygusunun diğer primatlarda bulunmadığını, ancak kurt ve köpeklerin şiddetli bir şekilde bu duyguya sahip olduklarını söylediler. 
     İnsanın atalarının yaşadıkları toprakların sınırlarını belirleme yönteminin, kaya resimleri ve el izleri olduğu, köpeklerin ise bunu idrarlarıyla yaptıkları belirtiliyor. 
     Muhtemelen evcilleştirilmiş kurtlara güvendiği için insanın koku alma hissinin azaldığı, böylece toprağı kokuya dayanan işaretler yerine görsel ve dayanıklı malzemeyle sınırlamanın insanlar için daha mantıklı bir alternatif haline geldiği belirtildi. Araştırmada, ''Bu nihayetinde yaklaşık 40 bin yıl önce tüm figuratif sanat çeşitlerinin gelişmesine yol açtı'' denildi. 
     Araştırmacılar, sürek avının kurtlarla işbirliği yaparak daha kolay olduğu, böylece insanların düşmanca çevrelerde hayatta kalabildiği ve çöllere ve Kuzey Kutbu'na yayılabildiğini de söylediler. 
     Teoride, köpeklerin evcileştirilmesinin, insanların diğer insanlarla ilişkilerini geliştirmelerinde de yardımcı olmuş olabileceği belirtildi. Buna göre, primatlarda anne-çocuk ilişkisi doğal olarak iyiydi, ancak aynı cinsiyettekiler arasında ilişki kurma yeteneği pek gelişmemişti. 
     Tacon ve Pardoe, insan-köpek ilişkisinin insanlar arasında dostça ilişkilerin yolunu açmış olabileceğini iddia ettiler. Araştırmacılar, bunun hayatta kalma açısından büyük avantajı olan insanlar arasındaki fikir ve kültür değişimini hızlandırdığını belirttiler. 
     Araştırmacılar, insanların köpeklere sanıldığından çok daha fazla şey borçlu olabilecekleri fikrinin gelişmesi için daha fazla araştırmaya gerek olduğunu da vurguladılar. 
     Yakın bir zamana kadar köpeklerin 14 bin yıl önce evcilleştirildiği düşünülüyordu. İngiltere'de 400 bin, Çin'de 300 bin ve Fransa'da 150 bin yıl önce insan ve köpek kemiklerinin yan yana bulunması, yalnızca insanların köpek etini yemeleri şeklinde yorumlanmıştı. 
     






</TEXT>
</DOC>
