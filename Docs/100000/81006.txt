<DOC>
<DOCNO> 81006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/29/yazar/ozyurek.html </URL>
<DATE> 2002/04/29/ </DATE>
<TIME>  </TIME>
<AUTHOR> Mustafa ÖZYÜREK  </AUTHOR>
<HEADLINE>
Mali af kargaşası 
</HEADLINE>
<TEXT>

     Mart ve nisan ayları, Gelir ve Kurumlar Vergisi yıllık beyannamelerinin verilip ilk taksitlerinin yatırıldığı aylardır. Yasalara saygılı mükelleflerin beyannamelerini düzenleyip vergisini ödemeye hazırlandıkları bu dönemde mali af çıkacağı haberleri medyada ön sıralarda yer aldı. Maliye Bakanlığı’nın çalışma yaptığına dair bazı bakanların ve hükümet ortağı siyasi partilerin milletvekillerinin demeçleri yayımlandı. 
     Stok affı, sicil affı, servet affı, matrah affı, vergi faiz ve cezalarının affı mart ve nisan aylarında hep gündemde tutuldu. 
     Beyanda bulunup vergisini ödemeye hazırlanan mükelleflerin kafası karıştı. Nasıl olsa af çıkacaksa, şu sıkışık zamanda vergi ödemenin ne anlamı var, diye düşünmeye başladılar. Muhasebecisini, mali müşavirini kendisine boşu boşuna vergi ödetmekle suçlayan mükelleflerin sayısı arttı. 
     Maliye Bakanı’ndan, yetkililerden inandırıcı doyurucu bir açıklama beklendi durdu. Resmi açıklama olmayınca, kamuoyu "bir Maliye Bakanlığı yetkilisi"nden alındığı belirtilen bilgilerle yetinmek zorunda kaldı. 
     Okuyucularımız ve iş dünyasının bazı temsilcileri mali af konusunda kendilerini aydınlatıcı yazılar yazmadığımız için bizden şikayetçi oldular. Af gibi insanların yasal görevlerini yapmaktan alıkoyan bir konuda yazı yazmak son derece sorumluluk gerektirir. Özel düşüncelerimizi, taleplerimizi, mali af çıkacakmış gibi anlaşılacak şekilde yazıya dökmekten hep kaçındık. 
     Maliye Bakanı Sümer Oral’ın 26 Nisan’da gazetelerde af konusunda bir açıklaması yer aldı. Oral, mali milat ve nereden buldun ile ilgili düzenlemelerin vergi affı içerip içermediği sorusu üzerine "Vergi affının söz konusu olmadığını, böyle bir düzenlememin gündemlerinde bulunmadığını" açıkladılar. Manşetlerde yer alan af haberlerinden sonra, gazetelerin iç sayfalarında yer alan bu açıklamanın vergi mükelleflerinde oluşan tereddüdü giderdiği söylenemez. 
     Ayrıca, Maliye Bakanı aynı demecinde, 2003 başında yürürlüğe girecek olan mali milat olarak ifade edilen 4369 sayılı yasanın yarattığı geçmişteki sıkıntıları giderecek yeni düzenlemelerin mayıs veya haziranda yapılacağından bahsederek, stok affı, sicil affının gerçekleştirileceğini açıkça belirtiyor. 
     Geriye dönük bir servet affı veya nereden buldun sorusunun sorulmaması konusunda şunları söylüyor "Ekonomide en önemli unsur güvendir. 4369 sayılı yasa çıktığında tereddütler oluştu, yeni düzenlemeyi o güvenceyi sağlayacak şekilde yapacağız." Maliye Bakanı’nın açıklamasını biz, 

</TEXT>
</DOC>
