<DOC>
<DOCNO> 70901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/05/son/sondun23.html </URL>
<DATE> 2002/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hindistan'da din savaşında ölen 120 sahipsiz ölü gömülüyor 
</HEADLINE>
<TEXT>

     Hindistan'ın Gucarat eyaletinde bir hafta sürdükten sonra dün durulan, 572 kişinin öldüğü Hindu-Müslüman çatışmasında Müslümanlara ait sahipsiz kalan 120 cenaze toprağa veriliyor. 
     Ahmedabad kenti yetkilileri, morglara yardımcı olmak amacıyla kentin 15 km kuzeyinde defin yerinin ayarlandığını ve mezarların kazıldığını bildirdi. Yetkililer, cenazelerin alınması için günbatımına dek süre tanımıştı. 
     Ahmedabad yetkilileri, Müslümanların yakılmasına kışkırtan 6 Hindu liderinin soruşturmaya alındığını bildirdi. 
     Kuzeyde Uttar Pradeş eyaleti, Feyzabad ilindeki Ayodhya kentinde 10 yıl önce yıkılan Babür Şah Camii'nin kalıntıları üzerine tapınak 
     kurmak isteyen Hintlileri taşıyan Sabarmati Ekspress treni, 27 Şubat'ta kimliği belirsiz bir grup tarafından Ahmedabad kentinin doğusundaki Godhra istasyonu yakınında durduruldu ve vagonlarından biri ateşe verildi. Olayda 58 Hindu öldü. Bunun üzerine bazı Hindu gruplar, Müslümanlara karşı yakıp yıkma eylemlerine girişti. Babür Şah Camisi'nin 1992'de yıkılması yüzünden ülke çapında çıkan ayaklanmalarda 3000'den fazla kişi ölmüştü. Laik devlet ilkesini kuvvetle uygulamaya çalışan, 1 milyar nüfusuyla Çin'den sonra dünyanın en büyük demokrasisi olan Hindistan'da 10 yıl önce, kışkırtıcı Hindu milletvekillerinin parlamento üyelikleri düşürülmüştü. Ahmedabad kentinde bugün ak giysilere bürünmüş Hindular ve Müslümanlar, 250 kişilik kafile halinde çatışmaların enkazı içinde kol kola yürüyerek barış için dua ettiler. Pakistan Devlet Başkanı Pervez Müşerref, Hindistan Başbakanı Atal Bihari Vajpayii'nin davetlisi olarak yaptığı tarihi ziyarette, 14 Temmuz 2001 günü, Hindistan'ın bağımsızlık önderi Mahatma Gandi'nin kabrine çelenk koyarken, O'nun ne büyük bir barış kurucu, tüm evrene saygı ve sevgiyle dolu yüce bir şahsiyet olduğunu vurgulamıştı. Müşerref'in çağrıştırdığı, Gandi'nin Müslüman-Hindu çatışmaları dursun diye tuttuğu oruçlarından birinde, bir tövbekar Hindu'nun huzuruna gelip, ''Ey Gandi, iki Müslüman öldürdüm, ne yapacağım'' diye yalvarması üzerine, ''İki öksüz Müslüman çocuğu bulacaksın. Onları en mükemmel Müslüman olarak yetiştireceksin'' yanıtıydı. Halihazırda 52 bin Müslüman, Gucarat'ta misilleme hareketlerinden korktuklarından evlerini terk etti, derme-çatma kulübelerde barınmaya çalışıyor. 
     






</TEXT>
</DOC>
