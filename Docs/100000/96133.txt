<DOC>
<DOCNO> 96133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/son/sontur35.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Saddam'ı devirmede kararlı... 
</HEADLINE>
<TEXT>

     ABD Savunma Bakan Yardımcısı Paul Wolfowitz'in Başbakan Bülent Ecevit ile görüşmesi sırasında, Irak lideri Saddam Hüseyin'i devirme konusunda kararlı olduklarını çok net bir şekilde ifade ettiği bildirildi. 
     Wolfowitz, görüşme sırasında Saddam rejiminin bölge için tehlikeli olduğunu ve bunu değiştirme konusunda kararlı olduklarını belirterek, Türkiye'den müttefik olarak kendilerine bu konuda doğru yol tavsiyesinde bulunmasını istedi. 
     Türk tarafı görüşmede, Irak'taki rejim değişikliği konusunda Türkiye'nin kaygılarını sıralayarak bölgede bağımsız bir Kürt devletinin kabul edilemeyeceği, Irak'ın yönetim yapısının Irak halkı tarafından belirlenmesi ve Türkmenlerin yeni yönetimde haklarının güvence altına alınması gerektiği mesajını verdi. 
     Kaynaklar, Wolfowitz'in, Irak'taki rejimi değiştirme konusunda ABD Başkan Yardımcısı Dick Cheney'den çok daha net ifadeler kullandığını kaydettiler. 
     Görüşmede Ecevit'in, Irak'a yönelik bir operasyonun zaten zor durumda olan Türkiye ekonomisini ''allak bullak'' edeceğini ve ekonomide bir kargaşaya neden olabileceğini ifade ettiği kaydedildi. 
     Ecevit'in ayrıca, böyle bir operasyon sonucunda Türkiye'nin hemen dibinde bağımsız bir Kürt devleti çıkma tehlikesi konusundaki kaygılarını ilettiği bildirildi. 
     Wolfowitz'in ise Türkiye katılsın katılmasın Irak'a yönelik bir operasyonun düzenleneceğini söylediği kaydedildi. 
     Görüşmede ayrıca, Filistin, Afganistan'daki son durum ve ekonomik işbirliği konuları ele alındı. Türk tarafı, 6 milyar doları bulan askeri borçlarının silinmesini veya ertelenmesini isterken, Wolfowitz bu talebi başını sallayarak dinlemekle yetindi. Türk tarafı ayrıca, İSAF'ın komutanlığını devralan Türkiye'ye verilmesi kararlaştırılan 228 milyon doların ABD Kongresi'nden geçmemiş olmasından duyduğunu 
     rahatsızlığı iletti. 
     Edinilen bilgiye göre, Türkiye'nin yeni dönemde de İSAF'ın komutasını üstlenmesi konusu Amerikalılar tarafından gündeme getirilmedi. 
     





</TEXT>
</DOC>
