<DOC>
<DOCNO> 60869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/06/son/soneko10.html </URL>
<DATE> 2002/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğalgaz fiyatları mahkeme yolunda.. 
</HEADLINE>
<TEXT>

     Tüketici Hakları Derneği Genel Başkanı Turhan Çakar, "doğal kazığa" dönüşen doğalgaz fiyatları konusunda yarın yapılacak toplantıdan bir sonuç çıkmaması halinde ilgililer hakkında dava açacaklarını bildirdi. 
     Çakar, doğalgaz fiyatlarına yapılan yüksek zamlar nedeniyle zaten sıkıntıda olan tüketicilerin faturalarını ödeyemez duruma düştüğünü belirtti. 
     Başkentte doğalgaz satış fiyatında 1 yılda yüzde 226 artış olduğuna dikkat çeken Tüketici Hakları Derneği Genel Başkanı, şöyle konuştu 
     "Doğalgaz satışında Enerji Bakanlığı-BOTAŞ ve belediyeler ile Maliye Bakanlığı kamu yararını terk etmişlerdir. Tüketici haklarına saygılı ve kamu yararına uygun bir fiyat politikası yerine, Tüketiciden ne kopartabilirsek kardır mantığı egemen olmuştur. Bu kuruluşlar, anayasal ve yasal suç işlemektedir, tüketici haklarını çiğnemektedir. 
     Bu bir vurgundur, soygundur. Kamu kuruluşları bu soygunun içinde olamaz. Böyle bir rezalet, saçmalık olamaz." Çakar, BOTAŞ ve belediyeler kar etmediği takdirde, halen 420 bin 678 liraya satılan 1 metreküp doğalgazın fiyatının 200 bin liraya ineceğini belirterek, "Tüketiciye uygun fiyat da budur" dedi. 
     






</TEXT>
</DOC>
