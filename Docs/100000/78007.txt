<DOC>
<DOCNO> 78007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/12/son/soneko10.html </URL>
<DATE> 2002/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğu Karadeniz'de petrol umudu... 
</HEADLINE>
<TEXT>

     Türkiye Petrol Anonim Şirketi'nin TPAO öncelikli projeleri arasında yer alan, Doğu Karadeniz'de petrol ve doğalgaz aranması projesi hayata geçiriliyor. 
     Edinilen bilgiye göre, zengin hidrokarbon petrol-doğalgaz yataklarına sahip Karadeniz'de TPAO, British Petroleum BP ile ortaklaşa Rize-Artvin açıklarında, 12 mil karasularının dışında ortaklaşa olarak petrol araması gerçekleştirecek. 
     TPAO ile BP arasında varılan anlaşmaya göre, yaklaşık 52 milyon dolar tutarındaki projenin tüm masrafları BP tarafından karşılanacak. 
     Derin deniz özelliğini taşıyan Karadeniz'de, yaklaşık 1,500 metre su derinliğinde gerçekleştirilecek petrol arama projesi çerçevesinde, Nisan ortalarında 2 boyutlu sismik çalışmalarına başlanacak. 
     Proje uyarınca, Karadeniz'in altındaki mevcut bilinmeyen basenlerin ortaya çıkartılmasına yönelik olarak gelecek yıl 3 boyutlu sismik çalışmalar yapılacak. 
     Üç yıllık proje çerçevesinde ilk kuyunun 2002 sonu veya 2003 yılı başında, ikinci kuyunun ise 2004 yılı içersinde açılması öngörülüyor. 
     Petrol çevreleri, dünyanın önde gelen şirketlerinden BP'nin 52 milyon dolar tutarındaki masrafı göze aldığını vurgularken, bölgede petrol ya da doğalgaz bulunması ihtimalinin yüksek olduğunu belirttiler. 
     Aynı çevreler, TPAO'nun öncelikli projeleri arasında yer alan Doğu Karadeniz projesinin hayata geçirildiği bölgenin, Azerbaycan'ın zengin doğal kaynakların yer aldığı Hazar kıyıları ile benzer özellikler taşıdığına da dikkat çektiler. 
     





</TEXT>
</DOC>
