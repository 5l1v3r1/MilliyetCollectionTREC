<DOC>
<DOCNO> 57109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/14/siyaset/siy03.html </URL>
<DATE> 2001/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıra Milli Görüş’te 
</HEADLINE>
<TEXT>

Almanya İçişleri Bakanı’nın "31 bin radikal İslamcıyı soruşturacağız" sözlerinden sonra gözler "İslam Toplumu Milli Görüş"e çevrildi 
     MEHMET AKTAN, HAYRİ DİZERKONCA Berlin, Frankfurt 

     Almanya İçişleri Bakanı Otto Schily’nin talimatıyla Kaplancılar olarak bilinen İslami Cemiyet ve Cemaatler Birliği ile diğer isimlerle faaliyet gösteren 19 derneğin ülke genelinde kapatılarak mallarına el konulmasından sonra, gözler İslam Toplumu Milli Görüş’e İGMG çevrildi. 
     Schily, basın toplantısında, "Almanya’daki 31 bin radikal İslamcı hakkında soruşturma başlatacağız. Yapılan operasyondan diğerlerinin de ders çıkarması gerekiyor" dedi. Schily, İGMG’nin hedefte olup olmadığı sorusuna da, sadece radikal dinci tüm örgütleri gözden geçirdikleri yanıtını verdi. Bu sözleri değerlendiren Alman basını ve uzmanlar, Kaplancılar’ın ardından Schily’nin listesindeki isimler arasında Milli Görüşçüler’in başı çektiğini öne sürüyor. Alman politikacılar, iç istihbarattan sorumlu Anayasayı Koruma Dairesi’nin raporlarında, sürekli "aşırı dinci" dernekler arasında gösterilen İGMG’nin tehlikeli olduğunu savunurken, yasaklama konusunda farklı fikirler ortaya atılıyor. 
     
     Şiddet farkı 
     Muhalefetteki CSU iç politika uzmanı milletvekili Dr. Hans Peter Uhl, IGMG’nin Kaplancılar’dan daha tehlikeli olduğunu savunarak, şunları söylüyor 
     "Milli Görüşçüler iki dilli. Yöneticileri dışarıda demokratik, içeride radikal İslamcı dille konuşuyor. Ama şunu iyi bilsinler ki, biz bu iki dilliliği biliyor ve ona göre hareket ediyoruz. İGMG Almanya’da İslamcı, siyasi, dini bir güç olarak etkinlik kazanmak istiyor. İşte bu gidişe zamanında Dur’ demeliyiz. Kim Almanya’ya uyum sağlamak istemiyorsa, ülkeyi terk etsin." 



 SİYASET 















</TEXT>
</DOC>
