<DOC>
<DOCNO> 78542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/ekonomi/eko02.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Çörtük, Romanya’da yolun sonuna geldi... 
</HEADLINE>
<TEXT>

Çörtük’ün Romanya’daki bankası BTR’nin 42.2 milyon dolarlık borcunu ödemesi için tanınan süre dün doldu 
     SONGÜL HATISARU 

     Kamuran Çörtük’ün başında bulunduğu Bayındır Grubu’nun Romanya’daki bankası Banco Turco Romano’ya BTR , Romanya Merkez Bankası’nın, piyasa ve devlete 42.2 milyon dolar borcunu ödemesi için tanıdığı süre dün doldu. 
     Romanya Milli Bankası, BTR’nin sermayesinin yükseltilip yükümlülüklerinin yerine getirilmesini istemiş ancak mayıs sonunda yapılan genel kurulda sermaye artırımı yapılamamıştı. Bunun üzerine Milli Banka yetkilileri, hükümet ve BDDK nezdinde girişimlerde bulunarak sorunun çözümünü istedi. 
     
     İki seçenek 
     BTR’nin mevduat sahiplerine 22 milyon dolar, yurtdışı bir finans kurumuna 5 milyon dolar, Moldova BTR’ye 1.7 milyon dolar, Türkiye’deki grup bankasına 4 milyon dolar, Romanya devletine 9 milyon dolar borcu bulunuyor. BTR’nin borç toplamı 42.2 milyon dolarken, toplam aktifleri ise ancak 16.1 milyon dolar düzeyinde. 
     Banka için gelinen noktada iki seçenek kaldığı belirtiliyor. Bankanın ya açığının kapatılarak sessiz tasfiyeye gidilmesi ya da borçlarını kapatmadan tasfiye sürecine gidilerek satış için tavsiye edilmesi. Romanya’da mevduata devlet garantisi bulunmuyor. 
     Milli Banka’dan bir yetkilinin 10 Nisan’da Romanya Capital dergisine verdiği bir demeçte, BTR’yi kötü günlerin beklediğini ve bankanın eski Genel Müdürü Levent Yörükoğlu ile Fayın Tobur ve Kamuran Çörtük için yeni sıkıntıların gündeme gelebileceğinin sinyali verildi. 
     
     



 EKONOMİ 













</TEXT>
</DOC>
