<DOC>
<DOCNO> 54298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/27/spor/spo11.html </URL>
<DATE> 2001/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu 
</HEADLINE>
<TEXT>

     Leeds unutmamış 
     ASTON Villalı Alpay, Leeds United ile deplasmanda oynadıkları maçta kendisine "Türk dışarı" diye bağrılmasına çok üzüldüğünü söyledi. Milli futbolcu kendisine ait internet sitesinde yaptığı açıklamada, "Açıkçası bu sözler beni daha kamçıladı ve gerçekten iyi oynadım. Bitime 15 dakika kala bu kez beni alkışlamaya başladılar" dedi. 
     
     Göztepe’ye ceza gelecek 
     FENERBAHÇE maçında Göztepeli taraftarların çıkardıkları olaylar nedeniyle İzmir ekibine ağır para ve saha kapatma cezası geleceği bildirildi. Hakem ve gözlemci raporları doğrultusunda önce şeref tribününe saldıran, ardından aralarında balta gibi öldürücü ve yaralayıcı aletleri sahaya atan, sonra da Fenerbahçe taraftarlarıyla kavga eden Göztepeli seyircilerin eylemleri hakem ve gözlemci raporlarına geçti. 
     
     En büyük kim 
     AVRUPA şampiyonu Bayern Münih ile Güney Amerika şampiyonu Boca Juniors, Japonya’nın başkenti Tokyo’da Kıtalararası Kupa için kozlarını paylaşacak, futbolun en büyüğü olmak için karşılaşacak. 2002 Dünya Kupası’na ev sahipliği de yapacak Japonya için ilk ciddi sınav niteliği taşıyan maç TSİ 12.00’de başlayacak. 
     
     Akredite tamam 
     HACETTEPE Üniversitesi Doping Kontrol Merkezi, 13 yıllık çaba sonunda mutlu sona ulaştı. Uluslararası Olimpiyat Komitesi IOC Tıp Komitesi’nin son kontrollerinden de başarıyla geçen merkezin yılbaşında akredite laboratuvarlar arasına alınacağı açıklandı. 
     
     Fanatik Basket yine dopdolu 
     BASKETBOLSEVERLERİN büyük beğenisini kazanan Fanatik Basket Gazetesi, A Milli Takım’ın Avrupa Şampiyonası elemelerinde Bulgaristan ve İsviçre ile oynadığı maçlara geniş yer ayırdı. İsmet Badem yönetiminde hazırlanan gazetede iki zaferin perde arkası ve haftanın diğer olayları büyüteç altına alındı. 
     



 SPOR 























</TEXT>
</DOC>
