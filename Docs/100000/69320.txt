<DOC>
<DOCNO> 69320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/24/son/sontur08.html </URL>
<DATE> 2002/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Fakirliğin faturası...Artık eczanelerde de ''veresiye defteri'' var 
</HEADLINE>
<TEXT>

     Toplumda genel olarak bakkallarla özdeşleştirilen ''veresiye defteri''ni, artık eczanelerde de görmek olağan hale geldi. 
     İstanbul Eczacı Odası Başkanı Zafer Kaplan, ilaç fiyatlarının pahalı olması nedeniyle her eczanede birer veresiye defteri oluştuğunu söyledi. 
     İnsan sağlığı için önemli olan ilacın son 10 yılda çok pahalı hale geldiğini vurgulayan Kaplan, ''Ülkenin ekonomik koşulları ve kriz süreci işin içine girince ilaç, kolay ulaşılamayan bir ürün haline geldi'' dedi. 
     Serbest piyasa ekonomisi özelliklerine uygun olarak ilacın fiyatının denetimsiz şekilde arttığını savunan Kaplan, şöyle konuştu 
     ''Artık sokaktaki vatandaş, kendi cebinden para verip ilaç alamaz hale geldi. İlaç fiyatlarının çok pahalı olması nedeniyle her birimizin birer veresiye defteri oluştu. Aslında bu eczanelerin alışık olmadığı bir durum. Daha önce kişiler eczaneye veresiyeyi önermezdi bile. Böyle bir durum karşısında eczacı, büyük bir sıkıntıyla karşı karşıya kalıyor. Bir tarafta mütevazı bir sermaye ile mesleğini yapan eczacı, diğer tarafta karşısında bir insanlık dramı. En mütevazı eczaneye gidin, o bölgede yaşayan insanlardan, komşusundan asgari 500 milyon lira ile 1 milyar lira arasında alacağı vardır ve bunların çoğunluğu da geri dönmeyecek şekildedir.'' 
     
     Kıymetli eşyalar rehin bırakılıyor 

     Bunun dışında bazı kişilerin de, büyük meblağlar tutan reçeteye karşılık çeşitli kıymetli eşyalarını eczanelere rehin olarak bıraktığına işaret eden Kaplan, ''Örneğin üniversite hastanelerinin karşısındaki eczanelere gidin ve kasalarını açın. Orada mutlaka hasta veya yakınlarına ait birtakım kıymetli şeyler göreceksiniz. Çünkü insanlar bu tür durumlar karşısında hüviyetten, alyansa kadar değerli olan şeylerini bırakmak durumunda kalıyorlar'' dedi. 
     Türkiye'deki 3.5-4 milyar dolarlık ilaç pazarının parasal değerinin her yıl yüzde 7-10 oranında arttığına, buna karşılık tüketilen kutu adedinin ise azaldığına dikkat çeken Kaplan, ''Her yıl satılan kutu adedi yüzde 22 oranında azalıyor. Nüfus artıyor, hastalıklar artıyor, fiyatlar sürekli artıyor, ancak insanlar yeterince ilaç alamıyor. Bu da bir çıkmazın ifadesi...'' şeklinde konuştu. 
     Devlet kurumlarının da aldığı ilacın parasını zamanında ödeyemediğini ve buralardan alacaklarının 200-300 trilyon lirayı bulduğunu kaydeden Kaplan, krizden sonra Türkiye genelinde 750 eczanenin kapandığını söyledi. 
     ''2002 yılında ilaca zam istemiyoruz. Biliyoruz ki toplum bunu alamayacak'' diyen Kaplan, ilaçta KDV'nin kalkmasını, eczacı meslek hakkının yasayla, ilaç fiyatının da şeffaf belirlenmesini istediklerini sözlerine ekledi. 
     






</TEXT>
</DOC>
