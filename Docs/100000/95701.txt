<DOC>
<DOCNO> 95701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/14/son/sontur07.html </URL>
<DATE> 2002/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP'li Çakmakoğlu da Derviş'e çattı 
</HEADLINE>
<TEXT>

     Milli Savunma Bakanı Sabahattin Çakmakoğlu, DSP'den istifa eden milletvekili ve bakanlara, ''Şimdiye kadar nerdeydiler, ellerini, kollarını tutanlar mı vardı '' dedi. 
     Çakmakoğlu, Pınarbaşı İlçesi'nde Alparslan Türkeş anısına düzenlenen 7. Vuslat Şöleni etkinliklerine katılmak üzere geldiği Kayseri'de, son siyasi gelişmeleri değerlendirdi. 
     DSP'de yaşanan istifalar konusunda partilerinin görüşlerini MHP Genel Başkanı Devlet Bahçeli'nin ifade ettiğini belirten Çakmakoğlu, şunları söyledi. 
     ''DSP'den ayrılan milletvekilleri ve bakanlar, üçlü koalisyonun 37 aylık döneminin sorumluluğunu yüklenmiş arkadaşlardır. Eğer bu arkadaşlar 100 günlük, 500 günlük programlarla, büyük projelerle kamuoyunun huzuruna çıkıyorlarsa, şimdiye kadar nerdelermiş, ellerini, kollarını tutanlar mı varmış diye onlara sormak lazım. 
     Hükümetteyken neler yapmışlar, hangi konularda başarı göstermişler, bunu sormak lazım. Özetle son dönemde yaşanan siyasi gelişmeler, bir bakıma gizli bir oyunun MHP tarafından ortaya çıkarılış olayıdır. Bu oyun, yurtiçinde başlayıp, yurtdışında Frankfurt'a uzanan bir oyundur, millet iradesini çoğu zaman küçümseyenlerin gayretidir. Hükümetler Meclis'te kurulur. Halkın iradesini hiçe sayarak, masa başında hareket edenlerin arasında, bir kısım medyanın, rantçı, işadamı kılıklı kimselerin, ikinci cumhuriyetçilerin, pembeleşenlerin, kendini entel, aydın sayanların da olmasını ayrıca kamuoyunun dikkatine sunuyorum. 
     Gelişmeleri bekleyip göreceğiz. En doğrusuna milletimizin sağduyusu karar verecektir. MHP, milletin hakemliğine başvurulmasını istemiştir. 
     Deyim yerindeyse tezgah sahipleri habersiz yakalanmışlardır.'' Çakmakoğlu, gazetecilerin Devlet Bakanı Kemal Derviş'in istifası ve daha sonrasında yaşanan gelişmeler konusundaki sorularını ise şöyle yanıtladı 
     ''Siz hem hükümette görev alacaksınız, hem de yeni oluşumun içinde olduğunuzu bugünden beyan edeceksiniz. Bunun siyasi ahlakla ve hükümette görev alma sorumluluğuyla bağdaşır tarafı yoktur. Kaldı ki Sayın Derviş, ekonomiyi kurtarmak için gelmiş, bu kadar zaman geçmiş. 
     Geldiğinde dolar 1 milyon seviyelerindeydi, şimdi 1 milyon 700 bin'i geçti. Büyüme sağlanamamış, birçok banka onun döneminde batık hale gelmiş, ekonomiyi düzeltmek adı altında ne dediyse hepsini hükümetimiz ve TBMM yerine getirmiş, ne kurum kurulsun dediyse kurulmuş. Ancak ekonomi iyiye gidiyor lafı, kendisinin ötesinde paylaşılmamıştır.'' 
     
     FENERSİZ YAKALANDILAR 

     ''AB'yi sorgusuz, sualsiz kabul edenler, partimizin direnişini, Türk milletinin sessiz çoğunluğunun sesi olmak gereği ile yola çıkan MHP'yi aşamayınca, gizli oyunlar ve tezgahlar peşine düştüler'' diyen Çakmakoğlu, sözlerini şöyle sürdürdü 
     ''MHP'siz bir hükümet oluşturalım. Birileri şuradan, buradan kurtarıcı diye getirildi. Kimisi ekonominin başına, birtakım tedbirler alındı ve bunlar dediler ki ekonomide her türlü tedbiri aldık . Ama faiz yükseliyor, dolar ve kur yükseliyor. Nedeni siyasi belirsizlik. 
     Siyasi belirsizliği nasıl tedavi edeceksiniz Çaresi yeni bir siyasi oluşumla olur. Fenersiz yakalandılar. '' ''Siyasi belirsizlik var'' diyenlerin, ''Bu belirsizliğe yeni bir siyasi oluşum ve senaryoyla önlem alırız'' diyenlerin kendilerini tarif ettiklerinin anlaşıldığını belirten Bakan Çakmakoğlu, şunları söyledi 
     ''Bunu yakalayan, bu tarifi ortaya koyan da sayın Genel Başkanımız ve MHP olmuştur. MHP'yi hükümet dışına çıkarmaya ne hakkınız var. Bu milletin ak sütü gibi helal oylarla iktidar ortağı olmuş bir hareket. 
     Korkunun ecele faydası yok. Bugün benim önümü kesmek gibi bir yola girebilirsiniz. Ama yarın önümüzü kesemeyeceksiniz.'' Çakmakoğlu, medyayı da eleştirerek, konuşmasını şöyle sürdürdü 
     ''Birileri Türkiye'de akıl hocalığına soyundu. Bir kısım televizyonlarda konuşanlar, bir kısım gazete köşelerinde yazanlar, kendilerini entel, aydın sananlar, eskiden renkleri farklı, şimdi pembeleşenler, ikinci cumhuriyetciler ve bu yeni oluşumcular, hep bu millete elbise giydirmeye soyunmuşlardır. Milletin iradesini bir tarafa koyacaksın, Türkiye yetmiyorsa Almanya'ya gideceksin, bir takım tezgahların peşinde olacaksın, Bu hükümeti nasıl alaşağı edelim, nasıl içeriden vuralım, nasıl bir yol ile MHP'yi dışarıda bırakalım. 
     Bu, milleti küçümsemektir, demokrasiye güvenmemektir.'' Etkinlikler çerçevesinde, Büyükşehir Belediyesi Mehter Takımı ve yerel sanatçılar konser verdi. 
     Çakmakoğlu, daha sonra Melikgazi Köyü'ndeki Melikgazi Türbesi'ni ziyaret ederek dua etti. 
     

     
</TEXT>
</DOC>
