<DOC>
<DOCNO> 62239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/14/son/sonspo14.html </URL>
<DATE> 2002/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski Fenerbahçeli Erol Bulut, Yunanistan'daki ilk maçında gol attı 
</HEADLINE>
<TEXT>

     Almanya'nın Eintracht Frankfurt Takımı'nda forma giyerken aralık ayında Yunanistan'ın Panionios Takımı'na transfer olan eski Fenerbahçeli Türk futbolcu Erol Bulut, Yunan Ligi'nde ilk karşılaşmasına çıktı. 
     Takımının Aris'e karşı verdiği ve 1-0 galip geldiği mücadelede karşılaşmanın tek golünü atmayı başaran Erol Bulut, olumlu eleştiriler aldı. 
     Atina'da yayınlanan Apoyevmatini Gazetesi, ''Türk oyuncu işi halletti'' başlıklı haberinde, Erol Bulut'un resmi olarak ilk kez çıktığı karşılaşmada takımını ''kurtaran'' ve ''geleceğe olumlu bakmasına yol açan'' oyuncu olduğunu yazdı. 
     Erol Bulut'un 82. dakikada kaydettiği golle takımına çok özel bir zafer bağışladığı yorumunu yapan Apoyevmatini, Türk oyuncunun ''muhteşem'' golü ile takımının peşpeşe kaçırdığı gol fırsatları karşısında adeta kalp krizi geçiren taraftarının da imdadına yetiştiğini kaydetti. 
     






</TEXT>
</DOC>
