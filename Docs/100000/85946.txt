<DOC>
<DOCNO> 85946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/son/sonspo21.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman basını "Türkler, Brezilya'nın sambasını durdurabilir" 
</HEADLINE>
<TEXT>

     Alman B.Z. Gazetesi, A Milli Futbol Takımı'nın 17. Dünya Kupası'ndaki karşılaşmalarda başarılı olabileceğini ve çeyrek finale yükselebileceğini yazdı. 
     ''Türkler, Brezilya'nın Dünya Kupası sambasını durdurabilir'' başlığıyla verilen haberde, Türklerden çok şeyin beklenebileceği belirtildi. 
     Haberde, 2000 yılındaki Avrupa Futbol Şampiyonası'nda Türk Milli Takımı'nın iyi futbol oynayabileceğini gösterdiği görüşüne yer verildi ve çeyrek finalde Portekiz'e yenilerek elendiği hatırlatıldı. 
     Haberde ayrıca, Türk futbolcularının en büyük sorununun, ''Bazen, rakiplerine güzel oynadıklarını göstermeye çalışmaları ve güzel futbol içersinde kaybolup gitmeleri olduğu'' yorumu yapıldı. 
     Türk futbolcularının gittikçe daha yoğun bir biçimde uluslararası alanda deneyim kazandıklarına işaret edilen haberde, ''Yıldıray Baştürk Bayer Leverkusen'de, Hasan Şaş Galatasaray'da, Hakan Şükür de Parma da oynuyor. Türkler 2. kez katıldıkları Dünya Futbol Şampiyonası'nda neler yapabildiklerini gösterecektir'' denildi. 
     





</TEXT>
</DOC>
