<DOC>
<DOCNO> 75698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/01/dunya/dun01.html </URL>
<DATE> 2002/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Porno işkencesi 
</HEADLINE>
<TEXT>

Ramallah’ta yerel tv kanallarını ele geçiren İsrail ordusu porno yayınına başladı. Filistinliler, İsrail bizimle dalga geçiyor’ dediler 
     DIŞ HABERLER SERVİSİ 

     Batı Şeria’da Filistin Özerk Yönetimi’nin denetimindeki Ramallah kentini işgal ederek Filistin lideri Yaser Arafat’ı karargahında kuşatan İsrail ordusu, kentte ele geçirdiği yerel TV istasyonlarından porno yayını yapmaya başladı. Fransa Haber Ajansı’na AFP konuşan Ramallah kenti sakinleri, kentteki 3 Filistin televizyon kanalı El Vatan, Ammvaj ve El Şark’ın yayın yaptığı binaları ele geçiren İsrail askerlerinin, pornografik filmler ve İbranice programlar yayınladığını söyledi. 
     34 yaşındaki Filistinli Rima, "El Vatan televizyonundan yerel saatle 15.30 civarında porno film yayınına başlandığını" söyledi. Rima, "Evde altı çocuğum var. Bu olan biten içinde hiçbir yere gidemiyorlar, televizyon da seyredemiyorlar. Sanırım İsrailliler gençlerimizin ruh sağlığını tamamen bozmak istiyor" dedi. 52 yaşındaki üç çocuk annesi Anita da bu filmlerin çocukları üzerinde bıraktığı "psikolojik hasarlardan" yakındı. 
     Ramallah’tan yayın yapan televizyonların izlenebildiği Doğu Kudüs’te oturan Anita, "Kızgınım, üzerimize ateş edenler, iğrenç bir şekilde bizimle dalga geçiyor" dedi. "İyi ki Ramallah’ın yarısı elektrikten yoksun" diye konuşan Anita, televizyonlarda İntifada’nın görüntülerinin de yayınlandığını, bu görüntülerin yayını sırasında ekrana kırmızıyla "terörizm" yazıldığını söyledi. 
     



 DÜNYA 











</TEXT>
</DOC>
