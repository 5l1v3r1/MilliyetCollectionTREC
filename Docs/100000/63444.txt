<DOC>
<DOCNO> 63444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/21/son/sonspo18.html </URL>
<DATE> 2002/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor Yöneticisi Kul "Takıma transfer gerekiyor.." 
</HEADLINE>
<TEXT>

     Trabzonspor Kulübü Başkan Yardımcısı Ahmet Kul, Beşiktaş maçında çıkan olayların kendilerine maddi ve manevi büyük yük getireceğini söyledi. 
     Trabzonspor taraftarının çıkardığı olayları kimsenin onaylamayacağını da belirten Kul, ''Karadeniz insanının erken kızması sonucu bu olaylar yaşandı. Ancak, bu olaylar bize maddi ve manevi büyük yük getirecek'' dedi. 
     1998-1999 sezonunda Galatasaray ile İstanbul'da yaptıkları 
     karşılaşmayı Serdar Tatlı'nın yönettiğini ve bu karşılaşmadan 5-3'lük galibiyetle ayrıldıklarını kaydeden Kul, şöyle devam etti ''Galatasaray bu sezon Bursaspor'dan 5 gollük bir yenilgi aldı. Beşiktaş geçen yıl Çaykur Rizespor'dan 5 gol yedi. Futbolda böyle sonuçlara rastlanabilir, ama olayların çıkması çok daha üzücü. Taraftarların tepkisinin ölçüsü kötüydü, ama şimdi hepsi pişmandır, bundan eminim.'' Tribünlerden atılan koltukların alt kısımda yer alan bazı taraftarları da yaraladığını ifade eden Kul, ''Bu olaylardan kendi taraftarlarımız da etkilendi. Beşiktaş futbol takımı ve taraftarlar olaylardan etkilenmediler'' diye konuştu. Artık toparlanmaları gerektiğini de kaydeden Kul, sözlerini şöyle tamamladı ''Ligde yapacağımız 16 karşılaşma var. Bu karşılaşmalardan iyi sonuçla ayrılarak, ligi iyi bir yerde tamamlamak istiyoruz. Takıma transfer yapılması gerekiyor. Beşiktaş maçında özellikle savunmada sıkıntılar yaşadık. Ben de transfer konusunda üzerime düşeni yaparım.'' 
     






</TEXT>
</DOC>
