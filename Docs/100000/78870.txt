<DOC>
<DOCNO> 78870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/17/son/sondun29.html </URL>
<DATE> 2002/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell "Arafat halkını barış yoluna sokmalıdır " 
</HEADLINE>
<TEXT>

     ABD Dışişleri Bakanı Colin Powell, Filistin lideri Yaser Arafat'ın stratejik seçim yapmasının ve halkını barış yoluna sokmasının zamanı olduğunu bildirdi. 
     Powell, Ramallah'tan sonra gittiği Kudüs'te düzenlediği basın toplantısında, Arafat'a ''terörizm kınamalarının ötesine gitmesi ve İsraillilere saldıran militanlara ve intihar eylemcilerine karşı önlem alması'' için dünyanın beklediğini söylediğini kaydetti. 
     Açıklamaların yeterli olmadığını belirten Powell, ''Bu benim inandığım ya da inanmadığım konusu değil. Bu, biz ilerleme kaydederken önemli bir ölçü olacak olan Arafat'ın ne yaptığını görmemiz'' dedi. 
     Filistinlilerin tartıştığı konunun, İsrail akınları karşısında güvenlik birimlerinin faaliyet gösterememesi yüzünden militanlara karşı önlem alamamaları olduğunu belirten Powell, İsrail'in geri çekilmesinin istedikleri hızda olmadığına dikkati çekti. 
     Powell, İsrail operasyonunun, barış görüşmelerine geçilmesinde tek engel olduğunu bildirdi. 
     ABD Dışişleri Bakanı Powell, kendisinin Washington'a dönmesine rağmen, diğer Amerikalı diplomatların bölgede kalacağını ve ABD Başkanı George Bush'un, İsrail-Filistin güvenlik işbirliğini artırmak için Amerikan Merkezi Haberalma Teşkilatı CIA Başkanı George Tenet'i yakın zamanda bölgeye göndermeye hazır olduğunu bildirdi. 
     Powell, İsrail'den, Arafat'ın tecridini hafifletmesini ve Filistin liderinin dış dünya ve halkıyla iletişim kurmasına izin vermesini istediğini de söyledi. 
     İsrail ile Filistinliler arasında güven kalmadığı için herhangi bir gelişmenin zor olduğunu anlatan Powell, ''tarafların uzun süredir devam eden tutumlarını değiştirmeleri gerekiyor, ancak şiddeti sona erdirmediğimiz sürece görüşmelere başlayamayız ve hiçbir zaman ilerleme kaydedemeyiz'' dedi. 
     
     Barış konferansı 
     ABD Dışişleri Bakanı Colin Powell, barış konferansıyla ilgili olarak, konferansın, İsrail Başbakanı Ariel Şaron ve Filistin lideri Yaser Arafat'ın ilgisini çektiğini bildirdi. 
     Bunun için henüz bir takvim olmadığını belirten Powell, konferansın amacının, umudu yeniden kurmak, kapsamlı bir çözümün aciliyetini teyit etmek ve kapsamlı bir çözüme ulaşmak için doğrudan görüşmeleri yeniden başlatmak olabileceğini kaydetti. 
     Dışişleri Bakanı, Washington'a döndüğünde konferans önerisini Bush ile görüşeceğini söyledi. 
     
     "Mübarek iyi değil" 
     Ortadoğu'daki görevini, Mısır'ın başkenti Kahire'ye bugün yapacağı ziyaretle sona erdirecek ABD Dışişleri Bakanı Powell, Mısır Devlet Başkanı Hüsnü Mübarek'in kendisini iyi hissetmediği için Dışişleri Bakanı Ahmed Mahir ile görüşeceğini açıkladı. 
     





</TEXT>
</DOC>
