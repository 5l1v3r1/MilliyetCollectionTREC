<DOC>
<DOCNO> 51925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/12/son/sontur05.html </URL>
<DATE> 2001/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Acının yıldönümü... 
</HEADLINE>
<TEXT>

     Türkiye'yi yasa boğan 12 Kasım depreminin 2. yılında, Bolu ve Düzce'de ağır hasarın izleri henüz silinemedi. Bolu, Düzce ve Kaynaşlı'da 894 kişinin öldüğü, 4 bin 948 kişinin yaralandığı deprem sonrasında 41 bin depremzede hala prefabrik konutlardan kurtarılamadı. 
     Çevre illerde de hasara neden olan deprem felaketinde sadece Bolu ve Düzce'de 50 binin üzerinde konut, işyeri ve kamu binası hasar görmüştü. 
     12 Kasım depreminde 48 kişinin öldüğü, 3 kişinin yaralandığı Bolu'da, depremden sonra kurulan ve depremzedelerin bir kış geçirdiği 12 çadırkent, Ağustos'ta kaldırıldı. Çadırkentlerde yaşayan 15 bin depremzede prefabrik konutlara yerleştirildi. 
     Bayındırlık ve İskan Bakanlığı tarafından yaptırılan bin 458 kalıcı konut depremde evi yıkılan depremzedelere 21 Ocak 2001 günü düzenlenen törenle teslim edildi. 
     12 Kasım depreminde ağır hasar gören 2 bin 399 konut ve 220 işyerinin enkazı kaldırıldı. Hasar gören 10 binin üzerinde konut ve işyerinin zemin etütleri yapıldıktan sonra onarımına izin verildi. 
     Bolu'da hala 12 prefabrik alanda 13 bin depremzede yaşıyor. 
     Depremde ağır hasar gördüğü için yıkılan SSK Bolu İl Müdürlüğü, SSK Hastanesi, Bağ-Kur İl Müdürlüğü ve iki öğrenci yurdunun yerine yenisi yapılamadı. SSK Hastanesi, prefabrik binada hizmet vermeyi sürdürüyor. Tarihi Beyazıt Camii'nin onarımı ise maliyeti fazla olduğu gerekçesiyle tamamlanamadı. 
     17 Ağustos ve 12 Kasım depremlerinden en çok etkilenen yerleşim merkezleri olan Düzce ve Kaynaşlı İlçesi'nde, her iki depremde 980 kişi öldü, 3 bin 836 kişi yaralandı. Yaklaşık 20 bin işyeri ve konut ağır, 15 bin konut ve işyeri orta, 13 bin konut ve işyeri hafif hasar gördü. 
     12 Kasım depreminden sonra kurulan 13 bin 148 çadır bu yılın Ağustos ayında kaldırıldı. Düzce ve Kaynaşlı'da hala 28 bin depremzede 6 bin 796 prefabrikte yaşamını sürdürüyor. 
     Yaşanan iki deprem sonrasında yapımı planlanan 10 bin 500 kalıcı konuttan 6 bin 138'i tamamlanarak depremzedelere teslim edildi. Bin 484 konutun inşaatını yapan firmaların ekonomik zorluklar nedeniyle işi bırakması üzerine bu konutlar tamamlanamadı. Yeniden ihale edilen bu konutların inşaatları devam ediyor. 
     






</TEXT>
</DOC>
