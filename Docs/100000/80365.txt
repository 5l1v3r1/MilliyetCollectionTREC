<DOC>
<DOCNO> 80365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/25/son/soneko21.html </URL>
<DATE> 2002/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı ile Karakoyunlu arasında ''üçün biri'' polemiği.. 
</HEADLINE>
<TEXT>

     Dünya Türk İşadamları 4. Kurultayı, İstanbul'da başladı. Lütfi Kırdar Kongre ve Sergi Sarayı'nda düzenlenen Kurultay, Almanya'dan Rusya'ya, Avustralya'dan ABD'ye birçok ülkeden Türk müteşebbisini biraraya getirdi. Kurultayın açılışında Sakıp Sabancı ile Devlet Bakanı Yılmaz Karakoyunlu arasında "üçün biri" polemiği yaşandı. 
     Konuşma yapmak için kürsüye gelen Sakıp Sabancı, "Lakırdı,lakırdı, lakırdı...Bir elimizde 200 milyar dolarlık bir borç var. Öbür elimizde bu 200 milyar dolarlık paranın harcanması sonucunda belirli bir şeylerin olması gerekiyor. Ancak baktığımızda üçün biri var be. 200 milyar doları harcadık ancak ben elimizde üçün birinden başka bir şey göremiyorum" dedi. 
     Sabancı'nın bu konuşmasının ardından 50 ülkeden gelen bin 600 Türk işadamı uzun süre Sabancı'yı alkışladı. İşadamlarından bazıları sağol varol ağam diye tezahürat yaptı. 
     Mesut Yılmaz'ın ameliyat olması nedeniyle toplantıya katılamaması sonucu vekaleten konuşan Yılmaz Karakoyunlu Sakıp Sabancı'ya aynı üslupla yanıt verdi ve " Üçün birinde ne var diye konuşan Sabancı'yı sizler alkışladığınızda ve sağol varol ağam diye bağırdığınızda ben bu üçün birinde ne var diye düşünüyordum. Bu üçün birinde Sabancı Holding, TOBB ve siz iaşadamlarının olduğunu görüyorum. 
     
     PROTOKOLDA DA KAVGA VARDI... 

     İstanbul Ticaret Odası Meclis Başkanı Atalay Şahinoğlu, kurultay başlamadan önce protokol sıralarında yaşanan yer problemi nedeniyle salonu terk etti. Şahinoğlu, gazetecilerin sorusu üzerine, protokol yerine oturan insanların yerlerinden kaldırılarak başkalarının oturtulmasını yanlış bulduğunu ifade ederek, şöyle konuştu. 
     ''Beni kaldırmadılar. Ben İTO Meclis Başkanıyım. Yerime otururum. 
     Ama koltuklara isim konulmadığı için de herkes geliyor biryerlere oturuyor kendine göre. Ondan sonra, Sen kalk, bu oturacak. O kalksın bu oturacak deniyor. Odalar Birliği Başkan Vekili'ni kaldırıyorlar, herhangi bir işadamını oturtuyorlar. Kural yok, sistem yok, kongre yapıyoruz. Konuşuyoruz, konuşuyoruz, netice yok zaten memlekette. 
     Tepkimi bu kadar anormal organizasyona iştirak etmemek üzere gösteriyorum.'' 
     
     TOBB BAŞKAN VEKİLİ'NİN YERİNE KEMAL ŞAHİN OTURTULDU 

     Almanya ve Türkiye'de yatırımları bulunan Şahinler Holding Başkanı Kemal Şahin de, TOBB Başkan Vekili'nin yerine kendisinin oturtulmak istendiğini belirterek, ''Ben bunu istemedim. görevlilere de söyledim. 
     Görevliler ısrar edince, böyle bir tatsızlık yaşandı'' dedi. 
     Öte yandan, önceki yıllara göre katılımın düşük olduğu öne sürülürken, katılım ücretinin yüksekliği ve kurultaylardan somut bir sonuç çıkmaması nedeniyle ilginin azalmış olabileceği dile getirildi. 
     Kurultay'a katılım için 400 milyon lira veya 300 dolar 350 Euro ücret alınıyor. Bu ücrete, kurultay girişi, öğle yemekleri, kahve ikramları, akşam yemeği ve kokteyl, defile, konser, kurultay katologunda yer alma, çeşitli dokumanlar, kurultay çantası ve sektöre toplantılara katılım hizmetlerinden yararlanma dahil bulunuyor. 
     





</TEXT>
</DOC>
