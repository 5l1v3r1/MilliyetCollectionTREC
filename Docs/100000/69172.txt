<DOC>
<DOCNO> 69172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/23/son/sontur07.html </URL>
<DATE> 2002/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüzünüz kişiliğinizin aynası... İşte ünlü kişilerin portreleri... 
</HEADLINE>
<TEXT>

     Son yıllarda özellikle ABD ve batı ülkelerinde iş hayatında yoğun olarak kullanılan ''yüz okuma tekniği'' Türkiye'de de uygulanmaya başlandı. 
     Konuyla ilgili çalışmalar yapan uzmanlar Mehmet Auf ve Dr. Murat Toktamışoğlu, ''Yüz Okuma, İş ve Sosyal Yaşamda Yüz Okuma Teknikleri'' adlı bir kitap yazdılar. 
     MediaCat yayınlarından ilkbahar aylarında piyasaya çıkacak kitapta Türkiye'de de ilgili duyulmaya başlandığı ve finans sektörü, ilaç, sigorta ve hizmet sektörü ile özel ve kamudaki birçok şirketin bu konuda eğitim, danışmanlık almaya başladıklarının altı çiziliyor. 
     Konuyla ilgili bir açıklama yapan Murat Toktamışoğlu, yüz okumanın falcılık ve geleceği okuma olmadığını vurgularken, yüz okuma uzmanlarının bilimsel geçmişleri olan ve konuya yapılmış bilimsel, istatistiki çalışmaların sonucunda ilgi duyan ve araştıran kimseler olduğunu söyledi. 
     ''Yüz okuma iletişim çantamızda yer alacak önemli bir teknik'' diyen Mehmet Auf ise bugün insan davranışlarının yüzde 85'inin genetik kodlamayla oluştuğunun tahmin edildiğini söyledi. 
     Yüz üzerinde dikkati çeken 120 adet ayırt edici özellik bulunduğunu ve bunlardan 68 ana özelliğin ortaya çıktığını anlatan Auf, konunun uzmanlarınca yapılan insan karakter çözümlemelerinde istatistiki olarak başarı oranın yüzde 93 olduğunu bildirdi. 
     
     Gözler hayata bakışı, burun ise iş tercihini anlatıyor 

     Bahsedilen ayırt edici özelliklerin ise alın, kaşlar, gözler, burun, ağız, kulaklar, yanaklar, çene, yüz çizgileri, yüz şekli ve bunların kombinasyonu olduğunu belirten Auf, kulakların karşıdaki etkileme düzeyini, gerçekçilik dengesini, verileri algılama ve kabul etme seçimlerini, yanakların kişinin kudret, enerji kullanımı, ağız iletişim kurma ve kendini ifade etme istediğini, çenenin gerektiğinde ağırlık koyabilme yeteneği, alnın düşünme şekilleri, gözlerin hayata bakış açısını, burunun da iş hayatındaki terciler ve finansal konuları duyarlılık gibi özellikleri belirlediğini söyledi. 
     Auf, incelenen kişilerle ilgili, düşünce süreçlerini nasıl belirledikleri, problemleri nasıl çözdükleri, iletişim kurma yöntemleri, iş hayatındaki davranışları, paraya verdikleri önem, cinselliğe bakış, strese dayanıklılık gibi konularda önemli ipuçları bulunduğunu kaydetti. 
     Yüz okuma tekniklerinin dünyanın önde gelen kuruluşlarınca ''insan kaynakları, politika, kariyer planlama, satış teknikleri geliştirme, müzakere, müşteri ilişkileri, işe yerleşme, mülakat'' gibi alanlarda kullandığını anlatan Toktamışoğlu ise politikacılarında yüz okuma yöntemlerinden sıkça yararlandığını söyledi. 
     
     Örnek analizler 

     Usame Bin Laden'in sakalından dolayı yüzünün hiçbir uzman tarafından okunamayacağını belirten Mehmet Auf ve Dr. Murat Toktamışoğlu, bazı ünlü kişilerin analizi de yaptı. 
     KEMAL DERVİŞ Zihinsel olarak odaklanma noktası insan ağırlıklı. 
     Olayların, kararların insanlar üzerinde nasıl etki yaratacağı ile öncelikli olarak ilgileniyor. Konuların teknik, teorik yönlerinin yanısıra gerçek hayat etkisinin ne olacağını önemser. Yaratıcı düşünceye ve öngörü gücüne sahip olduğu için yeni ve heyecan verici fikirler üretme ve planlama konusunda başarılı. Kendini belirli bir konuya aşırı derecede zorlayacak kadar odaklanabilir. Sosyal yaşamda iyi bir arkadaş, neşeli bir kişi ve iyi niyetli yaklaşımlara sahiptir. 
     İkna etme yeteneği çok fazla. Sorunlar karşısında gerilemeyen ve kendi yolunda yürümeyi sürdüren, fiziksel dayanıklılığı üst düzeyde bir kişi. Takım çalışmasına önem veren ve etkin olmak için ihtiyaç duyan bir kişilik yapısı var. 
     RECEP TAYYİP ERDOĞAN Baskı altında, tüm verilere sahip olmadan acele, hızlı karar vermesi ve harekete geçmesi istendiğinde bundan çok da hoşnut olmayabilir. Hayata bakış açısı itibariyle her an bir sorun çıkmasına hazırlıklı olan bir kişilik. Bu bakış açısına sahip olması, sorunları en çabuk şekilde ortaya çıkarması konusunda avantaj sağlayabilir. İlgilendiği bir konuyu öğrendiğinde, uzun süre ayrıntılarıyla hatırlayabilir. Görsel ağırlıklı olup, bilgi edinirken duyduklarından çok gördüklerine önem veriyor. 
     TANSU ÇİLLER Tüm bilgilere sahip olarak karar vermek istiyor ve karışık bilgi akışından hoşlanmıyor. Fikirlerini uygulamaya koyma konusunda aceleci ve hevesli. Bu nedenle bazen karar verebilmek için gerekli tüm bilgileri almadan da harekete geçebiliyor. 
     FATİH TERİM Planlarının uygulandığını görmekten ve övgü almaktan zevk duyar. Sevdiklerine ve yakınlarına sonsuz destek vermekten ve korumaktan hoşlanır. İş ve özel yaşamında bağımsızlığına düşkün bir kişi. Ne zaman ne yapacağı veya nasıl karar alacağını tahmin etmek oldukça zor. İşler ters gitse de kolay kolay yılmaz. Prensiplerine ve ideallerine sonuna kadar bağlıdır. Verdiği sözleri tutmak için büyük çaba harcar. 
     REHA MUHTAR Olaylar karşısında kolay kolay cesareti kırılmıyor ve inatla devam ediyor. İnsnaların düşündüklerini tahmin etmede oldukça başarılı. Kesinlikle yapabilirim, kendime güveniyorum yaklaşımları üst düzeyde. Dışa dönük, girişken ve konuşkan. Bulduğu her fırsatta kendi hakkında konuşmayı sever. Kontrolün kendinde olmasını önemsiyor. 
     HÜLYA AVŞAR Dengeli bir bakış açısına sahip, yani hem duygular hem de mantık hakim. Yeni fikirlere açık. Mantıklı çalışmaları ve uzun vadeli stratejik planları başarıyla yapabilir. Sevdiklerine ve yakınlarına sonsuz destek vermekten ve korumaktan büyük zevk alıyor. 
     Kişiliğinden ve kendinden memnun. Sahip olduğu özellikleri saklamaya ve değiştirmeye çalışmaz. Yorumları doğru, dikkatli ve akıllıca yapma konusunda hassastır. 
     İBRAHİM TATLISES İşlerin ondan sorulmasını istiyor. Yaptığı işe aşırı derecede önem veriyor. Kararlı ve iradeli. Bir olaya girdiği zaman sonuna kadar gider. Detayları ve ayrıntıları önemser. 
     MEHMET ALİ ERBİL Dışardan görüldüğünün aksine aile ve toplumsal değerlere önem veriyor. İnsan odaklı. Yeni fikirlere ilgisi var. Kolay ikna oluyor ve fikri hemen uygulamaya koyuyor. Birden fazla ilgi alanı ve özel hobileri var. İkna yeteneği fazla. 
     TARKAN Dengeli bir kişiliğe sahip. Yaratıcı ve yeni fikirler üretebilme yeteneği vardır. Sezgileriyle harekete eder. Kendi kendiyle çok fazla içsel diyaloga girer. İkna kabiliyeti yüksektir. Kendi içinde tutarlı. 
     






</TEXT>
</DOC>
