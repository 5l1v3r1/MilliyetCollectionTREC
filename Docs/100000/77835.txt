<DOC>
<DOCNO> 77835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/11/son/sontur08.html </URL>
<DATE> 2002/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Piyango'dan 1,7 trilyon kazandı, korkudan 2 ay saklandı 
</HEADLINE>
<TEXT>

     Sayısal Loto'nun 2 Şubat 2002 çekilişinde, 6 sayıyı tek başına bilerek yaklaşık 1.7 trilyon lira kazanan talihlinin, ''korktuğu için'' 2 ay geç ortaya çıktığı öğrenildi. 
     Milli Piyango İdaresi'nden, talihli adına 1 trilyon 736 milyar 772 milyon 360 bin liralık ikramiyenin çekini alan İş Bankası Bursa Uluyol Şube Müdürü Tahir Döner, adının açıklanmasını istemeyen talihlinin, şubenin bir müşterisi olmadığını, sadece bankanın güvenilir bir kurum olması nedeniyle kendilerini tercih ettiğini söylediğini bildirdi. 
     Talihlinin 50 yaşlarında emekli ve erkek olduğunu ve şubeye 2 hafta önce gelerek ikramiyenin alınması için aracı olmalarını istediğini anlatan Döner, talihlinin maddi durumunun iyi olmadığını, bu yüzden ikramiyenin ''yerini bulduğunu'' söyledi. 
     Döner, ''Talihli, daha çekilişin yapıldığı gün kazandığını öğrenmiş. Korktuğu için bugüne kadar ortaya çıkmamış. Zira bu tür durumlarda kişinin etrafında yeni tanıdıklar, kötü niyetli kişiler beliriyor. Talihli de bu yüzden korkmuş olabilir'' dedi. 
     Döner, talihlinin parayı değerlendirmek konusunda yardım istediğini, kendilerinin de ''paranın birkaç enstrümanda değerlendirilmesi'' önerisinde bulunduklarını belirtti. Öneriyi kabul eden talihlinin ikramiyesini vadeli mevduat, hazine bonosu, döviz ve likit fonlarda değerlendirdiğini kaydeden Döner, ''Talihli paranın tamamını faize yatırsa bile gecede 2.3 milyar lira kazanır. Bu da ayda 69 milyar lira demek. Ancak para çeşitli enstrümanlarda 
     değerlendirince kazanç artacak''diye konuştu. 
     Talihlinin, 2 ay geç ortaya çıkmasından dolayı uğradığı maddi kaybın yaklaşık 175 milyar lira olduğu bildirildi. 
     






</TEXT>
</DOC>
