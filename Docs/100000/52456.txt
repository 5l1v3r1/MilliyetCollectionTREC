<DOC>
<DOCNO> 52456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/15/son/soneko17.html </URL>
<DATE> 2001/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD, enflasyon muhasebesine geçilmesini istedi 
</HEADLINE>
<TEXT>

     Türk Sanayicileri ve İşadamları Derneği TÜSİAD , ekonomik kriz ortamında reel kesimin yükünün hafifletilmesi için enflasyon muhasebesine geçilmesini istedi. 
     TÜSİAD'dan yapılan açıklamada, reel sektörün ve finans sektörünün içinde bulunduğu durumun ekonominin yeniden büyümeye başlamasını engellediği belirtilerek, şöyle denildi 
     ''Ağır ekonomik koşullar altında bulunduğumuz bu dönemde şirketler kesimini zora sokan unsurların başında enflasyon muhasebesi uygulamasının bulunmayışı gelmektedir. Enflasyon muhasebesine göre düzeltilmemiş mali tablolarda çıkan karlar üzerinden vergi verilme zorunluluğu, şirketlerin kan kaybetmesine neden olmakta, vergi adaletine yönelik kuşkular doğurmaktadır.'' Enflasyona göre düzeltilmiş mali tablolar üzerinden vergi alınmasının vergi gelirlerinde bir azalmaya yol açacağı görüşünün gerçeği yansıtmadığı savunulan açıklamada, enflasyon muhasebesine geçilmesinin enflasyonla mücadeleden vazgeçildiği anlamına da gelmediği vurgulandı. 
     TÜSİAD açıklamasında, ''Tam tersine, bu uygulama enflasyonla mücadele konusunda devletimizin kararlılığını gösterecek ve ekonomik programa duyulan güven ve desteği artıracaktır. Bu görüşler ışığında, enflasyon muhasebesine göre düzeltilmiş karlar üzerinden vergi alınması uygulamasına bir an önce geçilmesi gerekmektedir'' görüşü dile getirildi. 
     
     Kamu ihale raporu... 

     Öte yandan TÜSİAD, yeni Kamu İhale Kanun Tasarısı ile gündeme gelen kamu alımlarıyla ilgili olarak bir rapor hazırlattı. 
     DPT uzmanı Uğur Emek tarafından kaleme alınan ''Kamu alımlarında etkin ihale tasarımı'' başlıklı raporda, kamu alımlarının özellikle AB mevzuatına uyumlu hale getirilmesi için yasa tasarısında yapılması gereken değişikliklere işaret ediliyor. 
     






</TEXT>
</DOC>
