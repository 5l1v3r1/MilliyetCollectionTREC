<DOC>
<DOCNO> 88515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/07/son/soneko11.html </URL>
<DATE> 2002/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Tavuk eti aslında ucuz değilmiş... 
</HEADLINE>
<TEXT>

     Kırmızı ete oranla daha sağlıklı olmasının yanı sıra, ucuzluğu nedeniyle de fazla rağbet gören tavuk etinin, aslında sanıldığı gibi ucuz olmadığı bildirildi. 
     Alanya Et Entegre Tesisleri AL-ET A.Ş Yönetim Kurulu Başkanı Hasan Hacıince, tavuk etinin, koyun, keçi ve sığır etine göre çok daha ucuz olduğu yolundaki kanaatin doğru olmadığını söyledi. 
     Satılırken, tavuk etinin, koyun, keçi ve dana etine göre ucuz olduğunu söyleyen Hacıince, ''Ancak, satış değeri, aslında etin reel değeri değildir'' diye konuştu. 
     Aradaki farkın, et türlerinin kemik oranından kaynaklandığına işaret eden Hacıince, şunları söyledi 
     ''Kuzu etinin ortalama satış fiyatı 5-6 milyon lira arasında değişmektedir. Kuzu etinin kemik oranı yüzde 15'dir. Dana etinin kilosu da yine 5-6 milyon liradan satılıyor. Dana etindeki kemik oranı yüzde 20'dir. Tavuk etinin marketlerdeki ortalama kilo fiyatı ise 3 milyon liradır. Oysa tavuk etindeki kemik oranı tam yüzde 52'dir. 
     Kilosunu 3 milyon liraya aldığınız bir ürünün yüzde 52'sini çöpe atıyorsanız, kilosunu 5-6 milyon liraya aldığınız ve yüzde 15-20'sini çöpe attığınız üründen çok da ucuz olduğunu söyleyemezsiniz.'' Tavuk etinin, bazı kişiler tarafından daha sağlıklı olduğu, bazı kişiler tarafından da ucuz olduğu için ilgi gördüğünü söyleyen Hacıince, et ve kemik oranları gözönüne alındığında tavuk eti ile diğer etlerin fiyatının hemen hemen aynı olduğunu sözlerine ekledi. 
     





</TEXT>
</DOC>
