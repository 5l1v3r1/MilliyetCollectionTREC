<DOC>
<DOCNO> 83449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/11/son/soneko11.html </URL>
<DATE> 2002/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Ali Bayar gözünü gençlere dikti 
</HEADLINE>
<TEXT>

     Demokrat Türkiye Partisi DTP Genel Başkan adayı Mehmet Ali Bayar, ''Ben siyasetteki rolümü, Türkiye'nin 35 yaş altındaki yüzde 70 nüfusunun siyasete yeniden atılması ve 
     Türkiye'yi siyasetten yeniden medet umar hale getirmek için bir adım atmak olarak görüyorum'' dedi. 
     Bayar, Yeditepe Üniversitesi'nde düzenlenen ''3. Katıl ve Geleceğini Yarat-Gençnet'' konferansının öğleden sonraki bölümünde yaptığı konuşmada, 18 Mayıs'tan itibaren başka bir konumda olacağını belirterek, ''Benim adım Mehmet Ali Bayar. Diplomattım. 40 yaşındayım ve siyasete giriyorum. Siyasete girmek üzere mesleğimi, kariyerimi bırakıyorum'' diye konuştu. 
     Siyasetin bilinmez bir durum olarak sunulmasının insanlarda çekingenlik yarattığını ifade eden Bayar, şunları kaydetti 
     ''Bu ülkenin nüfusunun yüzde 70'i 0-35 yaş arası. Bu büyük bir fırsat ve aynı zamanda büyük bir tehlikedir de. Ben de Arı Grubu'nun yaptığı anketi gördüm, Orhan Pamuk'un kitabındaki gibi bütün hayatım değişti. Bu nüfusun yüzde 79'u, ankette, bu ülkede artık yaşamak istemediğini ilan etmiş. Eğer tabiatınızda içselleştirdiğiniz bir siyasete ilgi, özlem veya inanç varsa bu rakamlardan daha anlamlı, daha itici bir güç olamaz.'' Türkiye'de her kesimde yeni bir arayış olduğunu ifade eden Bayar, kimisinin umut, kimisinin parti, kimisinin de yeni bir gelecek aradığını kaydetti. 
     Bayar, ''2002 Türkiyesinde nüfusun yüzde 70'i 0-35 yaş... Neden daha fazla genç Türkiye'nin yönetimine kendisini layık görmüyor. Ben siyaseti son derece önemsiyorum. Sorunların kaynağı ve çözümünün siyasette olduğuna inanıyorum'' diye konuştu. 
     Türkiye'nin şartlarında siyaset konusunda heyecan duymanın mümkün olmadığını kaydeden Bayar, siyasetteki rolü hakkında da şunları söyledi 
     ''Ben öncelikle siyasetteki rolümü, Türkiye'nin 35 yaş altındaki yüzde 70 nüfusunun siyasete yeniden atılması ve Türkiye'yi siyasetten yeniden medet umar hale getirmek için bir adım atmak olarak görüyorum. 
     Türkiye bütün sorunlarıyla bir yerde duruyor, siyaset bir yerde duruyor. Türkiye'nin sosyolojisinde ciddi oynamalar var. Ortak bir yaşama zemini ihtiyacı içinde bulunuluyor. Türkiye'de demokrasinin başarılarıyla birarada yaşama ihtiyacı var.'' -''ÖZELLİKLE KADINLARA İHTİYACI VAR''- Sorunların çözümü için Türkiye'nin yeni isimlere, yeni güce, gençlere, genç yaşlı demeden herkese ve özellikle kadınlara ihtiyacı olduğunu vurgulayan Bayar, kadınların daha etkin bir hale gelmemesi durumunda istenilen gelişmenin de olamayacağını savundu. 
     Türkiye'nin önümüzdeki 23 ay içinde önemli bir tercih yapması gerektiğini belirten Bayar, şunları söyledi 
     ''Türkiye ve geçmişi ve geleceği arasında bir tercih yapacak ve geleceğini seçecek ya da geçmişine sıkışıp kalacak. Bu tercihte Türkiye'nin genç, başarılı, becerikli ve birikimli insanları, siyesetle henüz tanışmamış, siyasetten uzak duran ve siyasette mana görmeyen insanlarının bir gelecek alternatifi ortaya koyması gerektiğine inanıyorum. Onun için siyasete girdim ve size güveniyorum.'' Gençlerin sorularını da yanıtlayan Bayar, seçilme yaşının düşürülmesi konusunda ''Bayağı bir indirilmesine taraftarım. 18 yaş bence iyi bir seçilebilme yaşı'' dedi. 
     DTP Genel Başkanlığı için davet aldığını ve 40 yaşındaki biri için bunun önemli olduğunu vurgulayan Bayar, ''Ben başarımı ispatladım'' dedi. 
     Bayar, AB ile ilgili bir soru üzerine de, Türkiye'nin Birliğe girmesini istemeyenlerin ne Türkiye'de, ne de AB'de çoğunlukta olmadığını ifade ederek, Türkiye'nin de, AB'ye girmesiyle Birliğe güç katacağını söyledi. 
     Mehmet Ali Bayar, seçim yasasına ilişkin bir soru üzerine de, öncelikle seçim sistemini belirlemek gerektiğini ifade ederek, ''Mutlaka ön seçim şart'' dedi. 
     Bu arada, konferans kapsamında Devlet Bakanı Kemal Derviş ve Mehmet Ali Bayar'ı dinleyen öğrencilerin çoğunluğunun, Bakan Derviş'ten yana tercih kullanacaklarını ifade ettikleri gözlendi. 
     





</TEXT>
</DOC>
