<DOC>
<DOCNO> 65510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/02/spor/spo01.html </URL>
<DATE> 2002/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Demir gibiyiz 
</HEADLINE>
<TEXT>

Beşiktaş Futbol Komitesi Başkanı Yıldırım Demirören, Türkiye’nin en iyi takımı olduklarını savundu, "İki kupayı da kaldıracağız. Avrupa’da da büyük başarılara imza atmak istiyoruz" diye konuştu 
     ORHAN YILDIRIM 

     Haklı çıktım’ 
     SİYAH - Beyazlı Kulübün Futbol Komitesi Başkanı Yıldırım Demirören, çıkışa geçtiklerini hatırlattı ve "Fenerbahçe maçı öncesine kadar birçok kesim bu takımın şampiyonluk yarışında olacağına inanmıyordu. Ancak ben sezon başında şampiyon olacağımızı söylemiştim. Haklı olduğum ortaya çıktı" dedi. Türkiye’nin en iyi takımı olduklarını iddia eden Demirören, "Bunu yaptığımız çıkışla, oynadığımız futbolla kanıtladık. İki kupayı da kaldıracağız" diye konuştu. 
     
     Transfer yatırımı 
     TEKNİK kadronunun tüm isteklerini yerine getirdiklerini belirten Demirören, "Önümüzde seçim var. Ne var ki biz kalacakmış gibi hazırlığımızı sürdürüyoruz. En büyük hedefimiz Şampiyonlar Ligi’nde büyük başarılara imza atmak" açıklamasını yaptı. Beşiktaşlı yönetici, yeni sezon transfer çalışmalarını sürdürdüklerini de vurgulayarak, "Üç yerli, çok sayıda da yabancı oyuncu ile prensipte anlaştık. Avrupa’da da başarılı olacağız" ifadelerini kullandı. 
     
     Tribünde rahatladık’ 
     TAKIMDA uyumun ve arkadaşlığın üst seviyeye ulaştığını da kaydeden Demirören, şöyle devam etti "Bu ekip kolay oluşmadı. Birbirine kenetlenmiş, sevgi yumağı olmuş bir takım yarattık. En büyük sıkıntıyı kalede yaşıyorduk. Asper ve Myhre bizi tribünde çok rahatlattı, artık huzur içinde maçları izliyoruz. Fevzi de Gaziantepspor’da başarılı olacaktır. O da yetenekli bir kaleci. Kısa sürede Milli Takım’a kadar yükselecektir. Hep onun yanında olacağız." 
     
Daum zinciri kırıyorAlman hocanın saç numunesinin karıştırıldığı ve kokainli çıkan analizin kendisine ait olmadığı ileri sürüldü. Daum’un avukatı, "Beraat bekliyoruz" açıklamasını yaptı 
     Önemli adım atıldı 
     BEŞİKTAŞ’IN hocası Daum’un kurtuluş umudu her gün biraz daha artıyor. Almanya’da geçen hafta yapılan 15. oturumda savcının gösterdiği tanığın sabıkalı çıkması ile önemli bir adım atan Daum, dün daha da rahatladı. WDR televizyonu, ünlü teknik adamın 2000 yılında saç analizini yapan Köln Adli Kliniği’nin saçları karıştırdığını, kokainli çıkan saçın Daum’a ait olmadığını ileri sürdü. 
     
     Değişmiş olabilir’ 
     DAUM’UN analizi yapılan saçının klinikte alınmayıp, biriyle gönderildiğini hatırlatan WDR, saçın yolda değiştirildiğini iddia etti. Daum’un kendisi hakkında dava açtığı Köln Tıbbı Kliniği’nin analiz görevlilerinden Prof. Herbert Kaeferstein de, "Saçlar değiştirilmiş olabilir" dedi. Daum’un avukatı Rolf Stankewitz, "Artık müvekkilim için tek karar verilmesi gerek. O da beraat" dedi. 
     
Baya, G.Antep maçına hazır      TUNUS’UN, Senegal’e yenilerek, Afrika Kupası’na havlu atması üzerine yönetim Baya’yı beklemeye başladı. Tunus Milli Takımı’nda kaptan olarak görev alan Baya’nın yarın geleceği bildirildi. Uzun süredir yurt dışına tedavi gören Stavrum da dün İstanbul’a geldi. Menajer Sinan Engin, Baya’nın çarşamba günü Gaziantepspor ile yapılacak Türkiye Kupası çeyrek final maçına hazır olacağını söyledi. Bu arada Samsunspor maçıyla ilk kez İnönü Stadı’na çıkacak olan kaleci Asper, "Taraftarlarla tanışacağım için çok mutluyum" diye konuştu. 
     
Biletler tükendi      BEŞİKTAŞ, 40 günlük aradan sonra bugün İnönü Stadı’nda seyircisiyle buluşacak. Taraftarlar karşılaşmaya büyük ilgi gösterirken, Samsunspor maçının biletlerinin tamamen tükendiği bildirildi. Bu arada 1903 Beşiktaşlılar Derneği, maçtan önce İnönü Stadı’nın tribünlerini süsleyip, taraftarlara beş bine yakın konfeti dağıtacak. 
     
Prim dopingi      SAMSUNSPOR maçı öncesinde Beşiktaş’ta doping etkisi yapması amacıyla prim ve taksitlerin ödenmesi futbolcuların yüzünü güldürdü. İspanyol Real Sociedad’a transfer olan Nihat’ın bonservisine karşılık alınan 2.5 milyon dolarlık ilk taksitin 1.5 milyon doları dün Siyah - Beyazlı futbolculara dağıtıldı. Bu durum takımda büyük sevinç yarattı. 
     
Kartal’a son ihtar      BEŞİKTAŞ Teknik Direktörü Christoph Daum, Samsunspor maçı öncesinde Siyah - Beyazlı futbolcuların dikkatini çekti. Son karşılaşmalardaki kötü futbol nedeniyle endişeli olduğu bildirilen Alman hoca, "Yeter ki iyi oynayarak kaybedelim. Sonuçta uzun vadede kazanan biz oluruz. Ancak bu futbolla bir yere varamayız. Herkes ayaklarını yere bassın" dedi. Samsunspor maçında oyuncularından hem iyi futbol, hem de galibiyet isteyen Daum, "Bu maçın mazereti olamaz" uyarısında bulundu. 
     
Uyar umutlu      SAMSUNSPOR Teknik Direktörü Yücel Uyar, Beşiktaş maçından mutlak puan hesabı yaptıklarını söyledi. Genç hoca, zor bir deplasmana çıkacaklarını vurguladı ve "Rakibimizin puan kaybına tahammülü yok. Bizim de onlardan farkımız bulunmuyor. Sahamızda kaybettiğimiz iki maç moralimizi bozdu. Çok zevkli bir maç olacağına inanıyorum. İyi hazırlandık. Mutlaka puan istiyoruz. Dilerim gülen taraf biz oluruz" diye konuştu. 
     

</TEXT>
</DOC>
