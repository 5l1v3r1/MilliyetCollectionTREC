<DOC>
<DOCNO> 96712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/19/spor/ykocaomer.html </URL>
<DATE> 2002/07/19/ </DATE>
<TIME>  </TIME>
<AUTHOR> YAVUZ KOCAÖMER  </AUTHOR>
<HEADLINE>
Görme engelliler satrancı 
</HEADLINE>
<TEXT>

     Osman Şahin Görme Engelliler Satranç Turnuvası, TESYEV ile Türkiye Bedensel Engelliler Spor Federasyonu tarafından 19 - 21 Temmuz arası, Darüşşafaka Tesisleri’nde yapılacak. Bu yılki katılım, geçen yıllara göre biraz daha az. Tahminen 90 görme engelli sporcu yarışacak. 
     Görme engelli bir insanı satranç oynarken bilmem hiç gördünüz mü İki saat süre ile hem kendi taşlarını, hem de rakibin durumunu kafasında tutmak zorunda. İleri ve geri yapılan hamleleri de aynı şekilde. İzlediğiniz zaman inanamıyorsunuz. Bundan bir süre önce, Ana Bilim Koleji öğrencileri ile görme engelli satranç oyuncularımız arasında yapılan gösteri maçını, görme engelli arkadaşlarımız 5 - 0 kazanmıştı. 
     Anısına, bu turnuva düzenlenen merhum Osman Şahin, geçen sene aramızdan ayrılmadan önce, görme engelli sporcularımızla yıllarca yakından ilgilenmiş, onları teşvik etmiş, özellikle satranç turnuvalarını gece gündüz uğraşarak organize edip, hep onlarla beraber olmuştur. Böylece aynı ay içinde kendisi adına düzenlenen ikinci turnuva bu olacak. 
     Bu seneki katılımın az olmasının nedeni ise, aynı tarihlerde İstanbul Görme Engelliler Spor Kulübü’nün bir özel futbol turnuvası organize etmesi. Israrlı girişimlere rağmen "Anakent Belediye Başkanımız gelecek" gerekçesiyle turnuvanın tarihini değiştirmemeleri katılımı da etkileyecek. 
     Bu davranış, hem Osman Şahin’e vefasızlık, hem de bu kulübün politika ile nasıl iç içe olduğunun bir örneğidir. Zaman içinde taşlar yerine oturacak, engelli grupları da kendilerini kullanan idarecilerini anlayacaktır. 
     
     



 SPOR 



























</TEXT>
</DOC>
