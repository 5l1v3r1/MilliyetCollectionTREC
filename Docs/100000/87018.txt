<DOC>
<DOCNO> 87018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/30/son/sonspo14.html </URL>
<DATE> 2002/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Kupası yarın başlıyor... Peki hava nasıl olacak 
</HEADLINE>
<TEXT>

     17. Dünya Kupası finallerinin başlamasına 1 gün kala, Güney Kore ve Japonya'daki hava koşulları, organizatörleri ve takımları da yakından ilgilendiriyor. 
     Güney Kore Meteoroloji Dairesi'nden yapılan açıklamada, Fransa-Senegal arasındaki açılış maçının oynanacağı Seul'de havanın yarın bulutlu olacağı, yağmur olasılığının ise az olduğu ifade edildi. 
     Hava tahmincileri, yağış olasılığını yüzde 20 olarak değerlendirirken, sıcaklığın ise gün için 15 derece ile 26 derece arasında değişeceğini bildirdiler. 
     Yetkililer, her yıl Haziran ve Temmuz aylarında Kore'yi etkisi altına alan Muson yağmurlarının, bu sezon daha erken başlayacağını da vurguladılar. Bulutlanmanın Haziran'ın ortalarında artacağını belirten tahminciler, yoğun yağışın Haziran'ın sonlarında etkisini göstermeye başlayacağına dikkati çektiler. 
     





</TEXT>
</DOC>
