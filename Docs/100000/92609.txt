<DOC>
<DOCNO> 92609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/son/sondun03.html </URL>
<DATE> 2002/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Keşmir'de şiddet dinmiyor 19 ölü 
</HEADLINE>
<TEXT>

     Hindistan'ın Cammu-Keşmir eyaletinde son 24 saat içinde meydana gelen şiddet olaylarında 19 kişi öldü, 26 kişi de yaralandı. 
     Polis, eyaletin yazlık başkenti Srinagar'ın 100 kilometre güneydoğusundaki Pahalgam bölgesinde mayınlı araziye giren bir askeri aracın havaya uçtuğunu, 3 askerin öldüğünü bildirdi. 
     Srinagar'ın 55 kilometre güneyindeki Anantnag kasabasında kalabalık bir pazar yerine atılan bombanın 22 kişinin yaralanmasına neden olduğunu açıklayan polis, saldırının sorumluluğunu üstlenen olmadığını kaydetti. 
     Srinagar'daki bir karakola dün gece militanların saldırısında 2 polisin öldüğü, 4'ünün de yaralandığı belirtilirken, saldırıyı El Medine Alayı adlı silahlı grubun üstlendiği bildiriliyor. 
     Polis ayrıca güneydeki Gülbeden ormanlık bölgesinde kurşunlanarak öldürülmüş 5 Müslüman köylünün cesedini buldu. 
     Güvenlik yetkilileri, eyaletin çeşitli bölgelerinde meydana gelen muhtelif şiddet olaylarında ise 3 güvenlik mensubuyla 6 militanın öldüğünü kaydetti. 
     





</TEXT>
</DOC>
