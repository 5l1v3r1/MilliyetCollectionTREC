<DOC>
<DOCNO> 68835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/21/son/soneko09.html </URL>
<DATE> 2002/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerjide "serbest piyasa" dönemi... 
</HEADLINE>
<TEXT>

     Enerji Piyasası Düzenleme Kurumu EPDK Başkanı Yusuf Günay, Kurum olarak, doğalgaz piyasasını 2 Mayıs 2002, elektrik piyasasını ise 3 Eylül 2002'de ''serbest piyasa 
     ortamında'' faaliyete geçirmeyi planladıklarını açıkladı. 
     Günay, Anadolu Ajansı muhabirine yaptığı açıklamada, enerji piyasalarında üretim, iletim, dağıtım ve ticaret faaliyetlerinde bulunacak yerli ve yabancı kuruluşların muhatabının bundan böyle EPDK olacağını, yatırımcıların önündeki bürokratik engellerin ortadan kalkacağını bildirdi. 
     Kurul'un atanmasından hemen sonra Kurumun oluşumu, elektrik ve doğalgaz piyasalarının düzenlenmesi, bu çerçevede hukuki altyapının oluşturulması için elektrik ve doğalgaz çalışma gruplarıyla, ikincil mevzuatın hazırlanması çalışmalarına başlandığını kaydeden Günay, sektöre ilişkin ikincil mevzuat taslaklarının ise ilgili kurum ve kuruluşları ile özel sektörde faaliyet göstermekte olan tüzel kişilerin de görüşleri alınarak sonuçlandırılacağını söyledi. 
     Günay, geçen üç aylık süre zarfında, Kurul'un çalışma usul ve esasları, personel, muhasebe, bütçe, harcırah, sağlık, ihale ve denetim yönetmelik taslakları hazırlanarak kurumsal yapının oluşturulmasına ilişkin yönetmeliklerden önemli bir bölümünün yürürlüğe konulduğunu bildirdi EPDK Başkanı Günay, bu yönetmeliklerden ''Kurum Teşkilatı ve Personelinin Çalışma Usul ve Esasları Hakkında Yönetmelik, İnsan Kaynakları Yönetmeliği, Disiplin Amirleri Yönetmeliği, Sicil Amirleri Yönetmeliği, Yerli ve Yabancı Uzman Yönetmeliği''nin, Resmi Gazete'de yayımlanarak yürürlüğe girdiğini hatırlattı. 
     
     Petrol Kanunu Tasarısı 
     Bu arada EPDK'nın, elektrik ve doğalgaz piyasalarını düzenlemek ve denetlemekle görevlendirildiğini belirten Günay, halen Bakanlar Kurulu'nun gündeminde olan Petrol Piyasası Kanunu tasarısıyla, petrol piyasasının düzenlenmesi, yönlendirilmesi, gözetimi ve denetlenmesi görevinin de Kurul'a verilmesinin öngörüldüğünü kaydetti. 
     Günay, ''böylece ekonomik büyüklük olarak gayri safi milli hasılanın büyük bir kısmını oluşturan üç ana sektör olan elektrik, doğalgaz ve petrol sektörleri Kurulumuz tarafından düzenlenecek ve denetlenecektir'' dedi. 
     EPDK Başkanı Günay, enerji piyasasında reformdan beklenen yararın sağlanabilmesi ve piyasaların zamanında faaliyete geçirilebilmesi için, Enerji ve Tabii Kaynaklar bünyesinde bulunan Türkiye Elektrik İletim A.Ş., Türkiye Elektrik Ticaret ve Taahhüt A.Ş., Elektrik Üretim A.Ş. ve Türkiye Elektrik Dağıtım A.Ş. ile Özelleştirme İdaresi Başkanlığı'nın gösterdiği gayretlerin, Kurul tarafından takdirle karşılandığını da söyledi. 
     Uluslararası ilişkiler Enerji piyasası reformu kapsamında yapılması gereken işlerin, Türkiye açısından çok yeni ve oldukça kapsamlı konular olduğuna da dikkati çeken Günay, bu alanlarda uluslararası ilişkilerin geliştirilmesi gerektiğini bildirdi. 
     Günay, reform kapsamında, enerji piyasasının istikrarlı bir şekilde gelişmesini temin etmek amacıyla hazırlanması gereken ikincil mevzuat, piyasanın yönetim sistemlerinin tasarımı, dağıtım ve ticaret şirketlerinin yeniden yapılandırılması, kurum bilgi sistemlerinin oluşturulması, kamuoyu bilgilendirme ve ilgili personelin eğitimi gibi hususların yer aldığını belirtti. 
     Yusuf Günay bu kapsamda, reformun ilgili kanunlarda belirtilen sürelerde ve eksiksiz bir şekilde tamamlanabilmesi amacıyla, başta Dünya Bankası olmak üzere Avrupa Birliği AB ve ikili olarak yapılan görüşmelerle, diğer ülkelerin ilgili kuruluşlarıyla işbirliği yapılmaya başlandığını söyledi. 
     Günay, devamla şöyle dedi 
     ''Bu kapsamda Ocak 2002 ve Şubat 2002 aylarında, sırasıyla ABD Federal Enerji Düzenleme Kurumu ve İngiltere Enerji Düzenleme Kurumları ziyaret edilmiş, başkanları ile görüşmeler yapılmış ve Kurumlar arası işbirliğine gidilmiştir. Ayrıca bu konuda deneyimi olan ülkelerin deneyimlerinden yararlanmak için çalışmalarımız halen devam etmektedir.'' 
     
     Kamuya olan yük... 
     Günay, enerji sektöründe yeniden yapılanma çalışmaları sonucunda, ''yerli ve yabancı özel sektör katılımının sağlanması, işletme ve yatırım verimliliğinin artırılarak düşük maliyetli enerji temin edilmesi, hizmet kalitesinin yüksetilmesi, yatırım kararlarının rasyonel bir şekilde alınmasının sağlanması, bazı tesislerin özelleştirilmesi ve bu suretle kamuya olan yükün hafifletilmesinin'' hedeflendiğini söyledi. 
     Kurumun politikasını ise serbest piyasa koşullarına uygun, istikrarlı, şeffaf, rekabete ve güvene dayalı bir yapı içinde, özel hukuk hükümlerine tabi ve katılımcılara eşit ve tarafsız bir enerji piyasası oluşturmak olarak tanımlayan Günay, bu çerçevede Kurul'un kararlı ve yoğun biçimde çalıştığını kaydetti. 
     Resmi Gazete'nin 3 Mart 2001 tarihli sayısında yayımlanan Elektrik Piyasası Kanunu ve 2 Mayıs 2001 tarihli Resmi Gazete'de yer alan Doğalgaz Piyasası Kanunu ile bağımsız statüde Enerji Piyasası Düzenleme Kurumu oluşturularak elektrik ve doğalgaz piyasalarında özel hukuk hükümleri ve serbest rekabet kuralları doğrultusunda faaliyette bulunma esası getirildi. 
     Enerji Piyasası Düzenleme Kurulu Başkan ve üyeleri 2 Kasım 2001 tarihli Resmi Gazete'de yayımlanan Bakanlar Kurulu Kararı ile atandı ve 19 Mayıs 2001 tarihinde yemin ederek görevlerine başladı. 
     






</TEXT>
</DOC>
