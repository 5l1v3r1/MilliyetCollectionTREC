<DOC>
<DOCNO> 73524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/spor/aspo.html </URL>
<DATE> 2002/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Futbolu’na yaşattıkların için üç defa... 
</HEADLINE>
<TEXT>
Sağol, sağol, sağol 
Galatasaray, Barcelona’ya ofsayttan yediği bir golle boyun eğdi. Sahasındaki 20 maçlık yenilmezliğini de kaybeden Cim Bom, seyircisinin alkışlarıyla 90 dakikayı tamamladı 
     ŞAMPİYONLAR Ligi’nde çeyrek final şansını gruptaki son maça kadar sürdüren Galatasaray, Ali Sami Yen’de Barcelona’ya yenildi. 90 dakika boyunca ünlü rakibine karşı üstün oynayan Sarı - Kırmızılı ekip, 57. dakikada Rochemback’ın şutunda Mondragon’dan dönen topu ofsayt pozisyondaki Luis Enrique’nin tamamlamasıyla yenik duruma düştü. 58’de Ümit’in vuruşunu çizgiden çıkarttılar. 880 dakikadır sahasında üzülmeyen, ikinci grupta ilk kez mağlubiyetle tanışan Galatasaray’ı taraftarları bağrına bastı. 
     
B GRUBU TAKIMLAR O G B M A Y P Barcelona 6 2 3 1 7 7 9 Liverpool 6 1 4 1 4 4 7 Roma 6 1 4 1 6 5 7 GALATASARAY 6 0 5 1 5 6 5      
     
Notlar      Karaborsa hortladı 
     MAÇ biletlerinin günler öncesinden tükenmesi karaborsayı patlattı. Stat çevresinde polisle köşe kapmaca oynayan çok sayıda karaborsacı 14 milyon liralık açık tribün biletlerini 50 milyona, 250 milyon liralık numaralı biletlerini ise bir milyar liraya varan rakamlarla sattı. 
     
     Kaçaklar kapıya 
     ALINAN tüm önlemlere rağmen birçok kişi stada kaçak olarak girdi. Staddan sorumlu yönetici Osman Güneri, kaçak seyircilerin bir bölümünü yakalatarak dışarı attırdı. Kapalı tribündeki gişelerin bir kısmının arızalanması üzerine maça girişte izdiham yaşandı. Bazı taraftarlar ezilme tehlikesi atlattı. 
     
     Meclis tribünde 
     DÜN geceki karşılaşmaya milletvekilleri ve bakanlar da büyük ilgi gösterdiler. Spordan Sorumlu Devlet Bakanı Fikret Ünlü başta olmak üzere, İstanbul Valisi Erol Çakır, Büyükşehir Belediye Başkanı Ali Müfit Gürtuna ve çok sayıda milletvekili maçı Şeref Tribünü’nden izledi. 
     
     De Bour zehirlendi 
     BARCELONA’NIN etkili silahı Frank De Bour, İstanbul’a gelmesine rağmen önceki gece yediği yemek nedeniyle zehirlenince dünkü maçta forma giyemedi. Tedavi altına alınan Hollandalı futbolcu maç kadrosundan da çıkartıldı. 
     
     Hasan Şaş sakatlandı 
     KARŞILAŞMANIN son dakikasında sol ayağına darbe alan Hasan Şaş sakatlandı. Oyuna devam edemeyen yıldız futbolcu sedye ile sahayı terketti. Sarı - Kırmızılı oyuncunun durumu bugün çekilecek MR sonrası belli olacak. 
     

</TEXT>
</DOC>
