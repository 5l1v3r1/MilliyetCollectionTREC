<DOC>
<DOCNO> 92090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/26/ekonomi/eko08.html </URL>
<DATE> 2002/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine pahalı kurtuldu 
</HEADLINE>
<TEXT>

Yılın en yüklü iç borç ödemesini bugün yapacak Hazine, borcunu çevirmeyi başardı ancak 196 günlük bono ihalesinde yüzde 75.25 faiz ödemeye razı oldu 
     EKONOMİ SERVİSİ 

     Hazine, 4.1 katrilyon lirayla yılın en yüklü iç borç geri ödemesini karşılamak için açtığı ihalelerde piyasanın istediği yüksek faize razı oldu. Hazine, 133 gün için yüzde 70.97, 196 gün vadeli bono ihalesi için yüzde 75.25 faiz ödeyecek. 
     Hazine, maliyeti yüksek olmasına karşın dün açtığı iki bono ihalesiyle piyasa ile kamudan 3 katrilyona yakın borçlanmayı başardı. Geçen hafta yüzde 73.90’la satılan 203 günlük bononun yeniden ihracı olan 196 günlük bonoda faiz, yüzde 75.25’e çıktı. Bu oran, Hazine’nin bu yıl içinde ödediği en yüksek faiz oldu. 
     
     Kamuya 210.9 trilyon satış 
     8 Ocak 2003’de ödenecek bonoya banka ve yatırımcılardan 1 katrilyon 670 trilyon lira teklif gelirken, Hazine gelen teklifin 1 katrilyon 462.8 trilyonunu karşıladı. İhalede net satış 1 katrilyon 81.4 trilyon olurken kamulara nominal 210.9, net 155.9 trilyonluk satış yapıldı. Bononun toplam faiz yükü ise 526.4 trilyon oldu. 
     133 gün vadeli 4.5 ay bono ihalesinde ise bileşik faiz yüzde 70.97 oldu. 2 katrilyon 502.2 trilyon teklif gelen bonoda nominal satış 2 katrilyon 318.9 trilyon, net satış 1 katrilyon 906.2 trilyon açıklandı. Bu bonodan kamulara 115.6 trilyon nominal, 95 trilyon net satış yapıldı. Hazine, vadesi 6 Kasım 2002’de dolacak bono için piyasa ve kamulara toplam 433.3 trilyon faiz ödeyecek. 
     Hazine, dün açılan iki ihalede piyasalara net 2 katrilyon 987.6 trilyon, kamulara 250.9 trilyonluk bono sattı. 
     Bu arada, Yapı Kredi Bankası YKB hisselerindeki satışlarla güne düşüşle başlayan İMKB 100 Endeksi, Turkcell, Akbank, Arçelik gibi lokomotif hisselere gelen alımlarla günü 110 puan yükselişle 9 bin 094 puandan kapattı. YKB hisselerinin son dört seansta da taban fiyattan işlem görmesinin etkisiyle endeks gün içinde 8 bin 898 puana kadar gevşedi. Piyasa, yarın sağlık kontrolünden geçecek Başbakanın sağlık durumuna kilitlendi. AB’ye uyum yasaları konusunda hükümet üyeleri arasındaki görüş ayrılıkları piyasalar üzerinde baskı oluşturuyor. 
     
Zor da olsa atlatıldı      Bankacılar, ihalede faizlerin beklentilerin üzerinde gelmesine karşın önemli olanın Hazine’nin borçlanabilmesi olduğunu belirtti. Bu ay 12.3 katrilyonluk iç ve dış borç ödemesi planlayan Hazine’nin zorda olsa atlattığını ifade eden bankacılar, bu faiz düzeyinin uzun süre sürdürülemeyeceğine dikkat çekti. Bankacılar, "Niyet mektubunda 2002 için ortalama faiz yüzde 69.6 açıklandı. Ancak, Hazine son üç ihalede bu oranın üzerinde borçlandı. Bu sürerse piyasa borcun sürdürülebilirliğini tartışmaya başlar ki bu durumda faizin yükselişini önlemek ve hedefleri tutturmak daha da zorlaşır" dedi. 
     



 EKONOMİ 





















</TEXT>
</DOC>
