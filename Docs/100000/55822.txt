<DOC>
<DOCNO> 55822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/06/yazar/zbirand.html </URL>
<DATE> 2001/12/06/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Artık susun ve burnunuzu sokmayın 
</HEADLINE>
<TEXT>

     Rauf Denktaş çok akıllı şekilde taktik değiştirdi. Kendinden bekleneni yaptı. 
     Meğer herkesin arzusu buymuş. 
     Kıbrıslılar h l inanamıyorlar. Adada büyük bir iyimserlik havası esiyor. 
     Denktaş usta bir satranç oyuncusu olduğunu gösterdi. Sonuç alınamayacağını anladığı anda, geri adım atmaktan çekinmediğini gösterdi. 
     Doğrusunu yaptı. 
     Sürdürülen eski tutum ile bir yere varılamazdı. 
     Bundan sonrası çok önemli. 
     İki lider aslında kendilerini bir tünele soktular. 
     Kolay kolay çıkamayacakları bir tünel. 
     Müzakere artık adada yapılacak ve sonuç alınana kadar sürecek. Birleşmiş Milletler Temsilcisi de masada yerini alacak, ancak ortaya öneri koyamayacak. 
     Bunlar, Rauf Denktaş’ın uzun süredir istediği unsurlardı. 
     1. Müzakerelerin New York veya başka bir yabancı ülkede yapılması, Denktaş’ı rahatsız ediyordu. Gidip gelme ve masrafın dışında, teknik açıdan sorunlar yaratıyordu. 
     2. Asıl önemli olanı, Birleşmiş Milletler’in konumu. Denktaş’ın en büyük sorunu, BM ve Avrupa Birliği’nin Kıbrıs konusuna burunlarını sokmaları. Yaptıkları her müdahalenin müzakereyi zorlaştırdığını belirten Denktaş, bu defa BM’nin rolünü kısıtladı. BM Temsilcisi De Soto görüşmeleri izleyecek ve taraflar istediği taktirde müdahale edebilecek. Ancak BM Temsilcisi, ortaya çözüm planları atmayacak. 
     
Herkes tutum değiştirmeli...      Gelinilen noktayı tünele benzetirken abartmıyorum. 
     Bu tünelden çıkmak yok. 
     Her iki lider, kafasına estiği anda masadan kalkamayacak. Kamuoyuna son derece önemli ve somut gerekçeler vermek zorunda kalacaklar. 
     Artık taktik oyunların dönemi kapandı. 
     Şimdi, ilk defa ciddi pazarlık başlıyor. 
     Rauf Denktaş, bu tutumuyla konfederasyon tezinden vazgeçebileceğinin işaretini verdi. Israr etmeyeceğini gösterdi. 
     Şimdi top Klerides’in sahasında. 
     Türk tarafının beklentileri son derece net. 

</TEXT>
</DOC>
