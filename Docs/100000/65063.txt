<DOC>
<DOCNO> 65063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/31/dunya/adun.html </URL>
<DATE> 2002/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖCALAN İTİRAFLARI 
</HEADLINE>
<TEXT>

Yunanistan’ın Öcalan fiyaskosundaki dışişleri bakanı Pangalos ifşaatta bulundu Apo’yu Avrupa Parlamentosu’nun kapısına bırakmayı önerdim ama kabul edilmedi’ 
     YORGO KIRBAKİ ATİNA 

     Simitis hükümetindeki dışişleri bakanlığı Apo fiyaskosuyla sona eren Teodoros Pangalos, terör örgütü PKK’nın başı Abdullah Öcalan’ın Yunanistan’a getirilmesinden sonra, Avrupa Parlamentosu’nun AP kapısına bırakılmasını önerdiğini ancak bunun kabul görmediğini açıkladı. Öcalan fiyaskosuyla ilgili itiraflarda bulunan Pangalos "Öcalan’ın niyeti bir Türk - Yunan çatışması çıkarmaktı" dedi. 
     
     Apo’dan hiç hoşlanmadım 
     Yunan özel MEGA televizyonunda önceki gece yayımlanan ve Öcalan’ın Yunanistan macerasını konu alan ’Dosyalar’’ adlı programa konuk olan Pangalos, ’O günlerde bir Dışişleri Bakanlığı heyeti benim Belgrad ziyaretim hakkında bilgi vermek için Brüksel’e gidecekti. Öcalan’ı heyetin uçağına bindirip, Brüksel havaalanında kontrol yapılmamasından faydalanarak, AP’ye götürmeyi önerdim. Başbakan Simitis ve ilgili bakanlar bu önerimi reddetti. Bu önerimde ısrar etmemem hataydı. O zaman, Brüksel senaryosunda ısrar etmediğimden dolayı pişmanım’’ dedi. 
     Apo olayındaki rolünün yalnızca Öcalan’ın Kenya’nın başkenti Nairobi’deki Yunan elçiliğinde kalmasına izin vermek olduğunu iddia eden Pangalos, daha sonra bunun da bir hata olduğunu anladığını söyledi. Pangalos, "Apo, Kenya’da kimliğini gizlemeden, Yunanlılarla birlikteyim’ mesajı vermek ister gibi davrandı. Apo, bu hareketleriyle ikinci bir cephe açarak Türk - Yunan çatışması yaratmayı düşünüyordu" dedi. Pangalos, "Apo, Stalin tipi bir liderdi. Kendisinden hiçbir zaman hoşlanmadım. Bütün olayda bir oyun oynandı ama kim tezgahladı hala bilmiyorum" diye konuştu. 
     
     İtalya’ya geri yollasaydık 
     Öcalan’ın Yunanistan’dan bir tekne ile İtalya’ya gönderilmesine ilişkin önerisinin de kabul edilmediğini anlatan Pangalos PKK liderinin Hollanda’ya gönderilmesinin de oradaki Türk gösterilerinden sonra suya düştüğünü belirtti. Simitis’in ricası ile girdiği "Öcalan işi"nin yaşamındaki en acı olaylardan birisi olduğunu sözlerine ekleyen Pangalos, ’Bu olay doğal afet gibiydi. Sanki tavan başına yıkılmış gibi bir şey. Artık şimdi başımı asla ikinci defa ateşe sokmam" dedi. 
     



 DÜNYA 













</TEXT>
</DOC>
