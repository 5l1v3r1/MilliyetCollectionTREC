<DOC>
<DOCNO> 52479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/15/son/sonspo18.html </URL>
<DATE> 2001/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Alpay "Şenol Güneş'in gitmesi bizi üzer...." 
</HEADLINE>
<TEXT>

     A Milli Futbol Takımı'nın İngiltere'nin Aston Villa takımında top koşturan lejyoner futbolcusu Alpay Özalan, Avusturya'yı 5-0 yenerek hem Türk Milleti'ne olan sözlerini tuttuklarını, hem de tarihi bir galibiyet aldıklarını belirtti. 
     Alpay, resmi internet sitesi olan ''alpayozalan.com''da yaptığı açıklamada, ''Türk milletine bir sözümüz vardı. Ne mutlu ki bunu tuttuk. Hem de unutulmayacak bir skorla. Avusturya, tarihinin en farklı yenilgilerinden birini aldı. Biz bir final için müthiş bir skor yakaladık. Ve bunu hep birlikte yaptık'' dedi. 
     Futbol Federasyonu, medya, en önemlisi de başta teknik direktör Şenol Güneş olmak üzere teknik heyetle birlikte 2002'ye koştuklarını kaydeden Alpay, şöyle devam etti 
     ''Bizlerin üzerinde herkesin emeği var. Ve bizler bu emeği boşa çıkarmadığımız için mutluyuz, Dünya Kupası'na katılacağımız için çok sevinçliyiz. 
     Maçı sanırım tüm Türkiye izledi. Takım olarak bu galibiyete nasıl şartlandığımızı herkes gördü. Gerçekten de çok iyi bir oyun sergiledik. Sanırım hiç kimse bir an için maçı kaybedeceğimizi düşünmedi. Bunu düşündürmedik. Türk insanı her zaman en iyi şeylere layıktır ve bunu hep beraber elde ettik. Bayramımız kutlu olsun. Gerek tribünde bağırarak, gerekse ekran başından dualarıyla bize destek veren herkese yürekten teşekkür ediyorum.'' 
     
     'Güneş'ten ayrılmak zor...' 
     Alpay, maçtan sonra teknik direktör Şenol Güneş'in görevi bırakmayı düşündüğüne ilişkin bazı bilgiler aldıklarını ifade ederek, ''Böyle bir şey olacağına ihtimal vermiyorum, olursa da çok üzülürüm'' dedi. 
     Bu konuda gelişmeleri beklemekte fayda olduğuna inandığını kaydeden Alpay, Şenol hocadan bu noktada ayrılmanın kendilerini çok 
     üzeceğini tekrarladı. 
     Kampın önemi.. 
     Milli futbolcu, bu galibiyette en önemli payın maçtan önce yaşanan kamp dönemi olduğunu vurguladı. 
     Şenol Güneş'in kendilerini son derece iyi motive ettiğini kaydeden Alpay, ''Çok iyi bir çalışma ortamı bulduk. Federasyonumuz, arkamızda olduğunu her türlü gösterdi. Bizden ilgilerini hiç eksik etmediler. 
     Maç günü tribünler için ne diyeyim... Yine muhteşem bir taraftar desteği bulduk. Sonucunda da bu muhteşem geceyi yaşadık. Ne mutlu sizlere, ne mutlu bizlere, ne mutlu hepimize'' dedi. 
     
     'İşimiz bitmedi' 
     Alpay Özalan, ancak daha işlerinin henüz bitmediğini, 2002 Dünya Kupası Finalleri'nde Türk takımının nasıl bir ekip olduğunu göstereceklerini belirterek, ''Şimdi sırada Dünya Kupası Finalleri var. Bu inanç ve güçle orada da çok iyi şeyler yapacağımıza inanıyorum'' görüşünü dile getirdi. 
     






</TEXT>
</DOC>
