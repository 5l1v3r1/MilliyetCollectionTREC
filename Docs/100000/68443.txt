<DOC>
<DOCNO> 68443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/19/son/sondun03.html </URL>
<DATE> 2002/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Merve Kavakçı "Açılan davayla ilgili malumatım yok" 
</HEADLINE>
<TEXT>

     Kapatılan Fazilet Partisi'nin eski İstanbul milletvekili Merve Kavakçı, hakkında 6 yıl hapis istemiyle açılan yeni dava hakkında hiçbir malumatı bulunmadığını söyledi. 
     Bazı toplantılara katılmak için Londra'da bulunan Kavakçı, bu akşam Aziziye Camii'nde düzenlenen bir toplantıda kadın, erkek ve çocuklardan oluşan küçük bir topluluğa konuştu. 
     Türkiye'de okullarda ve resmi dairelerdeki başörtüsü yasağını eleştiren Kavakçı, ''bu durumun bir zulüm olduğunu, bu zulmün bir gün mutlaka sona ereceğini'' öne sürerek, kendini de ''tek başına mücadele veren bir hak savaşçısı'' olarak tanımladı. 
     Konuşmasının ardından gazetecilerin sorularını yanıtlayan Kavakçı, hakkında açılan davanın hatırlatması üzerine, ''son günlerde Afganistan'daki kadınların özgürlüğüne kavuşması konusunda, aralarında CNN, BBC gibi saygın kuruluşların da bulunduğu pek çok televizyonda konuşmalar yaptığını belirterek, davanın hangi konuşmasıyla ilgili açıldığı hususunda ise malumatı bulunmadığını'' ifade etti. 
     Merve Kavakçı, ''Türkiye'ye dönecek misiniz'' sorusuna ''Tabii orası benim memleketim'' yanıtını verirken, bunun zamanlamasıyla ilgili soru üzerine ise, ''Bu tamamen beni ve ailemi ilgilendiren bir husus'' dedi. 
     Kavakçı, AK Parti ile ilgili görüşlerini, ''Türkiye'de herkesin önünün açık olması lazım. AK Parti de sistemin bir parçası olarak Türkiye'nin geleceğinde yerini alır. Başarılı olmalarını temenni ederim'' diye açıkladı. 
     Kendisi ile Leyla Zana arasında benzerlik kurup kurmadığı sorusuna ise Kavakçı, ''Hayır, benimki yıllardır başörtüsü yüzünden mağdur olanların davasıdır. Hepimiz bir gelişim süreci içindeyiz. Türkiye de bir sosyal değişim sürecinden geçmekte. İnsanlar hür olmalı. Bir model alınması gerekiyorsa da bu, dünyadaki gelişimini, değişimini tamamlamış ülkeler olmalıdır'' dedi. 
     Merve Kavakçı, katıldığı bazı toplantılarda gösterilen bir belgesel filmin kendisi tarafından hazırlanıp seslendirildiği yolundaki iddialara da ''Hayır, bu bir insan hakları kuruluşu tarafından hazırlanan ve dünyanın her tarafındaki inanç özgürlüğü kısıtlamalarını anlatan bir belgesel'' diye yanıt verdi. 
     Kavakçı hakkında, ''Türkiye Cumhuriyeti'ni tahkir ve tezyif etmek'' suçunu işlediği gerekçesiyle 1 ile 6 yıl arasında ağır hapis cezası istemiyle bugün dava açılmıştı. 
     İstanbul Cumhuriyet Savcısı Nurten Altınok tarafından hazırlanan iddianamede, Merve Kavakçı'nın, 26 Kasım 2001 tarihinde Kanal D'de, Katar'dan yayın yapan El Cezire televizyonundaki bir söyleşisinin yayınlandığı ve bu haberin suç ihbarı olarak kabul edildiği belirtilmişti. 
     Merve Kavakçı'nın, Çarşamba günü ABD'ye döneceği öğrenildi. 
     






</TEXT>
</DOC>
