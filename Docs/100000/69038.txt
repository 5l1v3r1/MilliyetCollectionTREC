<DOC>
<DOCNO> 69038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/22/son/sontur16.html </URL>
<DATE> 2002/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaklaşık 2 milyon Müslüman hacı oldu... 
</HEADLINE>
<TEXT>

     Dünyanın dört bir yanından kutsal topraklara gelen yaklaşık 2 milyon Müslüman ile Arafat ve Müzdelife duasını yapan 100 bin dolayında Türk, hacı oldu. 
     Türk hacıları, kendileri, yakınları ve Türkiye için dua ettiler. 
     Arafat Vakfesi'nden sonra gece geç saatlerde Müzdelife'ye gelen Türk hacılar, burada akşam ve yatsı namazlarını birleştirerek kıldıktan sonra, Müzdelife Vakfesi yaptılar. 
     Daha sonra topladıkları taşlarla şeytan taşlayan hacılar, buradan Kabe'ye geçerek, tavaf ve dualardan sonra Safa ve Merve arasında say yaptılar. 
     
     Kabeni'nin örtüsü de örtüldü 
     Bu arada, hacı adaylarının önceki gün Arafat'a çıkmalarının ardından Harem'i Şerif'te Kabe, gül sularıyla yıkanarak örtüsü değiştirildi. 
     Kabe'de sabah ve daha sonra bayram namazı kılan hacılar, daha sonra konakladıkları yerlere geçip ihramdan çıkarak bayramlaştılar. 
     Hacılar, bugün ve yarın da şeytan taşlayarak hac görevlerini yerine getirmiş olacaklar. Şeytan taşlama kötülükleri, haksızlıkları, zulmü ve tüm meşru olmayan şeyleri reddetme anlamı taşıyor. 
     
     Hacı olan milletvekilleri 
     Hac farizasını yerine getirmek için bazıları eşleri ve çocuklarıyla birlikte kutsal topraklara gelen milletvekilleri de hacı oldu. 
     Diyanet İşleri Başkanlığı tarafından Arafat'ta kurulan klimalı çadırda ağırlanan milletvekilleri, burada bulundukları sıra içerisinde sık sık dua edip ibadet ettiler. 
     Hac görevini yerine getiren milletvekilleri arasında MHP'den 4, SP ve AK partiden 3'er, ANAP ve DYP'den 2'şer, DSP'den 1, bir de bağımsız milletvekili bulunuyor. 
     
     İki bayram birarada 
     Kutsal topraklarda bayramın birinci gününün cumaya denk gelmesiyle iki bayram bir arada yaşanıyor. 
     Konakladıkları yerlerde bayramlaşan hacılar daha sonra cuma namazı için Kabe'ye koştu. Aynı anda bir milyon kişinin namaz kılabildiği Kabe yetmeyince hacılar Harem'in Şerif'in sokaklarını doldurdular. 
     






</TEXT>
</DOC>
