<DOC>
<DOCNO> 62563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/16/son/sondun22.html </URL>
<DATE> 2002/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs Rum yönetimi Savunma Bakanı'ndın garip açıklama 
</HEADLINE>
<TEXT>

     Kıbrıs Rum Kesimi Savunma Bakanı Sokratis Hasikos, ''Türk tarafı ile 30 yıldır yaptıkları görüşmelerden sonuç çıkmadığı için savunmalarını güçlendirdiklerini'' söyledi. 
     Özel bir ziyaret için Atina'ya gelen Hasikos, bugün Yunanistan Savunma Bakanı Yannos Papandoniu ile Yunanistan ve Rum Kesimi arasındaki ortak savunma doktrininin ele alındığı belirtilen bir görüşme yaptı. 
     Hasikos, görüşmeden sonra gazetecilere yaptığı açıklamada, KKTC Cumhurbaşkanı Rauf Denktaş ile Rum Yönetimi Lideri Glafkos Klerides'in bugünkü görüşmesine değindi. 
     Hasikos, ''Türk tarafıyla 30 yıldır Kıbrıs sorununun çözümü için görüşüyoruz ama sonuç çıkmadığı için savunmamızı güçlendiriyoruz. Türk yetkililerin zaman zaman dile getirdikleri öneriler, bu görüşme sürecinde de masaya getirilecekse iyimserliğe yer yok'' dedi. 
     Türk tarafının Rum tarafı gibi ''samimi bir arzu ve niyetle'' görüşmelere katılması halinde çözüm bulunabileceğini ifade eden Hasikos, bu durumda Kıbrıs'ın silahtan arındırılması konusunun görüşülebileceğini kaydetti. 
     Atina'nın Rum Kesimi'ni ortak savunma doktrini çerçevesinde desteklediğini belirten Papandoniu ise Cumhurbaşkanı Denktaş'tan yemek daveti alması halinde katılıp katılmayacağına ilişkin bir soruya ''Yunanistan sahte devleti tanımıyor'' yanıtını verdi. 
     Yunanistan'ın, Rum Kesimi'nin Avrupa Güvenlik ve Savunma Politikası AGSP çerçevesi içindeki yerini alması gerektiğini savunduğunu belirten Papandoniu, İngiltere'nin Türkiye ile bu konuda vardığı uzlaşmanın ''kabul edilemez'' olduğunu ve tekrar ele alınması gerektiğini öne sürdü. 
     






</TEXT>
</DOC>
