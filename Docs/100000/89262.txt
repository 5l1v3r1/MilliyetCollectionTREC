<DOC>
<DOCNO> 89262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/son/sonspo17.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Şükür "Gereğinden fazla abartıldık" 
</HEADLINE>
<TEXT>

     A Milli Takım'ın bugünkü antrenmanından önce, Hakan Şükür ve Emre Belözoğlu, bir basın toplantısı düzenledi. 
     Basında kendisiyle ilgili çıkan haberlerden dolayı oldukça sinirli olduğu gözlenen Hakan Şükür, ''Öyle ya da böyle, çok önemli bir başarısı olmayan bir milli takımız. Buraya, sanki Dünya Şampiyonu olacak gibi geldik. Bu da takım üzerinde çok büyük baskı oluşturdu. Gereğinden fazla abartıldık'' dedi. 
     Finallerdeki sürpriz takımları ve onların mücadelesini görünce, bu konuma gelinceye dek verdikleri mücadeleyi tekrar tekrar aklına getirdiğini ifade eden Şükür, ''Çok fazla beklenti, stres, kaygı ve endişe altında müşkül durumdayız. Herşey bizim elimizde değil. Açıkçası, yine de şansımız var. Brezilya-Kosta Rika maçında, Brezilya'nın rahatlığı bizi endişelendiriyor. Brezilya, gruptan çıkmayı garantiledi. Bu onların rahat oynamasını sağlayacak. Kosta Rika da mücadeleci bir takım. Brezilya'nın bu oyunundan güç alabilir'' diye konuştu. 
     
     ''GRUPTAN ÇIKARSAK, BÜYÜK BAŞARILAR BEKLEYİN'' 
     Brezilya-Kosta Rika maçını düşünmemek zorunda olduklarını ifade eden Hakan Şükür, ''Çin maçını kazanamazsak, Kosta Rika yenilse bile gruptan çıkıyor. Bu durumda üzüntümüz daha da büyük olacak. Biz Çin'i yenerek 4 puanı almalı, 2. tura yükselmek için 4 puan yetmedi diyebilmeliyiz'' dedi. 
     2000 Avrupa Şampiyonası'nı hatırlatan Şükür, İtalya yenilgisinin ardından İsveç'ten alınan 1 puanı ve Belçika galibiyetiyle gelen ikinci turu hatırlatarak, ''Biz, üzerimizdeki baskıyı atar ve bu gruptan çıkarsak, bizden daha büyük başarılar bekleyin. Hayalleri, amaçları çok farklı olan bir takımız. Belki bir konsantrasyon eksikliğinden bu duruma düştük. Ama iyi takım olduğumuzu biliyoruz. Gruptan çıkamasak bile, kaliteli bir takımız. Eleştiriler, yorumlar her zaman olur'' diye konuştu. 
     
     YALAN HABER 
     Bir televizyon kanalıyla röportaj yaptığını ve bazı şeyleri söylediğini ifade eden Hakan Şükür, ''Bugün, basında benim ağzımdan çıkmış gibi verilen haberler yalandır'' dedi. 
     Basında, ''Bundan sonra ben yokum'' biçiminde bir beyanına yer verildiğini, bunu söylemenin kendi görevi olmadığını vurgulayan golcü futbolcu, ''Ben ayaklarım gittiği sürece, çok farklı futbolculardan güçlü olduğumu görerek, öyle yorum yapmam. Zaman zaman düşünmüş olabilirim. Kafamda böyle birşey olabilir. Türkiye'deki hiçbir futbolcunun yaşamadığı şeyleri yaşadım ve bugün Türk futbolunun en önemli futbolcusu konumundayım. Bunu açık yüreklilikle söylüyorum. Böyle haberler devam ettiği sürece, böyle bir ortamda takım olarak zorlanırız'' diye konuştu. 
     ''Dayanamıyorum'' demenin bırakmak olduğunu ifade eden Şükür, şunları söyledi 
     ''Ben Pas alamıyorum demedim. Her iki maçta da çok az pozisyon ürettik. Bu turnuvada, yalnızca 1 kez gol pozisyonuna girdim. Bunu eleştirebilirsiniz ama Orta alandan pas almıyorum şeklindeki habere kırıldım, üzüldüm. 
     Ben kötü oynayabilirim, ama cezamı çekerim diye hiç kimseye birşey söylemedim. Eğer ceza çekilecekse takım olarak çekeriz. Başarıda nasıl beraber seviniyorsak. 2 gün sonra Çin maçına çıkacağız. Milli takımı bırakmaya niyetim yok. Ama bu takıma layık görülmezsem, kadroya çağrılmazsam, o zaman düşünürüm. 
     Ben eleştirilerle büyüdüm, amaç üzüm yemek değil, bağcıyı dövmekse bundan sonra Hakanlar, Mehmetler yetişmez. Şimdi yetişmediği gibi. Bugün de bir Hakan yok. Bu ülke için ben çok şey verdim. Attığım goller ve yaptığım fedakarlıklarla. Bu benim içimde saklı. Ama haketmediğim şeyler olduğu zaman, ikili ilişkilerimde konuştuğum, basına yansımasını istemediğim şeyler, güvendiğim insanların bana yaptıklarının cezasını ben çekemem. 
     4 kere Dünya Şampiyonu olmuş Brezilya ile oynuyoruz. Yine de eleştiriliyoruz. Dünya Şampiyonası'na gelmiş bir takıma, futbolcusu olarak ben kötü birşey söylesem bile bu mesaj, güzel yansıtılmalı. 
     Kin, öfke ve kıskançlık niye Ben doğruyu söylüyorum, biz iyi oynamadık. Daha önceki Türkiye gibi oynamadık. Ya turnuva ya da motive eksikliğinin eleştirisi yapılabilir. Ben Allahla muhasebemi yapıyorum.'' 
     





</TEXT>
</DOC>
