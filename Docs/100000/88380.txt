<DOC>
<DOCNO> 88380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/son/sontur21.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan hakkında 5-10 yıl hapis istemiyle yeni dava açıldı 
</HEADLINE>
<TEXT>

     Ankara Cumhuriyet Başsavcı Vekili Bekir Selçuk, Ak Parti Genel Başkanı Recep Tayyip Erdoğan hakkında, ''haksız mal varlığı edindiği'' iddiasıyla 5 yıl 10 aya kadar hapis cezası istemiyle dava açtı. İddianamede, Erdoğan'ın, ''haksız edindiği malların zor alımı ve ömür boyu kamu hizmetlerinden yasaklanması'' talep edildi. 
     Başsavcı Vekili Selçuk, Erdoğan'ın ''haksız mal varlığı'' edindiği iddiasıyla yürüttüğü soruşturmayı tamamladı. 
     Asliye ceza mahkemesine açılan davanın iddianamesinde, Erdoğan'ın, İstanbul Büyükşehir Belediye Başkanlığı görevinden ayrıldığı 1998 yılının sonunda verdiği mal beyanı ile AK Parti Genel Başkanı seçildikten sonraki mal bildirimi arasında 256 milyar 138 milyon 421 bin lira artış olduğu kaydedildi. İddianamede, söz konusu artışın, bir siyasi parti lideri ve ailesinin sosyal yaşamlarının gereği olan giderler dikkate alındığında, bu dönem gelirleriyle açıklanamayacağı belirtilerek, 256 milyar 138 milyon 421 bin liranın haksız edinilmiş mal niteliğinde olduğu öne sürüldü. 
     İddianamenin sonunda, Recep Tayyip Erdoğan hakkında 3628 Sayılı Mal Bildiriminde Bulunulması, Rüşvet ve Yolsuzluklarla Mücadele Kanunu'nun, ''haksız mal edinme, mal kaçırma veya gizleme'' hükmünü içeren 13 1. maddesi uyarınca 3 yıldan 5 yıla kadar hapis cezası talep edildi. 
     3628 Sayılı Kanun'un 14. maddesi uyarınca Erdoğan'ın haksız 
     edindiği iddia edilen malların zor alımına karar verilmesi istenen iddianamede, ayrıca AK Parti Genel Başkanı'nın, ömür boyu kamu hizmetlerinden yasaklı tutulması da talep edildi. İddianamede, aynı yasanın 16. maddesi uyarınca Erdoğan'a verilen cezaların tecil edilmemesi, paraya veya tedbire çevrilmemesi ve ön ödeme ile düşürülmemesi de istendi. İddianamede, herhangi bir suçtan mahkumiyet alan bir kişinin 5 sene içerisinde başka bir suç daha işlemesi halinde cezasını 1 6 oranında artıran Türk Ceza Kanunu'nun TCK ''tekerrür'' başlıklı 81. maddesi uyarınca, Erdoğan'ın 5 yıl 10 ay hapis cezasına mahkum edilmesi istendi. 
     





</TEXT>
</DOC>
