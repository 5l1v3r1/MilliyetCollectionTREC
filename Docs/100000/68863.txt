<DOC>
<DOCNO> 68863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/21/son/sonspo15.html </URL>
<DATE> 2002/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz basınında Liverpool - Galatasaray maçı yorumları... 
</HEADLINE>
<TEXT>

     Galatasaray ile İngiltere'nin Liverpool takımı arasında dün gece oynanan Avrupa Şampiyonlar Ligi karşılaşmasının ardından İngiliz gazeteleri Liverpool'u eleştiren ve Galatarasay'ı, özellikle de kaleci Mondragon'u öven yorumlar yayınladılar. 
     The Guardian gazetesi, ''Bir dizi şanssızlık, son dakikada kaçırılan goller ve beceriksizlik ile Galatasaray Kulübü'nün Colombialı kalecisinin başarısı biraraya gelince Liverpool sonuca gidemedi'' dedi. 
     Liverpool'un Şampiyonlar Ligi'nde ipi göğüsleme hevesinin yine elinden kaymaya başladığını belirten gazete, ''Artık önümüzdeki salı günü İstanbul'da kazanmak zorundalar, ki burası, Galatasaray'ın koskoca lig sezonu boyunca hiç yenilmediği ve Avrupa'da da 19 maç boyunca hiç bozgun yüzü görmediği yerdir'' yorumunu yaptı. 
     Gazete, Liverpool Teknik Direktörü Phil Thompson'ın ise Liverpool'un Turkiye'ye gitmekten korkmadığını söylediğine işaret etti. The Independent gazetesi de Liverpool'un Galatasaray maçı yüzünden büyük bir hüsrana uğradığını ve pek çok sakarlık sonucu alınan ''yakışıksız'' sonucun kızgınlık yarattığını bildirdi. 
     Liverpool'un kendisinden önce UEFA Şampiyonu olan Galatasaray'ın karşısında yaşadığı sinir bozucu kilitlenme sonrasında alınan sonuçla B Grubu'ndaki sıralamada en dibe düştüğünü de belirten Independent, ''Ancak kulübü asıl endişelendiren maçta sakatlanan Steven Gerard'ın durumu'' dedi. Independent, maçı Galatasaray'ın daha önce İngiltere'de oynadığı maçlarla da karşılaştırırken, ''GS, daha önce Old Trafford Manchester United'in sahası ve Elland Road'da Leeds United'in sahası da başarılı olmuştu'' hatırlatmasında bulundu. Gazete, sahaya Sergen'siz çıkan Galatasaray'ın İstanbul'daki maçta da Emre Aşık ve Ümit Karan'dan, bu oyuncuların gördükleri sarı kartlar yüzünden mahrum kalacağını anımsattı. 
     
     "Kırmızı dalga yolu bulamadı" 

     The Daily Telegraph gazetesi de ''hüsran'' başlığını kullanan bir başka yayın organı oldu. Gazete, dün akşam Anfield stadyumunda bütün Liverpool ataklarının aynı kişi tarafından başarıyla önlendiğini belirtirken, bu kişinin Galatasaray'ın kalecisi Mondragon olduğunu ifade etti. Bu sonuçla Liverpool'un inisiyatifi kaybettiğini de belirten gazete, ''Eğer Galatasaray'ı geçmenin bir yolu vardıysa, kırmızı dalga Lyiverpool'un kendisine yakıştırdığı isim doğru yolu bulamadı'' dedi. 
     Liverpool'un golcülerinin uzun zaman Mondragon'un geçit vermeyen korumasını unutamayacaklarını da belirten gazete, ''Liverpool bu maçı kazanmalıydı'' yorumunda bulundu. The Times gazetesi ise ''Liverpool'un bu hovardalığı, kaçırdığı bu fırsat pahalıya patlayabilirdi'' yorumunu yaptı. İstanbul'a yapılacak seyahatin de benzeri bir şekilde sonuçlanması halinde ''bunun şampiyonlar ligine erken bir veda anlamına geleceğini'' kaydeden gazete, Liverpool'un bu maçı kazanması gerektiğini vurguladı. Gazete, aksi takdirde bu kısa yolculuğun ''cennetten cehenneme bir yolculuğa'' dönüşebileceği uyarısında bulundu. 
     İstanbul boğazına kimsenin yapmak istemediği bir yolculuk yapmak durumunda bulunan ve bunun düşünceleriyle başbaşa kalan Liverpool'un İstanbul'da kendi sahasında oynadığı maçtan çok daha az misafirperver bir ortamda ağırlyanacağı iddiasına da yer veren gazete, Galatasaray'ın teknik gücünün de inkar edilemeyecek düzeyde olduğunu bildirdi. The Sun gazetesi de Steven Gerard'ın sakatlanmasını ön plana çıkardı ve bununla ilgili bir de fotoğrafa yer verdi. Dünkü maçta Liverpool'un çeyrek final hayallerinin ağır bir darbe aldığını belirten gazete, ''Bu nedenle önümüzdeki hafta İstanbul, daha sonra da Barcelona'dan puan çıkarmak zorundalar'' dedi. 
     






</TEXT>
</DOC>
