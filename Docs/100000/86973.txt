<DOC>
<DOCNO> 86973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/30/son/sondun28.html </URL>
<DATE> 2002/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İçişleri Bakanı "Türkiye'den çıktığı ispat edilen kaçakları alırız" 
</HEADLINE>
<TEXT>

     İçişleri Bakanı Rüştü Kazım Yücelen, yasadışı göçte kaçakların geri iadesinin kabulünün sadece çıkış noktası ülkeleri ilgilendirdiğini belirterek, ''Kaçakların Türkiye'den çıktığı, beyan değil ispat edilsin alırız'' dedi. 
     Yücelen, İtalya'nın başkenti Roma'da düzenlenen, öncelikli olarak yasadışı göç ve terörizmi engellemeyi hedefleyen Avrupa Sınır Polisi Europol projesi ile ilgili olarak AB üyesi 15 ülke ve aday 13 ülkenin içişleri bakanları toplantısında, Türkiye'yi temsil etti. 
     Yaklaşık 4 saat süren toplantı sonrası Türk gazetecilere açıklama yapan Yücelen, ''Türkiye vatandaşına her zaman sahip çıkar. Eğer Türkiye'den çıkmış kaçak varsa bunun hesabını vermek zorundadır ve verir. Türkiye, kaçak göçte kaynak ülke değil. Ama ispat değil sadece beyan varsa bunun muhatabı Türkiye değildir. Dünyadaki tüm kaçakların muhatabı Türkiye mi '' dedi. 
     Yücelen ayrıca, çıkış ülkesi Türkiye olduğu kesinlik kazanan yabancı kaçakların da Türkiye tarafından kabul edildiğini belirtti. 
     İtalya'nın Türkiye ile kaçakların geri iadesinin kabulü anlaşması yapmak istemesinin kendisine sorulması üzerine, Bakan Yücelen şunları kaydetti 
     ''Gelen ülkelere iade etsin. Üçüncü ülkelerden gelenlerle bir anlaşma yapmalı. Üçüncü ülkelerden kalkıp Türk sularından geçenlerin muhatabı biz değiliz. Bunları alamayız. Birinci derece komşular ile anlaşma yapılmalıdır ve biz de yapıyoruz. Geçtiğimiz aylarda İtalya'ya gelen, Engin adlı kaçak taşıyan gemideki kaçakları alacağımızı İtalyanlara söyledik. Onlar aralarından 64'ünü seçip Türkiye'ye göndermeyi düşünüyorlardı, bunu da daha sonra vermediler.'' Türkiye'nin 43 ülke ile ikili güvenlik işbirliği anlaşmasının bulunduğunu kaydeden Yücelen, toplantı dolayısıyla da Belçika, İspanya, Almanya, Finlandiya gibi birçok ülkenin bakanlarıyla yararlı geçen ikili görüşmeler yaptığını söyledi. 
     Yücelen, toplantıda ön plana çıkan konulara ilişkin olarak da ''Ülkelerin egemenlik hakları zedelenmeden ortak bir sınır ve özgürlük alanı yaratılması ele alındı. Somut adımlar daha henüz yok. Bunların ne zaman gerçekleştirileceği de zaten konuşulmadı. Sadece herkes çalışmalarını sundu. Sınır polisi projesi sadece kaçak göç için değil, terörizm, uyuşturucu kaçakçılığı ve diğer suç gruplarını da kapsıyor'' diye konuştu. 
     -''HAVAALANLARIMIZ GÜVENLİDİR''- Öte yandan, Europol projesini sunan Belçika, İspanya, İtalya, Fransa ve Almanya, bu çerçevede AB üyesi 15 ülkedeki bazı havaalanlarında yasadışı göçe ve terörizme karşı ortak kontrol mekanizması oluşturulmasının hedef alındığını açıkladı. 
     İtalya İçişleri Bakanı Claudio Scajola, açıklamasında, ''havaalanlarında sınır polisi'' uygulamasının pilot olarak seçilen 15 ülkedeki havaalanlarında yaz aylarında yürürlüğe başlamasının planlandığını söyledi. 
     İçişleri Bakanı Yücelen, AB üyesi olmaması nedeniyle Türkiye'deki havaalanlarının bu uygulamanın dışında kalacak olmasıyla ilgili soru üzerine de şunları söyledi 
     ''11 Eylül'den sonra Türkiye'nin güvenli bir ülke olduğu görülmüştür. Havaalanlarımız güvenlidir. Optik okuyucudan her şeye kadar en yüksek teknolojilerle güvenlik sağlanmaktadır. Şu anda AB'ye üyelik konumunda bulunuyoruz. Bu havaalanlarında kontrol projesi sadece AB üyesi ülkeler içinde yapılmaktadır. AB'nin sınırları bize kadar büyüyecektir. Sınır polisi projesine destek verdiğimizi ve menfaatlerimizde olduğunu dile getirdik.'' Yücelen, bazı Avrupa ülkelerinde yasadışı göç konusunda Türkiye'ye yönelik eleştirilerin hatırlatılması üzerine de ''Türkiye her platformda suçlanan bir ülke değildir. Bu toplantıda da Türkiye suçlanmamıştır'' dedi. 
     





</TEXT>
</DOC>
