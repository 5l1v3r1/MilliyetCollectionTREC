<DOC>
<DOCNO> 53090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/19/son/sonspo21.html </URL>
<DATE> 2001/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu ''Yarın en çok korktuğum Roma'nın karşıatakları..'' 
</HEADLINE>
<TEXT>

     Galatasaray Teknik Direktörü Mircea Lucescu, Avrupa Şampiyonlar Ligi'nde yarın AS Roma ile oynayacakları karşılaşmada rakibin en çekindiği yönünün, kontratak taktiğini iyi uygulamaları olduğunu söyledi. 
     Rumen çalıştırıcı, Florya Metin Oktay Tesisleri'nde, Türk ve İtalyan medya mensuplarının katıldığı basın toplantısında, AS Roma maçıyla ilgili soruları yanıtladı. 
     Karşılaşmanın önemini tartışmanın gereğinin bulunmadığını vurgulayan Lucescu, ''Biz bu gruba hakederek yükseldik, devam etmek arzumuz var. Zor grupta olduğumuz bir gerçek. Rakibimiz defansta iyi organize olup, çok iyi kontratak yapabiliyor. Yarınki maçta en korkacağım şey, AS Roma'nın kontratakları olacaktır. Onların bu tuzağına düşmemeliyiz'' dedi. 
     Lucescu, AS Roma'nın ilk grupta kendi evinde puanlar kaybettiğini, ancak tüm deplasmanlardan puanla döndügünü kaydederek, kendileri için bu gruba 3 puanla başlamının çok önemli olduğunu, kazanmaları halinde yollarının açılacağını dile getirdi. 
     Ağustos ayında özel maçta karşılaştıkları AS Roma'nın yarın karşılarına çıkmayacağını bildiklerini vurgulayan Lucescu, rakiplerinin lig ve Şampiyonlar Ligi'nde yaptıkları maçlarda büyük ilerleme kaydettiğini dile getirdi. 
     'Zekice oynamalıyız' Lucescu, AS Roma karşısında çok zekice oynamalarının gerektiğini, böylece rakiplerine üstünlük kurabileceklerini vurguladı. 
     Bu düzeydeki bir karşılaşmanın dengeli geçeceğine değinen Lucescu, ''Herşeyimizi ortaya koymalıyız. Maçta detaylar sonucu belirleyecektir. Hangi takım sakin olmayı başarırsa galibiyete yaklaşır'' diye konuştu. 
     
     'Evimizde oynayacağımız en zor maç' 

     Mircea Lucescu, bu grupta kendi sahalarındaki en zorlu maça yarın çıkacaklarını ifade etti. 
     AS Roma'nın çok iyi bir deplasman takımı olduğunu kaydeden Lucescu, ''Keşke ilk maçımızı deplasmanda oynasaydık. Ama kura sonucu böyle oldu'' dedi. 
     
     Zor seçim 

     Rumen teknik adam, sakatların düzelmesine sevindiğini, Ergün dışında bütün oyuncuların şu anda hazır olduğunu belirtirken, AS Roma karşısına çıkartacağı ilk 11'i belirlerken zorlanacağını söyledi. 
     Zor bir seçimin kendisini beklediğini anlatan Lucescu, bunun kendisini endişelendirdiğini, öte yandan tüm oyuncularına da güvendiğini kaydetti. 
     
     'Roma Şampiyonlar Ligi'ne önem veriyor' 

     AS Roma'nın, Şampiyonlar Ligi'ne İtalya Ligi'nden daha fazla önem verdiğini kaydeden Lucescu, teknik direktör Capello'nun İnter maçında Batistuta'yı oynatmamasını da buna bağladı. 
     Şampiyonlar Ligi'nin ekonomik açıdan İtalyan kulüplerine büyük getiri sağladığını ifade eden Rumen çalıştırıcı, SS Lazio'nun da elenerek büyük bir serveti kaybettiğini anlattı. 
     
     Sergen ve Totti 

     Lucescu, İtalyan gazetecilerin kendisinden Totti'nin Altın Top ödülüne aday olmasını değerlendirmesini istemesi üzerine de ''Totti'nin şansı var, Raul da bu ödülü alabilir'' dedi. 
     Sergen'in de FIFA'nın verdiği bu ödüle aday olması gerektiğini kaydeden Mircea Lucescu, ödülün 50 kişilik aday listesinde Türkiye'den de birkaç futbolcunun yer almayı hakettiğini söyledi. 
     Lucescu, ayrıca yarınki maçın Sergen ile Totti arasında bir rekabete sahne olabileceğini de dile getirdi. 
     AS Roma maçını Ali Sami Yen Stadı'ndaki muhteşem bir taraftar desteğiyle oynayacaklarını söyleyen Lucescu, bunun kendileri için büyük önem taşıdığını ifade etti. 
     Bu arada, Lucescu ile basın toplantısına gelen 4 İtalyan gazeteci arasında ilginç bir diyalog yaşandı. Rumen çalıştırıcı, İtalyan gazetecilere ''Çok az sayıda gelmişsiniz, bu AS Roma'nın maça daha az önem verdiğinin göstergesi olabilir, bu da bizim için avantajdır'' dedi. İtalyan gazeteciler, bu sözleri gülümsemeyle karşılarken, Rumen çalıştırıcıya katıldılar. 
     Lucescu, AS Roma'nın teknik direktörü Fabio Capello'ya saygı duyduğunu söylerken, İtalya'nın önemli bir teknik adamlık ekolüne sahip olduğunu sözlerine ekledi. 
     






</TEXT>
</DOC>
