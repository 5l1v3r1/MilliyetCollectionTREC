<DOC>
<DOCNO> 66929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/10/son/sondun12.html </URL>
<DATE> 2002/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'in ABD çıkarmasının ardından, Washington'ın tavrı ne olacak 
</HEADLINE>
<TEXT>

     İsrailli yetkililerin olaylı geçen Washington çıkarmasının ardından, Amerikan yönetiminin özellikle Filistin lideri Yaser Arafat hakkındaki gerçek tutumu açıklığa kavuşmadı. 
     ABD, İsrail Başbakanı Ariel Şaron'a Arafat'ın değiştirilmesi konusunda açıkça destek vermemekle beraber, ''Washington'ın bundan böyle nasıl bir politika izleyeceği '' sorusu halen geçerliliğini koruyor. 
     Washington'ı 10 gün içinde ziyaret eden Dışişleri Bakanı Şimon Peres, Savunma Bakanı Binyamin Ben Eliezer ve Şaron'un birbiriyle ve Amerikalı yetkililerle çelişen açıklamaları, Washington'ın politikasına açıklık getirmedi. 
     
     Çelişkili açıklamalar 
     Ben Eliezer, ABD Başkan Yardımcısı Dick Cheney'nin kendisine ''Bana kalırsa Arafat'ı asabilirsiniz'' dediğini açıklayarak Washington'da olay yarattı. Bu ifade, Cheney'nin bürosu tarafından sert bir şekilde yalanlanınca Ben Eliezer, ''özel bir görüşmenin ayrıntılarını açıkladığı için'' özür diledi. 
     Beyaz Saray, Şaron'un ABD Başkanı Goerge Bush ile yaptığı görüşmeden önce, Filistin lideri olarak Arafat'ı tanıdığını açıkladı, ancak Bush, görüşmeden sonra ''Arafat ile ilişkilerinizi kesecek misiniz '' sorusuna cevap vermekten kaçındı. 
     Görüşmeden sonra söylemini sertleştiren Şaron, ''Arafat'ın hiçbir koşulda tekrar barış ortağı olamayacağını'' belirtirken, ''Arafat'a baskı yapın dedim, ilişkileri kesin demedim. ABD Başkanı'na akıl verecek değilim'' dedi. 
     Ziyareti sırasında Washington'a, ''Arafat ile ilişkilerinizi kesmeyin'' diyen Peres ise İsrail Radyosu'na, ABD'nin Arafat ile ilişkilerini kesmeme kararı vermesini memnuniyetle karşıladığını söyledi. 
     
     İsrail basını 
     Bugünkü İsrail gazetelerinde de ABD'nin politikası konusunda çelişkili yorum ve haberler yer aldı. 
     Yediot Ahronot Gazetesi'nde yayınlanan bir yorumda, Amerikalı yetkililere dayandırılarak, Washington'daki havanın, ''Şaron'a elimiz verelim derken kolumuzu kaptırıyorduk. Bush hiçbir zaman Şaron'a Arafat'ın başını vermeyi düşünmedi. Bunu nasıl istemeye cüret ettiğine şaşırdık'' şeklinde olduğu belirtildi. 
     Gazetede yer alan bir haberde de, ABD'nin Şaron'a Filistinlilere karşı istediği askeri operasyonları yapma izni verdiği, ancak bunu, ''Bölgede dalgalanmalara yol açmadan yap'' dediği belirtildi. 
     Haberde, Washington'ın şu anki hedefinin Irak olduğu belirtilerek, Arafat'a yönelik bir operasyonun bölgede tepki yaratarak Irak'a yönelik saldırıyı tehlikeye sokacağından endişe edildiği ifade edildi. 
     Maariv Gazetesi'nde de, Amerikalı kaynakların ''Şaron'un gezisi başarısız değil, ama gereksizdi. Arafat'ın değiştirilmesi mesajını faksla da gönderebilirdi'' dedikleri yer aldı. 
     Jerusalem Post Gazetesi'nin başyazısında ise ''Washington ile İsrail, tam bir anlaşma içinde. Arafat'ı tecrit etmek için birlikte çalışacaklar'' denildi. 
     Şaron'un Washington ziyaretinin başarılı geçtiğini belirten Haaretz Gazetesi, ''Washington'ın her nabza göre şerbet verdiğini'' ima etti. Gazetenin yorumunda, Washington'ın şu anda Arafat'a destek vermeden, ancak devrilmesi yolunda somut adımlar da atmadan, Arafat ile birlikte yola devam etmeyi planladığı belirtildi. 
     Bu politikaya kanıt olarak, Cheney'nin bölgeye ziyareti sırasında İsrail'i ziyaret ederken Arafat'a uğramama planı gösterilen yorumda, İsrail'in askeri operasyonlarına anlayış gösteren ABD'nin ''Şaron, Suudi Arabistan ve Mısır ile aynı anda dans ettiği'' değerlendirmesi yapıldı. 
     






</TEXT>
</DOC>
