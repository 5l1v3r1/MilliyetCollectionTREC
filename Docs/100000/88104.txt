<DOC>
<DOCNO> 88104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/05/son/soneko19.html </URL>
<DATE> 2002/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Emlakçılardan deprem uzmanlarına tepki.. 
</HEADLINE>
<TEXT>

     İzmir Emlak Komisyoncuları Odası Başkanı Mesut Güleroğlu, ''Birkaç profesörün kendini ön plana çıkartmak için depremle ilgili yaptığı açıklamalar, gayrimenkul sektörünü olumsuz etkiliyor'' dedi. 
     Mesut Güleroğlu, yaptığı yazılı açıklamada, deprem konusundaki uzman açıklamalarına tepki gösterdi. 
     Depremin, bütün ülkenin her zaman yaşadığı ve yaşayacağı bir gerçek olduğunu kaydeden Güleroğlu, İstanbul ve İzmir'de gayrimenkul yatırımlarının deprem sonrası hareketlenmesine rağmen, ''bilinçsizce yapılan açıklamalar yüzünden bugünlerde yüzde 50 gerilediğini'' iddia etti. 
     Bu tür açıklamaların spekülatörlere yarar sağladığını öne süren Güleroğlu, müstakil, ev, villa ve arsa fiyatlarının ise aşırı yükseldiğini belirtti. 
     Güleroğlu, gayrimenkul sektörünün tekstilden sonra ülke ekonomisini ayakta tutan ikinci sektör olduğunu belirterek, şunları kaydetti 
     ''Temennimiz sadece yetkili kişilerin açıklama yapmasıdır. Aksi taktirde yetkisiz kişilerin her konuşmasında halkın aklı karışmakta, yatırımlar gayri menkulden uzaklaşmakta ve günlük kazançlar peşinde koşmaktadır. Bu da gayrimenkul sektörüne ve ekonomiye ciddi zararlar vermektedir.'' Oda Başkanı Güleroğlu, İzmir Valiliği tarafından düzenlenen deprem tatbikatının ise bu konuda yapılmış çalışmaların en iyi örneğini oluşturduğunu kaydetti. 
     





</TEXT>
</DOC>
