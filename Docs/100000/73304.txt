<DOC>
<DOCNO> 73304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/18/son/sontur12.html </URL>
<DATE> 2002/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Başkan Yardımcısı Cheney'e Arap ülkeleri "olmaz" dedi 
</HEADLINE>
<TEXT>

     Orta Doğu'ya yaptığı gezisinin çerçevesinde yarın Türkiye'ye gelecek olan ABD Başkan Yardımcısı Richard Cheney'in, Irak'a saldırı konusunda Suudi Arabistan'ı ikna edemediği, gezi sırasında şimdiye kadar ziyaret ettiği tüm Arap ülkelerinden ret yanıtı aldığı bildirildi. 
     Financial Times gazetesi, Suudi Arabistan Veliaht Prensi Abdullah'ın ABD Başkanı George Bush'un Teksas'daki çifliğine davet edilmesi ve iki ülke arasında ilişkilerin çok samimi görünmesine karşın Suudilerin ABD'nin Irak'a yönelik niyetine ilişkin kaygılarının gizlenemediğini belirtti. 
     Cheney ile buluşmadan önce Veliaht Prensin televisyon mülakatlarını kullanarak ABD'nin Irak'a askeri bir harekatı düzenlemesine karşı görüş bildirdiğini kaydeden gazete, Prensin bu yönde bir saldırının Suudi topraklarından gerçekleştirilmesine izin vermeyeceklerini net bir biçimde ortaya koyduğuna dikkat çekti. 
     Buna karşın Cheney'in, ABD'nin Irak'a karşı daha sert bir politika izleyeceğine ilişkin haberleri "spekülasyon" olarak nitelendirdiğini, bir askeri harekat konusunda henüz bir karar alınmadığını belirttiğine işaret eden Financial Times, Cheney'in Bahreyin'deki temasları sırasında ABD ve müttefiklerinin terörle savaşta mücadelerinin uzun süreceğini ifade ettiğini kaydetti. 
     Financial Times, Cheney'in Orta Doğu gezisinin ABD'nin çok sadık iki müttefiki olan İsrail ve Türkiye ziyaretleriyle sona ereceğini belirtirerek "Şimdiye kadar ziyaret ettiği tüm ülkeler Arap ülkesiydi ve hepsi - Ürdün, Mısır, Yemen, Umman, BAE ve Suudi Arabistan - ABD'nin Irak'a saldırmasını reddetti" dedi. 
     Dick Cheney'in Orta Doğu gezisinin, ABD'nin Irak'a saldırması olasılığı ve Arapların ABD'nin İsrail'i aşırı bir biçimde desteklediği inancının etkisiyle Amerikan karşıtı eğilimlerinin büyüdüğü bir döneme rastladığını kaydeden Financial Times, son günlerde Ürdün ve Mısır'da göstericilerin Amerikan bayraklarını yaktığına, Cheney'in ziyaretinden bir gün sonra Yemen'deki ABD Büyükelçiliğine bir el bombası atıldığına dikkat çekti. 
     






</TEXT>
</DOC>
