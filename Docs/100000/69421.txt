<DOC>
<DOCNO> 69421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/25/son/sondun11.html </URL>
<DATE> 2002/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumsfeld ''Bin Ladin teslim olsa bile El Kaide yoluna devam eder'' 
</HEADLINE>
<TEXT>

     ABD Savunma Bakanı Donald Rumsfeld, Usame Bin Ladin'in yokluğunun El Kaide'nin faaliyetlerini çok fazla etkileyemeyeceği yorumunda bulundu. 
     Rumsfeld, İngiltere'de yayınlanan The Daily Telegraph gazetesinde yayınlanan demecinde, ''Bin Ladin yarın teslim olsa bile El Kaide yoluna onsuz da devam edebilir'' dedi. 
     ABD Başkanı George Bush'un İran, Irak ve Kuzey Kore gibi ülkeler için kullandığı ''şeytan'' benzetmesine de açıklık getiren Rumsfeld, ''Eğer birileri bu durumu açıklayacak, 'şeytan'dan daha uygun bir sözcük bulabiliyorsa tamam, ancak kafanızı başka tarafa çevirip hiçbir şey olmuyormuş gibi davranmaya hayır, bu yanlış olur'' dedi. 
     Bin Ladin'in nerede olabileceğine dair tahminlere de katılan ve söz konusu kişinin halen Afganistan'da saklandığı inancında olduğunu belirten Rumsfeld, ''Ancak bu da bir tarafa, Bin Ladin yarın kalkıp gelip teslim olabilir. Ama bu El kaide'nin de bittiği anlamına gelmeyecektir. El kaide Bin Ladin'siz de faaliyetlerini icra edecektir'' diye konuştu. 
     El Kaide içinde sistemin işleyişini, finansal kaynakların yerlerini ve nasıl kullanacaklarını bilen çok sayıda kişinin bulunduğunu belirten Rumsfeld, ''Bu kişiler hücrelerin nasıl eğitildikleri ve nerelerde konuşlandırıldıkları konularına da en az Bin Ladin'in kendisi kadar hakimler. Onu yakalamamız tabii ki harika bir şey olur, ama sorun çözülmüş olmayacaktır'' dedi. 
     Rumsfeld, Avrupalı liderlerin terörizme karşı mücadelede cephenin genişletilmesi konusunda çekinceleri bulunduğunun hatırlatılması üzerine de, ''Eğer bir şeyi yapmadan önce herkesin aynı şey üzerinde aynı fikirde olmasına kadar beklenmesi gerekseydi, dünya üzerinde liderlik diye bir şey olmazdı'' yorumunda bulundu. 
     






</TEXT>
</DOC>
