<DOC>
<DOCNO> 99873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/04/ekonomi/eko04.html </URL>
<DATE> 2002/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Çekirdek enflasyon temmuzda korkuttu 
</HEADLINE>
<TEXT>

Geçtiğimiz ay enflasyon yıllık bazda gerilerken aylık bazda yüksek çıktı. En dikkat çekici yükseliş, yüzde 4.1 ile son altı ayın en yüksek artışını gösteren çekirdek enflasyonda oldu 
     ANKARA Milliyet 

     Siyasi belirsizlik ve kur artışları enflasyonu canlandırdı. Yaz mevsimi olmasına karşın temmuzda toptan eşya fiyatları TEFE yüzde 2.7 ile son altı ayın en yüksek düzeyine çıktı. Tüketici fiyatlarındaki TÜFE artış yüzde 1.4 olarak gerçekleşti. 
     Tarım fiyatlarında yüzde 2.9 düşüşe rağmen TEFE’deki artışın yüksek gerçekleşmesinde, döviz kuru artışları etkili oldu. İmalat sanayi fiyatları yüzde 4.3 arttı. Fiyat artışı kamu sektörü imalat sanayiinde yüzde 4.8 oldu. 
     Devlet İstatistik Enstitüsü temmuz ayı enflasyon rakamlarını açıkladı. Yıllık bazda enflasyon 1 puan gerilerken, çekirdek enflasyon olarak nitelenen özel sektör imalat sanayinde fiyat artışı, temmuzda yüzde 4.1 gibi oldukça yüksek bir oranda gerçekleşti. Gelecek aylardaki enflasyon beklentisini yükselten bu oran haziranda yüzde 2.8’di. 
     
     Zamlarda kamu önde 
     Temmuz ayında yıllık enflasyon ise toptan eşyada yüzde 45.9, tüketici fiyatlarında yüzde 41.3 olarak belirlendi. Yılın ilk 7 ayında, enflasyon oranları toptan eşyada yüzde 15.5, tüketici fiyatlarında ise yüzde 13.6 oldu. 
     Temmuzda kamu fiyatları yüzde 4.3, özel sektör fiyatları ise yüzde 2 arttı. Yüzde 2.7 olan genel TEFE artışının 1 puanı devletten, 1.7 puanı ise özel sektörden kaynaklandı. 
     Yıllık enflasyonda bir yıl öncesine göre 19.5 puanlık düşüş kaydedildi. 12 aylık ortalamalara göre geçen yıl temmuz sonunda yüzde 44.8 olan artış ise bu yıl yüzde 69.1 düzeyinde oluştu. 
     
     Limon ve Kayseri 
     Seçilmiş iller itibariyle temmuzda en yüksek oranlı artış yüzde 2.8’le Kayseri’de yaşandı. TÜFE artışı Denizli’de yüzde 2.6, Gaziantep’de yüzde 2.5, İçel’de yüzde 2.4, Malatya’da yüzde 2.2, Trabzon’da yüzde 2.1 olarak oldu. 
     TÜFE’de ise Adana’da yüzde 1.4, Ankara’da yüzde 1.1, Antalya’da yüzde 1.9, Bursa’da yüzde 1.8, Eskişehir ve Diyarbakır’da yüzde 1.2, Konya ve İstanbul’da yüzde 1.5, İzmir’de yüzde 1, Samsun ve Kocaeli’de yüzde 1.7, Zonguldak’ta yüzde 1.4 olarak gerçekleşti. 
     Bir önceki aya göre fiyatı yüzde 28.1 artan limon, zam şampiyonu oldu. DİE’nin yaptığı açıklamaya göre, TÜFE bazında en fazla artış kaydeden limonu, yüzde 18’lik artışla telefon abonman ücreti izledi. 
     



 EKONOMİ 


















</TEXT>
</DOC>
