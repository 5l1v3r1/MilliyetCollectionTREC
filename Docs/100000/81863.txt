<DOC>
<DOCNO> 81863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/03/son/sondun30.html </URL>
<DATE> 2002/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa idamı "savaş zamanı" da dahil tamamen terk ediyor 
</HEADLINE>
<TEXT>

     Avrupa Konseyi üyesi 44 ülkeden 36'sı, ölüm cezasıyla ilgili yasağın, ''savaş zamanı'' da dahil olmak 
     üzere genişletilmesini öngören protokolü imzaladı. 
     Litvanya'nın başkenti Vilnius'ta yapılan toplantıda, Avrupa Konseyi üyesi 36 ülkenin dışişleri bakanları ve temsilcilerin, ölüm cezasının tamamen yürürlükten kaldırılmasıyla ilgili protokolü imzaladığı bildirildi. 
     Konsey üyesi imzacı 10 ülke tarafından onaylanmasının ardından 3 ay sonra yürürlüğe girecek olan Avrupa Konseyi'nin İnsan Hakları konulu 13 nolu protokolü, Türkiye, Rusya, Slovakya, Hırvatistan, Bulgaristan, Azerbaycan, Ermenistan ve Arnavutluk tarafından imzalanmadı. 
     Avrupa Konseyi Genel Sekreteri Walter Schwimmer, yaptığı açıklamada, ''Avrupa Konseyi'nin, 800 milyondan fazla kişinin yaşadığı kıtadan, barış zamanında ölüm cezasını sürmekten iftihar ettiğini'' söyledi. 
     Söz konusu protokolün de, ''barbar'' olarak nitelediği ölüm cezasını her türlü koşulda yürürlükten kaldırmanın yolunu açtığını belirten Schwimmer, ''Bunun, ölüm cezasının evrensel boyutta yürürlükten kaldırılması yönünde kararlı bir adım olacağını ümit ediyoruz'' dedi. 
     Konsey'in 13 nolu protokolünde, ölüm cezasının, ''savaş durumu, yakın savaş tehdidi ya da olağanüstü durumlar'' da dahil olmak üzere her türlü koşulda yürürlükten kaldırılması öngörülüyor. 
     Bu arada, Litvanya Dışişleri Bakanlığı'nın bir sözcüsü, İrlanda, Malta ve İsviçre'nin protokolü hem imzaladığını, hem de onayladığını açıkladı. 
     Konsey'in halen yürürlükte olan, ''savaş zamanları ya da yakın savaş tehdidi hariç'' ölüm cezasını yasaklayan protokolü, Türkiye ve Rusya dışında 42 ülke tarafından imzalanmıştı. Bu protokol, imzacı ülkelerin 39'u tarafından da onaylanmış durumda bulunuyor. 
     





</TEXT>
</DOC>
