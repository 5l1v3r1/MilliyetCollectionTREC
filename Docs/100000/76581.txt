<DOC>
<DOCNO> 76581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/05/son/sondun01.html </URL>
<DATE> 2002/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail radyosu "Cenin'de 70 Filistinli öldürüldü" 
</HEADLINE>
<TEXT>

     İsrail güçlerinin Cenin mülteci kampında yaptığı operasyonlarda 70 Filistinliyi öldürdüğü iddia edildi. 
     İsrail Radyosu, bugün verdiği haberde İsrail askerlerinin salı günü operasyon başlattıkları Cenin mülteci kampında 70 Filistinliyi öldürdüğünü duyururken, haber bağımsız kaynaklarca doğrulanmadı. 
     Görgü tanıkları, İsrail askerlerinin Nablus ve Cenin'de ev ev arama yaptığı, Filistinli silahlı kişilerle İsrail askerleri arasında çatışmalar olduğunu söylediler. 
     İsrail askerlerinin Nablus kentinde bugün silahlı 3 Filistinliyi öldürdüğünü söyleyen görgü tanıklarına göre, İsrail askerleri Filistinlilerin şiddetli direnişi nedeniyle Balata ve Askar mülteci kamplarına giremediler. İsrail ordusunun Nablus'taki çatışmalarda helikopter kullandığı belirtildi. 
     Doktorlar, ambulansların Nablus'a girmesine izin verilmediği için bir camide geçici hastane kurduklarını belirtti. 
     Öte yandan Filistin lideri Yaser Arafat'ın yardımcısı Nebil Ebu Rudeyna, bugün ABD Dışişleri Bakanı Colin Powell ile Arafat'ın telefon görüşmesi yaptığını, görüşmede ABD Başkanı George Bush'un açıklamasının değerlendirildiği ve Arafat'ın Bush'un önerilerini kabul ettiğini söyledi. 
     Bu arada İsrail ordusu bugün yaptığı açıklamada, 900 Filistinli'nin tutuklandığını, operasyonlarda 50 tanksavar roketi, 26 makinalı silah, 9 bomba, çok sayıda cephane ve patlayıcı, 1300'den fazla tüfek ve 670'den fazla tabanca ele geçirildiğini bildirdi. 
     İsrail Başbakanı Ariel Şaron'un kabul etmesinden sonra bugün, ABD'nin Ortadoğu Özel Temsilcisi Anthony Zinni'nin, Arafat ile Ramallah'taki karargahında görüşmesi bekleniyor. 
     Beytüllahim'de dün 3'ü silahlı Filistinli toplam 5 Filistinli, El Halil'de bir ve Cenin'de 3 İsrail askeri öldürülmüştü. 
     






</TEXT>
</DOC>
