<DOC>
<DOCNO> 89487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/12/son/sontur04.html </URL>
<DATE> 2002/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizmde şimdiden Yunanistan ve İspanya'yı geride bıraktık... 
</HEADLINE>
<TEXT>

     Tur Operatörleri Derneği Genel Sekreteri Hüseyin Baraner, Türkiye'nin turizmde İspanya ve Yunanistan'ı geride bıraktığını belirterek, ''Fiyat artırmamıza rağmen Türkiye'nin satışları yüzde 20 arttı'' dedi. 
     Tur operatörleri Derneği Genel Sekreteri Baraner, yaptığı açıklamada, turizm sezonunun sadece Türkiye açısından iyi gittiğini söyledi. 
     İspanya'da satışlarda yüzde 30, Yunanistan'da yüzde 20 düşüş yaşandığına dikkati çeken Baraner, ''Şu anda tek satan ülke Türkiye, bu sezon Akdeniz turizminde Türkiye yıldız ülke'' diye konuştu. 
     Türkiye'nin fiyatlarını geçen yıla oranla yüzde 20 artırdığına işaret eden Baraner, buna rağmen satışlarda yüzde 20 artış görüldüğünü ifade etti. 
     Almanların Türkiye'ye olan ilgisinin artarak sürdüğünü ifade eden Baraner, Haziran ayından itibaren satışların arttığını, son dakika satışlarıyla da Türkiye'nin başarısını sürdüreceğini kaydetti. 
     Baraner, Akdeniz çanağındaki turizm ülkelerinde bu yıl büyük bir rekabet yaşandığını belirterek, İspanya'daki otellerin fiyat düşürdüğünü, Yunanistan'ın reklamlarını artırdığını buna rağmen satış yapabilen ülkenin Türkiye olduğunu anlattı. 
     Hüseyin Baraner, Türkiye'nin başarısının nedenin, Turizm Bakanlığı ve sektörün uyum içinde çalışması olduğunu bildirdi. 
     





</TEXT>
</DOC>
