<DOC>
<DOCNO> 76325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/spor/ytelli.html </URL>
<DATE> 2002/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
90 dakikada 90 taktik 
</HEADLINE>
<TEXT>

     Erhan TELLİ 

     Trabzon’a yıllardır gelip, gideriz. Ama ilk kez bu kadar bir anti - Galatasaray havası sezdik. Daha havaalanında başladı, maçta devam etti. İnanmayacaksınız ama sanki Fener’in şampiyon olmasını da daha fazla istiyorlardı. Tabi bir diğer hedef de Futbol Federasyonu’ydu. Sürekli öneriler vardı Fenerbahçe’ye. Onlara göre Aziz Yıldırım, Kadıköy’de Şeref Tribünü’ne oturmalıydı. Federasyona da postasını koymalı. Ama bunca öfkeye rağmen dün Avni Aker’de bildiğimiz hava hiç yoktu. O ateşli Trabzon seyircisi kimlik değiştirmişti. Herhalde takıma güvensizliktendi bu. Tribünler yine doluydu. Ama destek hiç yoktu. Kedi gibi izlediler. Sessiz ve sakin. Akıllarına geldikçe de, ya federasyona bağırdılar, ya da Hasan Şaş’a. 
     Trabzon’daki tümen yine kale arkasındaydı. Bir güzel maç izlediler ellerindeki kalkanlarla. Zaten dünkü maçın kavgasız olacağı da belliydi. Hırs yoktu, amaç yoktu. 
     Tribündeki pankartlar, yine ince Trabzon esprisiyle doluydu. Bu kadar çok gol yiyen, ama yine de kahraman ilan edilen Metin Aktaş için ilginç bir pankart vardı "Tek ol Metin Aktaş, vazgeçilmez ol, Dünya Kupası’na hazır ol". Bir diğeri de, "Trabzon Limanı, Trabzon’un olacak". Belli ki Trabzon’un hedefi başka. Bir de gizli fanatikler pankartı vardı. O’nu hiç anlayamadık. Fanatiğin gizlisi mi olurmuş. 
     Maç öncesi polis herkese çiçek verdi. Galatasaraylılar’a çiçek verirken de Sarı - Kırmızılılar, boş boş baktı. Roma akıllara geldi. Kimisi cop, kimisi gül veriyor. 
     Basın Tribünü de bir alem. Özellikle Trabzonlular’un hepsi antrenör. 90 dakikada 90 taktik. Herkese kırmızı kart. 40 tane penaltı. Düdüğü onlara versen yandık, maç bitmez. Maçtan önce takım listeleri önce Şeref Tribünü’ne verildi. Biz öyle bakıp, kaldık. Yanlış yere mi oturduk acaba diye düşündük. Maç başlarken geldi. 
     Lucescu’nun sesi soluğu çıkmadı. Yasin’le idare etti. Bu ızdırabın bitmesi için dua etti. İstanbul’da oturduğu yer üç metre. Orada istediği katkıyı veriyor. Burası uzak. Turist gibiydi. Şeref Tribünü’nde bu kez Özhan Canaydın yoktu. Diyarbakır’a gitti. Bir puana çok üzüldü. Belki de uğur yaptı, yerine Fatih Altaylı’yı gönderdi. 
     Maça gelince Sıkıntı doluydu. Bir golü izledik, 89 dakika çatladık. 
     



 SPOR 






























</TEXT>
</DOC>
