<DOC>
<DOCNO> 86427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/27/son/sontur18.html </URL>
<DATE> 2002/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "Sandık yakında milletin önüne gelecek" 
</HEADLINE>
<TEXT>

     CHP Genel Başkanı Deniz Baykal, ''Çok uzun olmayan bir gelecekte sandık milletin önüne gelecektir'' dedi. 
     Baykal, Foça'da, ''Atık Su Arıtma ve Deniz Deşarjı Tesisleri''nin temel atma töreni öncesinde, gazetecilerin sorularını yanıtladı. 
     Bir gazetecinin ''Hükümet, sınıfta kaldı mı, geçti mi '' sorusu üzerine Baykal, en kısa zamanda hükümetin hatta hükümetin de ötesinde parlamentonun yenilenmesinin zorunlu ihtiyaç haline geldiğini öne sürdü. 
     Baykal, şunları söyledi 
     ''Türkiye'yi bu hükümetin yönetmesi konusundaki ısrar, ülkeye çok ağır bir bedel ödettirmektedir. Bir an önce Türkiye'nin önünü bu hükümetin ve parlamentonun açması gerekir. Bu hükümet, Türkiye'ye artık yük olmaya başladı. Uzun süredir bunu söylüyoruz. Ama öyle anlaşılıyor ki, sonuna geldi. Bu böyle gitmez, çok uzun olmayan bir gelecekte sandık milletin önüne gelecek. İlk fırsatta Türkiye sandığa gidecek.'' Başbakan Bülent Ecevit'in hastaneden taburcu olacağının hatırlatılması üzerine Baykal, ''Sayın Başbakan'a sağlık ve esenlik diliyorum. Yaş gününü kutluyorum, mutluluklar diliyorum. Başbakanın hastaneden çıkmış olması memnuniyet verici bir olaydır'' dedi. 
     Baykal, bir gazetecinin ''Sayın Başbakan Yardımcısı Mesut Yılmaz'ın oğlunun gazeteciye tokat atmasını nasıl değerlendiriyorsunuz '' sorusu üzerine ''Üzüntü verici bir olay. 
     İnanıyorum, sayın Başbakan Yardımcısı da bu olaydan çok üzülmüştür. 
     Maalesef Türkiye'de böyle bir anlayış var. Türkiye daha iyi yetişmiş, topluma saygılı genç kuşakların çoğalmasıyla sorunlarını çözecektir'' dedi. 
     Deniz Baykal, ''Başbakan Ecevit'i ziyaret etmeyi düşünüyor musunuz '' sorusuna ''Başbakan'ın zamanı çok kıymetli. Bizim ziyaretimize ayıracağı bir zaman olduğunu eğer öğrenirsem, giderim. 
     Ama Sayın Başbakan'ın zamanı Türkiye için ayırmak durumunda olduğunu ve yeterince ayıramadığını bildiğimiz zamanını, ben kişisel olarak kullanmakta tereddüt içindeyim'' yanıtını verdi. 
     
     ATIKSU TESİSİ 
     Baykal, Atıksu Arıtma ve Deniz Daşarjı tesisinin temel atma töreninde yaptığı konuşmada da, Türkiye'den TML ve Çevtaş ile İspanya'dan Pridesa şirketlerin oluşturduğu konsorsiyumun inşaatını gerçekleştireceğini ve Foça Belediyesi'nin kanalizasyon projesinin son aşaması olan bu tesislerin yapımın tamamlanmasıyla önemli bir işlevi yerine getireceğini anlattı. 
     İspanya'nın Ankara Büyükelçisi Manuel De La Camara da, İspanya ile Türkiye arasındaki ilişkilerin giderek ivme kazandığını, Foça'daki konsorsiyum çalışmasının da işbirliğinin bir göstergesi olduğunu söyledi. İki ülke arasındaki ticaret hacminin son 5 yılda 3 kat arttığını kaydeden Camara, İspanya'nın Türkiye'deki yatırımlarının yükselen bir trend içinde olduğunu kaydetti. 
     İzmir Vali Yardımcısı Hikmet Dinç, temeli atılan tesisin ilçede önemli bir ihtiyacı karşılayacağını belirterek, çevre bilincinin işlevine dikkati çekti. 
     Foça Belediye Başkan Ali İlçan da, kanalizasyon inşaatının yüzde 90'ının tamamlandığını, ancak arkeolojik SIT alanında yapılan 
     çalışmaların bürokratik engeller yüzünden zaman zaman durma noktasına geldiğini söyledi. 
     Bir yıl içinde tamamlanacak tesisin işletmeye alınmasıyla toplanan tüm atık sular, modern sistemle arıtıldıktan sonra denize deşarj edilecek. 
     





</TEXT>
</DOC>
