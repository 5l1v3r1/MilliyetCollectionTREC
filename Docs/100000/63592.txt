<DOC>
<DOCNO> 63592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/22/son/soneko09.html </URL>
<DATE> 2002/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'de elektrik dünya piyasasından 4 kat daha pahalı 
</HEADLINE>
<TEXT>

     Elektrik Mühendisleri Odası EMO Gaziantep Şube Başkanı Erol Karabay, Türkiye'de elektrik enerjisinin fiyatının dünya piyasasının 4 katı olduğunu söyledi. 
     Karabay, işletme maliyeti dahil dünya piyasasında 1 kilowat elektrik enerjisinin satış fiyatının ortalama 2 cent 
     olduğunu belirterek, ''Türkiye'deki satış fiyatı ise 8 cent. Yani, diğer bir ifade ile dünya piyasalarının 4 katı ücret ödüyoruz'' dedi. Özellikle, son yıllarda gerek sanayicilerin, gerekse vatandaşların elektrik fiyatlarına tepki gösterdiklerini anımsatan Karabay, ''Elektrik fiyatına tepki gösterenler çok haklı. Rakamlar ortada. Elektriğe dünya piyasalarının çok üzerinde ücret ödemenin hiç bir mantığı ve haklı yanı yok. Üstelik, fiyat artışının devam edeceği de ortada'' diye konuştu. Türkiye'de üretilen elektriğin yüzde 25'inin kayıp ve kaçağa gittiğini kaydeden Karabay, şöyle devam etti ''Kayıp ve kaçağın fazla olması da elektrik fiyatlarına yansıtılıyor ve dürüst vatandaş, bunu da cebinden karşılamış oluyor. Özelleştirme çabaları enerji sektörünü içinden çıkılmaz noktaya getirdi. Üretimde, dağıtımda ve pazarlamada sıkıntılara kalıcı çözümler bulunamadı. Türkiye'nin elektrik enerjisinde sıkıntısı var. Şu anda çok ciddi bir krizle karşı karşıya bulunuyoruz. Ancak, özellikle sanayi tesislerinin az kapasite ile çalışması sorununun ne boyutlarda olduğunun ortaya çıkmasına engel oluyor. Bakım ve onarım çalışmaları zamanında yapılamıyor. Yatırımlar yetersiz, denetimde istenilen düzeye ulaşılamıyor. Planlama ve koordine eksikliği çekiliyor. Yönetimde de çok ciddi sıkıntılar var.'' Sorunun köklü çözüme kavuşturulması için üretim, dağıtım ve pazarlamanın tek elden yapılması ve iyi koordine edilmesi gerekkiğini anlatan Kaabay, sözlerini şöyle tamamladı 'Bunun gerçekleşmesi de ancak, yeni oluşturulacak bilimsel bir konsey tarafından mümkün olabilir. Enerjiyi sadece bir rant sektörüne dönüştüren özelleştirme anlayışı ile başarıya ulaşabilmek mümkün değildir. Tüketicilerin haklarını korumak için çalışan dernekler elektrik ve su fiyatlarına karşı ortak tepki ortaya koydukları takdirde, soruna kalıcı çözüm bulunacağına inanıyorum.'' 
     






</TEXT>
</DOC>
