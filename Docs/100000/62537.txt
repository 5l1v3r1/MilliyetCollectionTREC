<DOC>
<DOCNO> 62537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/16/yazar/sazak.html </URL>
<DATE> 2002/01/16/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Ecevit’in yanında gizli bir yarış 
</HEADLINE>
<TEXT>

Ecevit’in gezisinde iki bakan öne çıkıyor. Kemal Derviş ve İsmail Cem. İkisinin arasında gizli bir yarış hissediliyor 
     WASHINGTON 

     Başbakan Ecevit, Beyaz Saray’da Başkan George W. Bush ile yapacağı görüşme öncesinde ABD yönetiminin güçlü adamı, Başkan Yardımcısı Dick Cheney ile bir araya geldi. 
     Cheney görüşmesinde Irak’ın geleceği masaya yatırıldı. 
     Körfez Savaşı’nda Savunma Bakanı Dick Cheney, baba Bush’u etkileyen "Şahinler"in başında geliyor. Irak’ın Kuveyt’i işgali üzerine Suudi Arabistan’a giderek Kral Fahd’ı ABD birliklerini bölgede konuşlanması konusunda ikna eden Cheney, harekatın "askeri planlaması" emrini de General Colin Powell’a veren kişiydi. 
     Cheney ve Savunma Bakan Yardımcısı Paul Wolfowitz bugün de etkili konumlarıyla Körfez Savaşı’nda yarım kalan "Irak dosyası"nı kapatmak ve "Saddam’dan rövanşı almak" düşüncesinde başı çekiyorlar. Başbakan Ecevit ABD’ye Irak politikasını netleştirerek geldi. 
     1990 - 91’deki savaşta Bağdat’a giderek bizzat gözlemlerde bulunduğu için Ecevit deneyimlerinden yola çıkarak Irak’taki askeri harekatın Afganistan’a göre zorluklarını Beyaz Saray yönetimine anlatmakta güçlük çekmeyecek. 
     Ecevit Irak’ın toprak bütünlüğüyle Saddam’ı ayırmakla hayli rahatlamış gözüyor. 
     ABD, Bağdat’a yönelik kapsamlı bir harekata kararlı olduğu için Başbakan da Dışişleri ve Genelkurmay’la yapılan değerlendirmeler sonucu Türkiye’nin stratejisini çizdi. Ankara’nın politikası, geçen ayki ziyareti sırasında ABD Dışişleri Bakanı Powell’a iletilmişti 
     "Irak parçalanırsa Türkiye, Musul ve Kerkük’ün olası Kürt özerk bölgesi sınırları içinde bulunmasını kesinlikle kabul etmeyecek." Bu görüş Ecevit tarafından Dick Cheney’e dün anlatıldı. 
     Körfez Savaşı’nda Özal’la Akbulut hükümeti ve Genelkurmay arasında aylarca tartışma konusu olan ve bir türlü "siyasi direktif"e dönüşmeyen Musul - Kerkük meselesi 11 yıl sonra Ecevit tarafından netleştirilmiş oluyor 
     Türkiye, Irak’ın kuzeyinde "Türkmen özerk bölgesi" istiyor. 
     Başbakan Ecevit uçakta Fikret Bila’ya "11 Eylül Gölgesinde Saddam" kitabında ayrıntılarıyla açıklanan "Türkmenlere özerklik" konusunda "yeşil ışık" anlamına gelen sözler söylerken Saddam’la Bağdat’ta yaptığı tartışmayı hatırlatmış. 
     Ecevit o zaman "Irak Kuveyt’ten çekilse bile ABD’nin Ortadoğu’dan çekilme niyeti olmadığı bellidir" diyerek geleceği görmüş ve olası Kürt devleti nedeniyle Irak’ın toprak bütünlüğünü ısrarla savunmaya başlamıştı. 
     Washington ziyaretinin siyasi yönünü hiç kuşku yok ki, "Irak’ın geleceği ve Türkiye’yi rahatsız etmeyecek çözüm yolu" oluşturuyor. Askeri seçenek dahil Ankara planını yapmış, ABD’nin atacağı adımları bekliyor. 
     10 yıl sonra değişen nedir 
     Özal Körfez Savaşı’nda "Kürt kartı"yla oyuna girmişti Ecevit, "Türkmen kartı"yla masaya oturuyor. 
     
Ecevit’in görüşü      Başbakan Ecevit’in ABD gezisinde iki bakan öne çıkıyor. Kemal Derviş ve İsmail Cem. 
     Derviş Türkiye’ye geldikten sonra ilk kez böylesine önemli siyasi gezide Başbakan’a eşlik ediyor. IMF yardımı, Dünya Bankası’yla görüşmeler ve Meclis’ten geçen banka kurtarma yasası Derviş’i son haftalarda Ecevit’e iyice yaklaştırdı. Ekonomiden sorumlu bakan olarak Derviş, Beyaz Saray’daki Bush görüşmesine de girecek. 
     Derviş 11 Eylül ertesindeki Washington ziyaretinde ABD Başkan Yardımcısı Cheney’i ziyaret ederek ilişkilerini Beyaz Saray düzeyine çıkarmıştı. 
     Heyeti Washington’a getiren uçak gözlemlerinde ve ABD yönetimiyle temas trafiğinde Dışişleri Bakanı İsmail Cem ile Kemal Derviş arasında gizli bir yarış hissediliyor. İki bakanın da kafasında "Ecevit sonrası DSP, hatta CHP’yi de kapsayacak solda yeni yapılanma" olduğu için "kim Ecevit’e daha fazla yakın olacak, güven verecek" noktasında "sessiz diplomasi" yapıyorlar. Yarın Beyaz Saray notlarını aktaracağım. 
     
     







Cezaevi ve örgüt 


İsteyenin yüzü... 


ABD Saddam gitmeli 


Ankara, Saddam sonrasına hazırlıyor kendini... 


Galeta kırıntısı 


İstanbul felaketin eşiğinde 


Döviz kuru Yanlış hesap Bağdat'tan döner 


Acımak, aşk ve 100 yaşında Nazım 


Öbür zirve 


Yakında ilaç alacak eczane kalmayacak 


Susurluk'ta şimdi ne olacak 


Körfez yalanları... 


Ecevit’in yanında gizli bir yarış 


Dubai Bir emirlik yeniden inşa ediliyor 


Küçük bir şirket işi Kanlı İpek Yolu 


Küçükler de haklı 


</TEXT>
</DOC>
