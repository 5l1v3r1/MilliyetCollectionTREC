<DOC>
<DOCNO> 57530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/16/son/sontur12.html </URL>
<DATE> 2001/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
RTÜK tarafından Yayını durduralan Özgür Radyo AIHM'de 
</HEADLINE>
<TEXT>

     Türkiye'de ilk kez bir yayın cezası, Avrupa İnsan Hakları Mahkemesi'ne AİHM götürüldü. 
     Radyo ve Televizyon Üst Kurulu'nun RTÜK , ''bölücü yayın'' yaptığı gerekçesiyle 365 gün yayın durdurma cezası verdiği Özgür Radyo, Avrupa İnsan Hakları Mahkemesi'ne başvurdu. 
     Radyo, başvurusunda, üst kurulun verdiği cezayla, İnsan Hakları Avrupa Sözleşmesi'yle teminat altına alınan, ''düşünce özgürlüğü ile basının haber ve düşünceleri elde etme ve bunları iletme, ulaştırma özgürlüğü''nün ihlal edildiğini öne sürdü. 
     RTÜK Başkanı Nuri Kayış ise Özgür Radyo'nun bu başvurusunu saygı ile karşıladığını belirterek, ''Kendilerine karşı RTÜK ve Türk yargı organları tarafından bir haksızlık yapılmışsa, elbette bunun telafi edilmesi gerekir'' dedi. 
     Özgür Radyo'nun başvuru dilekçesinde, 19 Şubat 1999 tarihinde terör örgütü elebaşı Abdullah Öcalan'ın yakalanmasından sonraki gösterileri konu alan haber programında, yasadaki, ''Toplumu şiddet, terör ve etnik ayrımcılığa sevk eden ve toplumda nefret duyguları oluşturacak yayınlara imkan verilmemesine'' ilişkin g bendinin ihlal edildiği gerekçesiyle, RTÜK tarafından Özgür Radyo'ya 365 gün yayın durdurma cezası verildiği kaydedildi. 
     Bu karara karşılık Ankara 8. İdare Mahkemesi, Ankara Bölge İdare Mahkemesi'ne yapılan itirazların reddedildiği belirtilen başvuru dilekçesinde, Danıştay'ın da yürütmenin durdurulması kararını oy çokluğu ile reddettiği kaydedildi. 
     Dilekçede, ''Gelinen aşamada iç hukuk yollarının tüketilmesi, başvurucunun haklarını koruyucu, sonuç alıcı ve etkili bir yol olmaktan çıkmıştır. Çünkü, gerek İdare Mahkemesi gerekse Danıştay, öncelikle yürütmenin durdurulması kararı vermediğinden başvurucunun yargı yoluna başvurması haklarını koruyamamıştır'' denildi. 
     Başvuruda, şu iddialara yer verildi 
     ''Abdullah Öcalan'ın yakalanıp Türkiye'ye getirilmesinden sonra dünyada ve Türkiye'de çeşitli gösteriler yapılmıştır. Bu olay önemli bir haberdir. Dolayısıyla Özgür Radyo'nun da bu konudaki gelişmeleri haber yapması ve dinleyicilere aktarması, en doğal hakkı ve görevidir. 
     Ancak RTÜK, çeşitli kararlarında olduğu gibi burada da taraflı davranmış, çeşitli televizyon ve radyo kanallarında da benzer haberler yapılmasına hatta Özgür Radyo'da yayınlanan bazı haberlerin değişik gazete ve televizyon haberlerinden alınarak aktarılmasına rağmen, haber metinleri içerisinden birkaç cümle alınarak radyonun yayınları durdurulmuştur. 
     Bu kararla, Avrupa İnsan Hakları Sözleşmesi'nin 10. maddesi açıkça ihlal edilmiştir.'' Başvuruda ayrıca, belirli olaylara ilişkin haberlerin herhangi bir yorum katılmadan dinleyicilere aktarıldığı, bunun bir haber kuruluşunun hem hakkı hem de görevi olduğu savunularak, ''Bu hak ve görevin 365 gün gibi bir yayın durdurma ile cezalandırılması, sözleşmenin 10. maddesine açıkça aykırıdır'' denildi. 
     Başvuruda, bu cezalandırmanın, sözleşmenin 14. maddesine de aykırı olduğu iddia edildi. 
     RTÜK Başkanı Nuri Kayış, Özgür Radyo'nun AİHM'e başvurusunu A.A muhabirine değerlendirirken, başvuruyu saygı ile karşıladığını söyledi. 
     Haksızlığa uğradığını düşünen kişi ve kuruluşların, Türkiye'deki yargı yollarını kullanarak elde ettikleri sonuçları tatminkar bulmazlarsa, AİHM'e başvurabileceklerini kaydeden Kayış, bunun Türkiye'nin imzaladığı uluslararası anlaşmaların bir gereği olduğunu bildirdi. Kayış, şunları söyledi 
     ''Kendilerine karşı RTÜK ve Türk yargı organları tarafından bir haksızlık yapılmışsa, elbette bunun telafi edilmesi gerekir. 
     Ancak benim konuştuğum hukukçu arkadaşlarım, Özgür Radyo'nun davasının henüz Danıştay'da devam ettiğini, dolayısıyla AİHM nezdinde açılan davanın usul açısından tartışmalı olduğunu söylediler. Konuyu incelemeye devam ediyoruz.'' Avrupa İnsan Hakları Sözleşmesi'nin 10. maddesinde, ''Herkesin, görüşlerini açıklama ve anlatım özgürlüğüne sahip olduğu, bu hakkın kanaat özgürlüğünü, kamu otoritelerinin müdahalesi ve ülke sınırları söz konusu olmaksızın haber veya fikir alma ve verme özgürlüğünü de içerdiği'' belirtiliyor. 
     14. maddede ise ''Bu sözleşmede tanınan hak ve özgürlüklerden 
     yararlanmada, cinsiyet, ırk, renk, dil, din, siyasal ya da başka görüşler, ulusal veya sosyal köken, ulusal bir azınlığa mensup olma, servet, doğuş veya herhangi başka bir durum bakımından hiçbir ayrım gözetilmeksizin sağlanır'' deniliyor. 
     






</TEXT>
</DOC>
