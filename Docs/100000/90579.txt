<DOC>
<DOCNO> 90579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/18/son/sonspo26.html </URL>
<DATE> 2002/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman basını "Japon mucizesi yok" 
</HEADLINE>
<TEXT>

     Türkiye'nin 17. Dünya Kupası'nda çeyrek finale yükselmesi, Alman basınında geniş biçimde yer aldı. 
     Focus Dergisi'nin internet sayfasında ''Japon mucizesi yok'' başlığıyla verilen haberde, Japonların da Türkiye gibi ilk kez bir Dünya Kupası'nın 2. turunda mücadele ettikleri, ancak Ümit Davala'nın 12. dakikada attığı gole engel olamadıkları belirtildi. 
     Her iki takımın da maçın başından itibaren hızlı oynadıkları, ancak sürekli yağan yağmurun ve kaygan zeminin özellikle Japonların kısa paslı oyunlarını olumsuz etkilediği ifade edildi. 
     Der Spiegel Dergisi'nin internet sayfasında da, Türkiye'nin çeyrek finale ulaşarak, kupada tarihindeki en büyük başarısını elde ettiği kaydedildi. 
     Türklerin maçta Japonlardan çok ''sinirlerine hakim oldukları'', Japonlarda ise maç boyunca yaratıcılığın eksik olduğu belirtildi. 
     Teknik direktör Şenol Güneş'in sözlerine de yer verilen haberde, Güneş'in, yalnızca çeyrek finale yükselmelerinden değil, Türk futbolunun saygınlık kazanmasından da memnuniyet duyduğu ifade edildi. 
     Güneş, ''Avrupa'da belirli bir imajımız vardı. Şimdi de tüm dünyada iyi bir imaj yarattık. Çok güçlü bir Japon takımına karşı oyunu iyi kontrol ettik'' dedi. 
     Bild Gazetesi'nin internet sayfasında da maçtan sonra Türkiye ve Almanya'da binlerce Türk vatandaşının sokaklara döküldüğü ve yarı finale ulaşma düşleri kurdukları kaydedildi, ancak Senegal'in daha güçlü bir takım olduğu belirtildi. 
     Türkiye'nin 1-0 öne geçmesinden sonra Japonların plansız oynadıklarına işaret edilen haberde, Japonya'nın Fransız teknik direktörü Troussier'nin Türkiye'ye karşı yeni bir taktik uyguladığı, bunun da başarısız kaldığı ifade edildi. 
     





</TEXT>
</DOC>
