<DOC>
<DOCNO> 87850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/04/son/sondun12.html </URL>
<DATE> 2002/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyada bebeklerin yüzde 41'inin doğum belgesi yok 
</HEADLINE>
<TEXT>

     Dünya genelinde yeni doğan bebeklerin yüzde 41'inin doğum belgesine sahip olmadıkları belirlendi. 
     BM Çocuk Fonu UNICEF tarafından yapılan araştırmaya göre, 2000 yılında doğan 50 milyon bebek için doğum belgesi çıkarılmadı. UNICEF, 19 ülkede, 5 yaşın altındaki çocukların yüzde 60'ının nüfus 
     kayıtlarının bulunmadığını da saptadı. 
     UNICEF'in konuyla ilgili raporunda, Türkiye'de 5 yaşın altında, nüfus kayıtları bulunmayan çocukların oranının yüzde 26 olduğu öne sürüldü. 
     Doğum belgesi ve kimlik kartı olmayan çocukların kolaylıkla çocuk ticareti yapan şebekelerin avı haline geldiklerine dikkta çeken UNICEF, bu çocukların ayrıca yasadışı evlat edindirme örgütlerinin ağına düştüklerini ya da en azından kötü muamele ve istismara açık olduklarını kaydetti. 
     ''Doğum belgesinin, bir insanın sahip olabileceği en değerli belgelerden biri olduğuna'' dikkat çeken UNICEF Genel Direktörü Carol Bellamy, bu belgeye sahip olmayan çocukların ileri yaşlarda kimlik kartı ya da pasaport almakta güçlük çektiklerini, iş için başvuramadıklarını, banka hesabı açtıramadıklarını, evlenemediklerini ve oy kullanamadıklarını kaydetti. 
     UNICEF tarafından hazırlanan raporda, hükümetlere, bebeklerin doğumda kaydedilmelerini sağlayacak önlemleri almaları çağrısında bulunuldu ve bu belgeye sahip olmayan çocukların eğitim ve sağlık gibi temel hizmetlerden yararlanamadıkları anımsatıldı. 
     Çocuklara doğum belgesi verilmesi, Çocuk Hakları Sözleşmesi'nin 7. 
     maddesinde öngörülüyor. 
     





</TEXT>
</DOC>
