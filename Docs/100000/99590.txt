<DOC>
<DOCNO> 99590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/02/son/sondun10.html </URL>
<DATE> 2002/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide ile Taliban'ın arası kötüymüş. 
</HEADLINE>
<TEXT>

     El Kaide militanlarının, evsahipleri Taliban'la ilişkilerinin gergin olduğu bildirildi. 
     Asian Wall Street Journal gazetesinin haberine göre, El Kaide militanları, internet aracılığıyla gönderilen mesajlar ve diğer yazışmalarında Afganistan'ın yiyeceklerinden, güvensizliğinden ve teknolojik geri kalmışlığından şikayet etti. 
     Gazetenin, Afganistan'ın başkenti Kabil'de geçen sonbaharda ele geçirilen bilgisayardan edinilen bilgilere dayanarak verdiği haberde, Suudi terörist Usame Bin Ladin'in örgütünün üyelerinin, yazışmalarında, Afganistan'ın çalışmak için iyi bir yer olmadığını ve güvenilmeyecek insanlarla dolu olduğunu ifade ettikleri belirtildi. 
     Mısırlı bir militanın, ''Bu ülke mezardan beter'' diye yazdığı, bir başka militanın ise ülkenin yollarından, çoğu dinlenen kötü telefon hatlarından söz ederek, Afganistan'ın El Kaide üssü olup olmayacağı konusundaki görüşlerini dile getirdiği kaydedildi. 
     GÖRÜŞ AYRILIKLARI Haberde, yazışmaların, El Kaide ile Taliban liderleri arasındaki görüş ayrılıklarını da su yüzüne çıkardığı belirtildi. 
     Habere göre, iki militan, Temmuz 1998'de yazdığı bir mektupta, Bin Ladin'i ''gösteri merakı yüzünden Taliban'la ilişkilere zarar vermekle'' suçladı. 
     Militanların, mektupta, ''Bin Ladin'in dikbaşlılığı, bencilliği, iç çatışmaların peşine düşmesi, Taliban lideri Molla Muhammed Ömer'i soğuttuğu gibi, Taliban içinde, ülkeyi terör ağından temizlemek için ABD ile işbirliği yapma eğilimini artırdı'' dediği kaydedildi. 
     Mektupta, Bin Ladin'in davranışlarının Molla Ömer'le ilişkileri, Taliban'ın Arap kamplarından birini kapatmasına ve kalanlarını kapatmayı düşünmesine neden olacak kadar yıprattığı da ifade edildi. 
     Haberde, ''Molla Ömer'in, ABD'nin, 1998'de Afrika'daki Amerikan elçiliklerinin bombalanmasına Afganistan ve Sudan'a füze saldırısı düzenleyerek karşılık verdiği zamana kadar, Bin Ladin'i ülkeden çıkarmayı bile düşündüğü'', ancak saldırının Afganistan'da Bin Ladin'e desteği canlandırdığı belirtildi. 
     





</TEXT>
</DOC>
