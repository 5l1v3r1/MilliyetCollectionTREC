<DOC>
<DOCNO> 54021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/25/yazar/bila.html </URL>
<DATE> 2001/11/25/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Polis ve çocuk 
</HEADLINE>
<TEXT>

     Geçenlerde izlediğim bir filmde, Amerikalı yargıç, onları sık sık terk eden ve yeterince sevgi veremeyen bir anneye, iki çocuğunun velayetinin teyzelerine verildiğine ilişkin kararını okurken, şöyle diyordu 
     "Size gelince Bayan Ruth, unutmayın ki, dünyadaki her problemin altında bir sevgisiz çocuk vardır. Size büyümenizi tavsiye ederim." 
     Kulaklara küpe olacak nitelikte bir saptama ve tavsiye... 
     Çocuk Hakları Günü nedeniyle yazdığımız "Jandarma ve çocuk" başlıklı yazıda, Jandarma Genel Komutanlığı Bahçeşehir Çocuk Suçlarını Önleme Merkezi'nden söz etmiş, kimsesiz ve bakıma muhtaç çocuklara ilişkin bilgiler sunmuştuk. Jandarma'nın bu merkezinin örnek alınmasını ve yaygınlaştırılmasını dilemiştik. 
     Bu dileğe en önemli destek bilim adamlarımızdan ve polisimizden geldi. Örneğin ODTÜ Psikoloji Bölümü'nden Araştırma Görevlisi Metin Özdemir, jandarmanın bu girişimini kutladıktan sonra, bu tür faaliyetlerin sivil toplum kuruluşlarınca üstlenilmesini ve yaygınlaştırılmasını diliyordu. Bir psikolog olarak, kimsesiz çocuklara, sokakta yaşayan çocuklara, bakıma muhtaç çocuklara sivil toplum örgütlerinin kucak açmasının toplumsal bir görev olduğunu vurguluyordu. 
     Emniyet Genel Müdürlüğü Asayiş Daire Başkanlığı da jandarma gibi polisin çocukların suça maruz kalmaları ve suç işlemelerini önlemek ve onları topluma kazandırmak için emniyet teşkilatının başlattığı ve yürüttüğü girişimler hakkında bilgiler verdi. 
     Emniyet, çocukları korumak ve kazanmak amacıyla oluşturduğu "çocuk polisi" uygulamasını hızla yaygınlaştırıyor. Bu amaçla bugüne kadar özel olarak eğtitilmiş polis sayısı 600. Emniyet Genel Müdürlüğü, çocuk şube müdürlükleri oluşturarak, Ankara, İstanbul, İzmir, Gaziantep, Kars, Ağrı, Artvin, Ardahan, Iğdır, Rize, Muş, Bitlis, Bingöl, Batman, Uşak ve Bartın illerinde uzman personelle çocuklara hizmet vermeye başlamış durumda. 
     Suça maruz kalmış ve suç işleyen çocuklara karşı artık "karakol" yaklaşımı terkedilmiş. Yerine, sosyal hizmet uzmanı, pedagog, psikolog ve çocuk gelişimcisi gibi uzman personelle yürütülen çocukları suça ve suçluya karşı koruma, rehabilite ederek topluma kazandırma anlayışı hakim kılınmış. 
     Polis, bu uygulamasını "çocuğun polisi değil, polisin çocuğu anlayacağı bir yaklaşım" olarak tanımlıyor. 
     "Çocuk polisi"nin tanımı ise şöyle 
     "Çocuk polisi, polisin çocuklara yönelik olarak yürüteceği hizmetler konusunda 0 - 18 yaş arası gelişim özellikleri, davranış biçimleri, mülakat teknikleri, iletişim becerisi gibi konularda hizmetiçi eğitim almış sivil istihkak alan Emniyet Hizmetleri Sınıfı personelini ve hizmet branşını ifade eder." 
     Polis, çocuk için korkulacak, uzak durulacak, kaçılacak biri değil, tam aksine güvenilecek, sığınılacak, yardım istenilecek biri olmalı. Çocukların kafalarında bu imaj oluşmalı... 
     Emniyet Genel Müdürlüğü'nün verdiği bilgiler ve "çocuk polisi" uygulaması bu amaç doğrultusunda önemli adamlar atıldığını gösteriyor. 
     Çocuk korkuyla değil, sevgiyle gelişir. 
     Ailesinden yeterince sevgi almamış, alamamış çocuklara bu sevgiyi vermek toplumun borcu, hepimizin görevidir. 
     Çocuğu en iyi sevgi korur... 
     
     







Daniel şiiri 


Polis ve çocuk 


Portakal çiçekleri eskiden başka mı kokardı .. 


Yürekteki raptiyeler 


Liseliler için... 


Tavuk mu yoksa çocuk mu daha önemli 


Sevgi anlaşmak değildir, nedensiz de sevilir 


Avrupa, Avrupa -sıkıysa- çıkar sesini... 


İtalyan usulü çözüm 


Ölüm en güzel nasihattır 


Kadınlar iyi savaş fotoğrafı verir 


Kanunda var ama uygulanmıyor 


Kalaşnikof'lu "Devr - i Saadet" 


Krizden çıktık mı Tedavi bitti mi 


İşler iyi’ diyene dayak atıyorlar 


Adil Öğretmen'den IMF'ye mektup 


</TEXT>
</DOC>
