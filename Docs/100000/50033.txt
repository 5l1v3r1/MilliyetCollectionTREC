<DOC>
<DOCNO> 50033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/01/son/sonspo06.html </URL>
<DATE> 2001/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yenilendi ama şimdi bomboş..İşte Abdi İpekçi Salonu'nun kaderi.. 
</HEADLINE>
<TEXT>

     Türkiye'nin en büyük spor salonu olma özelliğini taşıyan İstanbul Abdi İpekçi Spor Salonu, Birinci Lig'de yer alan takımların maç yapmaması yüzünden boş kaldı. 
     Türkiye'de düzenlenen 32. Avrupa Erkekler Basketbol Şampiyonası'nda tarihi maçlara sahne olan Abdi İpekçi Spor Salonu, kulüp takımlarının kentteki değişik salonları tercih etmesi yüzünden basketbola hizmet edemez duruma geldi. 
     Geçen sezon en son Galatasaray'ın ligde Troy Pilsner ile yaptığı maçta basketbolseverleri konuk eden Abdi İpekçi Spor Salonu, sarı-kırmızılı takımın da Ahmet Cömert Spor Salonu'nu tercih etmesiyle boş kaldı. 
     İstanbul'un erkeklerde 7, bayanlarda 5 takımla temsil edildiği Birinci Lig'de toplam 12 takım, Abdi İpekçi Spor Salonu'nun dışındaki salonlarda maçlarını yapıyor. 
     Birinci Lig'de yer alan takımlar, Ahmet Cömert, Ayhan Şahenk, Süleyman Seba, Haldun Alagaş ve Bayrampaşa Spor Salonları'nda maçlarını oynuyor. 
     
     Avrupa Şampiyonası için yenilenmişti... 

     Abdi İpekçi Spor Salonu, 32. Avrupa Erkekler Basketbol Şampiyonası için baştan sona yenilenmişti. 
     Türkiye'nin organizasyonda ikinciliği elde ederek tarihin en büyük başarısını kazandığı şampiyonada, milli takım Abdi İpekçi Spor Salonu'nda önemli maçlar yapmıştı. 
     Salonda soyunma odalarının yeri değiştirilip sporcuların rahat edebileceği biçime getirilirken, büyük organizasyonlarda tam kapasiteyle çalışması için altyapı sistemi yeniden kuruldu. 
     Çevre düzenlemesinin de yapılmasıyla modern bir görüntü kazanan salon, 10 bin 5 koltuk kapasitesine sahip. 
     Bu arada kulüplerin doldurabilecekleri küçük salonları tercih etmesi, Abdi İpekçi Spor Salonu'nun boş kalmasının en büyük nedeni olarak gösteriliyor. 
     Kırık koltukları değişen salonun tavanına da yeni bir skorboard monte edilmişti. 
     Öte yandan Basketbol Federasyonu ise Abdi İpekçi Spor Salonu'nu yeniden basketbolun merkezi yapmak için çalışmalarını sürdürüyor. 
     Federasyon, Birinci Lig'de mücadele eden takımları yeniden salona çekmek için çeşitli çalışmalara başladı. 
     






</TEXT>
</DOC>
