<DOC>
<DOCNO> 60187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/02/son/soneko10.html </URL>
<DATE> 2002/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Euro alerji mi yapıyor 
</HEADLINE>
<TEXT>

     Bazı bilim adamlarının, euro'nun ''alerji ve kaşıntı kaynağı olacağı'' endişesi yansıtmaları üzerine, ortak para biriminin piyasaya sürülmesinden itibaren, hassas kişilere alerji testleri yapılacağı bildirildi. 
     İngiliz ve İsveçli uzmanlar, piyasaya sürülecek 1 ve 2 euro'luk madeni paraların bileşiminde, normalden 30 ila 40 defa daha fazla nikel bulunduğuna dikkat çekmişlerdi. 
     Cilt uzmanı İngiliz bilimadamı Stephen Carter ve İsveç Karolinska Enstitüsü cildiye profesörü Carola Lide, bu paralardaki nikel fazlalığı yüzünden, özellikle hassas ciltli insanların ve çocukların alerjik tepkiler göstereceklerini bildirdiler. 
     Söz konusu paraları 5 dakika elinde tutan kişilerin kaşıntı, egzema ve cilt tahribatına uğrayacaklarını belirten uzmanlar, özellikle ticaretle uğraşanlar ve büyük mağazaların kasalarında çalışanların bu durumdan etkileneceklerini, uyarılmaları gerektiğini duyurdular. 
     Uzmanlar, kadınların yüzde 15'inin, erkeklerin yüzde 5'inin nikele karşı alerjik olduğunu belirttiler. 
     AB yetkilileri, bu konuda kamuoyuna güven verecek açıklamalar yapılacağını, gerekli gözlem ve araştırmaların sürdüğünü ifade ettiler. 
     Öte yandan bankalar, tüketicileri uyaran çeşitli açıklamalar yapıyorlar. Bu çerçevede, kağıt euro'ların 30 derece ısıdaki sıcak suya dayanıklı olduğu, 60 dereceye kadar, ''duruma göre'' dayanabileceği, bu ısıdan sonra işe yaramaz hale gelebileceği belirtilerek, ''yanlışlıkla çamaşır makinelerine girecek'' euro'ların akıbeti hakkında fikir verdiler. 
     






</TEXT>
</DOC>
