<DOC>
<DOCNO> 61964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/12/son/sontur10.html </URL>
<DATE> 2002/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Erzurum'daki köy öğretmenleri karda 20 km yürümek zorunda... 
</HEADLINE>
<TEXT>

     Yoğun kar yağışı ve tipi nedeniyle uzun süredir yolları kapalı olan Dişlikaya Köyü'nde görev yapan öğretmenler, kardan geçit vermeyen 20 kilometrelik köy yolunu, tüm tehlikeleri göze alarak yürüyorlar. 
     Erzurum'un Köprüköy İlçesi'ne bağlı Dişlikaya Köyü İlköğretim Okulu'nda sınıf öğretmenleri Serdar Canpolat ile Faruk Ersan'ın, görev yaptıkları köyün yolu, yoğun kar yağışı ve tipi nedeniyle uzun süredir ulaşıma kapalı bulunuyor. 
     İhtiyaçlarını gidermek için tüm tehlikeleri göze alıp şehir merkezine gelen ve tekrar köye dönen öğretmenler, Hınıs- Erzurum karayolundan 20 kilometre uzaktaki köye, yürüyerek ulaşabiliyorlar. 
     Yollarda, kurt ve yaban domuzlarının saldırılarına karşı yanlarında av tüfeği bulunduran öğretmenler, zor ve tehlikeli yolculuklarında, en çok şiddetli tipinin çıkmasından korktuklarını söylüyorlar. Öğretmenler, şiddetli tipi halinde, yollarını kaybetme ve donma tehlikesi olasılığının yüksek olduğunu ifade ediyorlar. 
     Köyde 57 öğrenci bulunduğunu anlatan öğretmenler, öğrencilerinin derslerinden geri kalmaması için zorunlu olmadıkça köyden dışarı çıkmadıklarını da kaydediyorlar. 
     






</TEXT>
</DOC>
