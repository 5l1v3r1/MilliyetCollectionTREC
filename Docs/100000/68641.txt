<DOC>
<DOCNO> 68641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/20/son/sondun16.html </URL>
<DATE> 2002/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Mısır'daki tren faciasında ölü sayısı 342'ye yükseldi 
</HEADLINE>
<TEXT>

     Mısır'ın başkenti Kahire'den Luksor'a giden yolcu treninde çıkan yangından ölenlerin sayısı 300'e çıktı. 
     Kurtarma ekipleri, trende çıkan yangında ölenlerin sayısının 300 olduğunu belirttiler. 
     Mısır'ın Mena haber ajansı, yangının yemek vagonundaki tüp gazın patlaması sonucu çıktığını duyururken, olay yerine giden Başbakan Atıf Ubeyd ise gazetecileri olaydan devlete ait demiryolunu sorumlu tutmamaları yolunda uyardı. 
     Başbakan Ubeyd, yangının neden çıktığını bilmediğini, ancak yolcuların taşıdıkları tüp gaz ve küçük ocakların yangının nedeni olabileceğini tahmin ettiğini kaydetti. 
     Ubeyd, demiryolu güvenlik önlemlerinde bir dikkatsizlik olduğuna dair şimdilik bir kanıt olmadığını da belirtti. 
     Polis, 150 yolcunun olması gereken trende 300'den fazla kişinin bulunduğunu bildirmişti. 
     Yangın, trenin 11 vagonundan birinde sabaha karşı çıkmıştı. Tren, yangın diğer vagonlara sıçramasına rağmen, Kahire'nin güneyindeki Reka El Garbiye köyünde durana kadar 7 kilometre alevler içinde gitmişti. 
     Kurtarma ekipleri, yanmış cesetleri ambulanslara taşırken, itfaiye ekipleri bazı yolcuların cesetlerinin güvenli gördükleri için girdikleri koltukların altında bulunduğunu bildirdi. 
     Polis, yangında yaralanan 65 kişinin de köye yakın Ayyat kasabasındaki hastanede tedavi edildiğini kaydetti. 
     Trendekilerin, Kurban Bayramı için Luksor'a giden Mısırlı yolcular olduğu bildirilmişti. 
     
</TEXT>
</DOC>
