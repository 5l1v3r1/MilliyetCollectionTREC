<DOC>
<DOCNO> 61787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/11/son/soneko25.html </URL>
<DATE> 2002/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç'a 200 milyon dolarlık sendikasyon kredisi 
</HEADLINE>
<TEXT>

     Koç Holding'in 13 uluslararası bankanın oluşturduğu sendikasyondan sağladığı 200 milyon dolar tutarındaki krediyle ilgili anlaşma, Londra'da imzalandı. 
     Başını ING Barings, Tokyo Mitsubishi, HSBC, Credit Agricole ve Citibank gibi büyük bankaların çektiği sendikasyonun, gelen yüksek talep sonucu 150 milyon dolar tutarında kredi arayışıyla piyasaya çıkan Koç Holding'e 1 yıl vadeli ve libor artı 1.5 faizli 200 milyon dolar faizli kredi vermeyi karara bağladığı belirtiliyor. 
     Piyasadan gelen yüksek talep üzerine beklenenden 50 milyon dolar daha yüksek bir kredi anlamasına imza koymayı başaran Koç Holding, 2001 yılında da benzeri bir sendikasyondan 250 milyon dolar tutarında 
     bir kredi sağlayarak bu alanda bir ilki gerçekleştirmişti. 
     Ticaret sermayesi ve işletme finansmanı olarak özel projelerde kullanılacağı belirtilen kredinin imza töreninde bir konuşma yapan Koç Holding Yönetim Kurulu Üyesi Mustafa Koç, 11 Eylül'de yaşanan trajik gelişmeler ve Türk ekonomisinin içinde bulunduğu krize rağmen Koç Holding'e gösterilen güvenin önemli olduğunu ve sendikasyonun beklenenden yüksek bağlanmasının da bir başarı sayılacağını bildirdi. 
     Sendikasyona katılan kuruluşların Koç Holding'e büyük bir güven ve birlikte çalışma isteğiyle yaklaştıklarını da belirten Mustafa Koç, bütün bu bankaların temsilcileriyle birlikte çalışmaktan büyük mutluluk duyduğunu kaydetti. 
     Koç ayrıca Türk ekonomisindeki toparlanma eğilimine de dikkat çekerek, uluslararası finans kuruluşlarının temsilcilerine Türk kuruluşlarıyla daha çok birlikte çalışma çağrısında bulundu. 
     Bu arada sendikasyon kredisi imza törenine katılan uluslararası bankacılar da Türk ekonomisini değerlendirirken, Türkiye'nin artık Arjantin ile birlikte değerlendirilmesi döneminin sona erdiğini belirttiler. 
     Bankacılık sektörü temsilcileri, Türkiye'nin artık kendi ekonomik uygulamalarıyla değerlendirileceğini ve bu nedenle de uluslararası finans dünyasının Türkiye'ye olan yaklaşımından Türk ekonomisinin sorumlu olacağını bildirdiler. Söz konusu bankacılar, ''artık Türkiye ve Arjantin örnekleri birlikte telaffuz edilmediğine göre, Türkiye kendisine olan yaklaşımı kendi göstereceği başarıyla belirleyecektir'' dediler. 
     






</TEXT>
</DOC>
