<DOC>
<DOCNO> 73999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/22/son/sondun20.html </URL>
<DATE> 2002/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz "Avrupa Parlamentosu etki altında" 
</HEADLINE>
<TEXT>

     Devlet Bakanı ve Başbakan Yardımcısı Mesut Yılmaz, Avrupa'da yaşanan son terör olaylarının, Türkiye'nin haklılığını gösterdiğini söyledi. 
     Avrupa Konvansiyonu toplantılarında Türkiye'yi temsil etmek üzere Brüksel'de bulunan Mesut Yılmaz, Belçika'dan ayrılmadan önce düzenlediği basın toplantısında, Avrupa'nın geleceğinin tartışıldığı Avrupa Konvansiyonu'nda, konuların özüne ilişkin öneriler, görüşler, katkılar ortaya çıkmaya başladığını, bundan sonraki toplantılarda, bu görüş ve önerilerin daha da derinleştirileceğini belirtti. 
     Yılmaz, TBMM'yi temsil eden DYP İçel Milletvekili Ayfer Yılmaz, DSP Adana Milletvekili Ali Tekin ve ANAP İstanbul Milletvekili Emre Kocaoğlu ile birlikte katıldığı toplantıda, Ankara hükümeti adına, Avrupa'nın geleceğine ilişkin bazı görüşleri açıkladığını ifade ederek şöyle konuştu 
     ''AB, eğer global planda rol üstlenmek istiyorsa ekonomik ve ticari birlikten, siyasi birliğe doğru gelişmek mecburiyetindedir. 
     Birliğin kendisini yenileme yeteneği, ulus devletin vazgeçilmez rolü ile ortak yapılar arasında kurulacak dengeye bağlıdır. Kurulacak ortak yapılar, birliğin 30 veya daha fazla sayıda üyeden oluşacağını esas almalıdır.'' 
     
     Avrupa Parlamentosu etki altında 
     AB'nin bugün demokratik bir zafiyet içinde bulunduğunu da belirttiğini söyleyen Yılmaz şöyle devam etti 
     ''Özellikle Avrupa Parlamentosu, bir takım dar çıkar gruplarının etkisi altında karar almaktadır. Avrupa Parlamentosu'nun, mutlaka Avrupa halklarının tümünü temsil edecek biçimde yapılanması gerekir. 
     Uluslararası beklentiler, AB'nin evrensel bir güç olmasını zorunlu kılmaktadır. Bu nedenle AB, uluslararası terörizm, örgütlü suçlar ve bölgesel çatışmalar gibi yeni tehditlere karşı mutlaka yeni yaklaşımlar geliştirmek zorundadır.'' Konvansiyon toplantısından bir gün önce, İtalya'da Çalışma Bakanı'nın danışmanı olan bir profesörün katledildiğini, dün de İspanya'nın Bask bölgesinde bir mahalli yöneticinin terör kurbanı olduğunu hatırlatan Yılmaz, ''Bir iki gün içinde yaşanan terör olayları, bizim yaklaşımımızın ne kadar yerinde olduğunu bütün Konvansiyon üyelerine anlatma imkanı getirdi'' dedi. 
     ''AB'nin belirli bir kültürel mirasla sınırlandırılamayacağı gerçeğini de vurguladığını'' ifade eden Mesut Yılmaz, ''Birlik, Avrupa'nın laik ve çok kültürlü kimliğini yansıtmak zorundadır. 
     Türkiye, tam üye olarak, AB'nin bu özelliklerine artı değerler katabilecek olan bir ülkedir'' diye konuştu. 
     -TÜRKİYE'NİN ATACAĞI ADIMLAR ÖNEMLİ- Konvansiyon'da, AB'nin önümüzdeki 25-30 yıldaki çatısının oluşturulduğunu belirten Yılmaz, Türkiye'nin bu toplantıda yansıttığı görüşlerin dikkate alınmasının, tam üyelik sürecinde herhangi bir duraksama göstermeden atılması gereken adımların atılmasına ve Ulusal Program'ın tüm unsurlarıyla hayata geçirilmesine bağlı olduğunu söyledi ve ''Bu, AB ile bütünleşme sürecimizin de tamamlanması anlamına gelecektir'' dedi. 
     Ankara hükümetinin temel önceliğinin, AB ile tam üyelik müzakerelerinin en kısa zamanda başlatılması olduğunu belirten Yılmaz şunları söyledi 
     ''Müzakerelerin başlamasında tayin edici unsur, kısa vadeli kriterlerin bir an önce tamamlanmasıdır. TBMM'de dün görüşülen uyum yasaları, gelecek hafta sonuçlandırılacaktır. Böylece, siyasi kriterlerin karşılanması alanında çok önemli bir aşama daha geride bırakılmış olacaktır.'' Mesut Yılmaz, daha sonra, Türkiye'ye dönmek üzere Belçika'dan ayrıldı. 
     






</TEXT>
</DOC>
