<DOC>
<DOCNO> 77671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/11/guncel/gun05.html </URL>
<DATE> 2002/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Asırlık kitaplar bodruma 
</HEADLINE>
<TEXT>

İ.Ü. Edebiyat Fakültesi’nin kitaplığı, bodrum katına taşınacak. Hocalar, "Bodrum su içinde ve fare kaynıyor " diye karara isyan ediyor... 
     M. AKİF ERDEM İstanbul 

     İstanbul Üniversitesi Edebiyat Fakültesi’nin zengin bir koleksiyona sahip olan kitaplığı, bilgisayar sistemine geçileceği gerekçesiyle kapatılacak. Aralarında asırlık kitapların da bulunduğu çok sayıda yayın, kolilerle fakültenin bodrum katına yerleştirilecek. Fakültenin 16 bölüm kitaplığı ve genel kütüphanesi rektör emriyle boşaltılıyor. 
     Toplam 220 bin kitap olduğunu söyleyen öğretim üyeleri, kitapların sık sık su baskını yaşanan ve farelerin bulunduğu bodrum katında çürüyeceğini savunuyor. Bir öğretim üyesi, Rektör Yardımcısı Taylan Akkayan’ın bölümlere kitapların yarına kadar toplanması için emir verdiğini söyleyerek, şöyle konuştu 
     
     400 yıllık olanlar var 
     "Dekan Prof. Dr. Taner Tarhan ve birkaç anabilim dalı başkanı bu karar nedeniyle istifa etti. Bilgisayara girilmesine itirazımız yok. Ancak bu kitaplar bulundukları yerde muhafaza edilmeli. Birçok kitap tarihi eser niteliğinde. Aralarında 400 yıllık olanlar var. Bu kitapları Edebiyat Fakültesi’nin hazinesi. Bu hazineler hiçbir zaman hiçbir nedenle çamura gömülmemeli." 
     
Kitapları niye çürütelim      İÜ Rektörü Prof. Dr. Kemal Alemdaroğlu, yaşanan tartışmayla ilgili olarak şunları söyledi "Edebiyat Fakültesi’nde, kütüphane olan birtakım mekanlar tozlu kitapla dolu. Envanteri çıkarıyoruz. Böylece nelere sahip olduğumuzu nelerin eksik olduğunu bileceğiz" Alemdaroğlu sözlerini şöyle sürdürdü "Bu kitaplık son 20 yıl içinde dergi kitap alınamadığı için güncelliğini yitirdi. Amacımız, üniversitenin merkez kütüphanesiyle eş güdüm sağlamak. Kitapları bodrumlara neden atalım ki..." 
     



 GÜNCEL 




















</TEXT>
</DOC>
