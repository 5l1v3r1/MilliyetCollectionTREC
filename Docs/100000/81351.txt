<DOC>
<DOCNO> 81351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/01/guncel/gun03.html </URL>
<DATE> 2002/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim, Eken turnuvasına katılmıyor 
</HEADLINE>
<TEXT>

Basındaki haberleri yalanlayan Fatih Terim, Nereden uydurdular bilmiyorum’ dedi 
     ÖMER ERBİL İstanbul 

     Ünlü teknik direktör Fatih Terim, Ankara Ayaş Cezaevi’nde yatan Emekli Yarbay Korkut Eken adına düzenlenen futbol turnuvası finallerine katılmayacağını söyledi. 
     Terim, Korkut Eken’i ziyaret konusunda da "Ziyaret edecek olsam bunu da davul zurna ile açıklarım. Ama hiç niyetim yok" dedi. Terim, turnuvaya katılacağına dair medyada çıkan haberlerin gerçekdışı ve maksatlı olduğunu belirterek şunları söyledi "Bir süre Adana’dayım. Buradan Ankara’ya geçmeyi düşünmüyorum. Bana da kimse şu ana kadar futbol turnuvası ile ilgili bir şey sormadı. Nereden uyduruyorlar anlamış değilim. Turnuvaya gidecek olsam bunu söylerim. Bu konudaki haberler çok güzel birer yalan. Benim ağzımdan birebir yazılmış değil. Bir de neden merak konusu oluyor benim katılıp katılmamam, anlamış değilim." 
     
     Turnuvayı Ağar başlattı 
     Susurluk davasından 6 yıl hüküm giyen Korkut Eken’i kaldığı Ayaş Cezaevi’nde daha önce futbol dünyasından ünlü isimler ziyaret etmişti. Cezaevinin yanındaki halı sahada da 23 Nisan’da Mehmet Ağar’ın başlama vuruşunu yaptığı 18 takımın katıldığı Korkut Eken futbol turnuvası’ düzenlenmişti. Turnuvanın 19 Mayıs’ta yapılacak final karşılaşmasına Fatih Terim’in de katılacağı yönünde haberler kamuoyunda yer almıştı. 
     



 GÜNCEL 
















</TEXT>
</DOC>
