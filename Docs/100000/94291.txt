<DOC>
<DOCNO> 94291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/07/son/sontur09.html </URL>
<DATE> 2002/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli "AB, Türkiye'nin hassasiyetlerini dikkate almıyor" 
</HEADLINE>
<TEXT>

     MHP Genel Başkanı, Devlet Bakanı ve Başbakan Yardımcısı Devlet Bahçeli, AB ile ilişkilerde, MHP'nin seslendirdiği görüşlere karşı ''son derece yakışıksız ve sığ sözlerle cevap verme girişimlerinin'' artık kamuoyunda kabul görmediğini söyledi. 
     Bahçeli, partisinin Bursa İl Başkanlığı'nca düzenlenen ''11. Kocayayla Türkmen Kurultayı''nda yaptığı konuşmada, MHP'nin sorunlara yaklaşırken dünü kurtarmayı değil, her soruna köklü çözümler bulmayı hedeflediğini ifade ederek, bazı çevrelerin bundan rahatsızlık duymasına karşılık, partisinin hedeflerinden taviz vermediğini kaydetti. 
     Türkiye'nin sorunlarına, ''sihirli reçeteler'' ya da ''muhtemel üyelikler''le çözüm bulmanın MHP anlayışıya bağdaşmadığını dile getiren Bahçeli, ''AB ile ilişkilerimizde, milliyetçi hareketin seslendirdiği görüşlere karşı, son derece yakışıksız ve sığ sözlerle cevap verme girişimleri, artık sağduyulu vatandaşlarımız nezdinde kabul görmemektedir'' diye konuştu. 
     Bahçeli, sorunlara çözüm bulmak için ''AB ne isterse yapalım, hatta istenmeden yapalım'' şeklindeki yaklaşımların Türk milliyetçilerinin üzerinde her zaman hassasiyetle durduğu konular olduğunu belirterek, şöyle konuştu 
     ''Bugün artık, çok daha fazla netleşmeye, kamuoyu tarafından bilinmeye başlayan gerçekler, Türkiye'nin hassasiyetlerinin AB yönetimince yeterince dikkate alınmadığını göstermektedir... Bazı çevreler hepinizin de malumları olduğu üzere Türkiye'nin, Kopenhag kriterleri başlığını taşımakla birlikte terör örgütünün yıllardan beri her kongresinde karar haline getirdiği isteklerle örtüşen taleplerin yerine getirilmesini, üyeliğin olmazsa olmazı olarak değerlendirip dayatmaktan geri durmamaktadırlar.'' Türkiye'nin öne sürülen şartları yerine getirmesi durumunda, AB'ye hemen üye olabileceği yönünde toplumda aşırı beklenti yaratılmaya çalışıldığını anlatan Bahçeli, tüm şartların olumlu gelişmesi halinde bile üyeliğin 2010 yılından sonra mümkün olabileceğini söyledi. 
     Bahçeli, AB'ye girme arzusunun bir devlet politikasına dönüştüğünü, ancak vatandaşların AB ile ilişkiler çerçevesinde gösterilen her türlü çifte standart ve anlayışsızlıktan rahatsızlık duyduğunu ifade etti. 
     AB üyesi ülkelerin, herşeyi ''yerli yerinde'' değerlendirmek zorunda olduğunu belirten Bahçeli, küçük taahhütlerini dahi yerine getirmekten kaçınan AB'nin öncelikle bu konuları ele alıp çözüm getirmesi gerektiğini, Türkiye'nin AB tarafından tahsis edilen mali destek ve fonların kullanımında büyük sorunlar yaşadığını vurguladı. 
     
     KIBRIS KONUSU 
     Bahçeli, AB sürecinde tartışmalara konu olan Kıbrıs sorununa da değinerek, şöyle devam etti 
     ''Kıbrıs Rum Yönetimi'nin tek taraflı olarak AB'ye alınabileceğine dair beyanatlar, bizim açımızdan hiçbir şekilde kabul görmeyecektir. Gerek uluslararası hukuk ve anlaşmalar, gerekse bunların ülkemize tanıdığı hak ve yükümlülükler, böyle bir emrivakiyi hukuk dışı , dolayısıyla kabullenilmez kılmaktadır. Kıbrıs Barış Harekatı'ndan beri büyük bir huzur ve sükunet içinde olan adada yeniden Türk toplumuna karşı bir kıyım anlamına gelecek gelişmeye yol verilmemelidir. Kıbrıs davası, hep bir milli dava olmuştur ve olmaya devam edecektir. Bunun için, Kıbrıs'ta oldu bittiye ve haksızlığa müsaade etmemiz hiçbir zaman söz konusu olmayacaktır.'' 
     
     ''EKONOMİK SORUNLAR AŞILIYOR'' 
     Türkiye'nin ekonomik açıdan çok zorlu bir süreçten geçtiğini belirten Bahçeli, bu sorunların uygulanan ekonomik program çerçevesinde aşılmaya başlandığını söyledi. 
     Bahçeli, siyasi rant hesapları ve populist yaklaşımlarla bugüne kadar hep gözardı edilen sorunlara yeniden çözümler üretildiğini belirterek, şöyle konuştu 
     ''Makro ekonomik göstergeler, günlük çalkantılara rağmen ülkemizin ekonomik sarsıntıyı atlatmakta olduğunu, yakın bir gelecekte piyasaların olabildiğince canlanacağını ortaya koymaktadır. Üstelik bu gelişmeler felaket tellallarına, fırsatçılara, vurgunculara ve Türk milletine yabancı siyaset terzilerine rağmen sağlanmaktadır. Yıllardan beri sürdürdükleri saltanatın ellerinden gitmesinin telaşıyla her adımda bir kriz yaratmanın peşinde ve beklentisinde olanlara rağmen sağlanmaktadır.'' Başbakan Yardımcısı Bahçeli, konuşmasının ardından kurultay alanında kurulan Türkmen çadırlarını gezdi. 
     





</TEXT>
</DOC>
