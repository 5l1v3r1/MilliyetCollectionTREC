<DOC>
<DOCNO> 82444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/06/son/sonspo20.html </URL>
<DATE> 2002/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Kupası maçları TRT'de... 
</HEADLINE>
<TEXT>

     Türkiye Radyo Televizyon Kurumu TRT , 2002 Dünya Kupası finallerinin, televizyon ve radyo yayın haklarını 
     ''KirchMedia''dan satın alarak, Türkiye'de resmi yayıncı olduğunu açıkladı. 
     Yapılan sözleşme gereği, Türkiye'de TRT veya onun alt lisans verebileceği en fazla iki yayın kuruluşu dışında hiçbir televizyon ya da radyo kuruluşu 2002 Dünya Kupası karşılaşmalarını yayınlayamayacak. 
     Ayrıca, KirchMedia'nın internet haklarını da kendisinde saklı tuttuğu ve Türkiye'de hiçbir kişi ya da kuruluşa yetki vermediği bildirilirken, toplu gösterim amacıyla dev ekranlı büyük alıcıların kullanılmasının lisans kapsamı dışında olduğu ve bu tür yayınların valilikler ve mahalli idareler tarafından kaldırılması konusunda işlem yapılacağı kaydedildi. 
     Türkiye'de Dünya Kupası karşılaşmalarına ilişkin 90 saniyelik haber amaçlı görüntülerin verilmesi yetkisinin de TRT'ye ait olduğu ve diğer kuruluşların bu görüntüleri yayınlayabilmeleri için mutlaka sözleşme imzalamaları gerektiği açıklandı. 
     TRT'den yapılan yazılı açıklamada, sözleşme dışı veya sözleşmeye aykırı her kullanıma karşı yasal yollara başvurulacağı ifade edilirken, şu görüşlere yer verildi 
     ''TRT'nin kamu yayıncılığına yakışan bir şekilde, 48 yıl aradan son Milli Takımımızın yer alacağı 2002 FİFA Dünya Kupası'nı ulusumuza izlettireceği bu yayının, aynı sorumluluk içinde, hak sahiplerinin haklarını zedelemeden ve sözleşme şartlarına uygun biçimde gerçekleştirilmesi çok büyük bir önem arz etmektedir. Yayın lisansının iptaline varabilecek sonuçlara ve Türk kamuoyunun maçlarını izlemesini tehlikeye sokabilecek ihlallere karşı, TRT'nin haklarının kapsamını duyurmak ve ilgililerin buna uygun hareket etmesini sağlamak için, kupa başlamadan önce böyle bir açıklamanın yapılması Türkiye ve TRT'nin çıkarları açısından zorunlu görülmüştür.'' Ayrıca, yayın kuruluşları, dijital uydu platform işletmecileri, reklam ajansları ve diğer ilgililerin ayrıntılı bilgiyi TRT'nin ''www.trt.net.tr'' adresli web sayfasında bulabilecekleri bildirildi. 
     





</TEXT>
</DOC>
