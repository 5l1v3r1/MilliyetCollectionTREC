<DOC>
<DOCNO> 50035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/01/son/sonspo08.html </URL>
<DATE> 2001/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyonlar Ligi'nde en başarılı takım Barcelona... 
</HEADLINE>
<TEXT>

     Avrupa Şampiyonlar Ligi'nde 1. tur gruplarında en başarılı ekip, FC Barcelona oldu. 
     Fenerbahçe'nin de yer aldığı F Grubu'nu 5 galibiyet ve 1 yenilgiyle ilk sırada tamamlayan İspanyol takımı, topladığı 15 puanla, 32 takım arasında ilk turun en başarılı ekibi olarak dikkat çekti. 
     Gruplarda 6'şar maç sonunda Almanya'nın FC Bayern Münih takımı, 14 puanla 2., İspanya'nın Real Madrid CF takımı da 13 puanla 3. sırayı aldı. 
     
     Galatasaray ve Fenerbahçe... 

     Takımların topladığı puan açısından Galatasaray 13., Fenerbahçe ise 32. ve son sırada yer aldı. 
     2. tura yükselen sarı-kırmızılı ekip, topladığı 10 puanla averajla 
     13. sırada kendisine yer buldu. 
     Avrupa Şampiyonlar Ligi'nin 10 yıllık tarihinde, Slovakya'nın FC Kösice takımıyla birlikte, puan alamayan 2. takım olan Fenerbahçe ise son sırada kaldı. 
     Gruplarda ilk tur maçları sonunda FC Bayern Münih, FC Liverpool ve Deportivo La Coruna, yenilgi almayan 3 takım oldu. 
     RSC Anderlecht, Spartak Moskova ve Fenerbahçe ise galibiyetle tanışamayan 3 ekip unvanını aldı. 
     
     En kısır Fenerbahçe 

     Avrupa Şampiyonlar Ligi'nin ilk tur maçlarında en golcü ekip FC Bayern Münih oldu. 
     Alman takımı 6 maçta toplam 14 gol atarak, 32 takım arasında ilk sırayı aldı. 
     En az golü ise rakip fileleri yalnızca 3 kez havalandıran Fenerbahçe attı. 
     Gruplarda en çok golü Spartak Moskova 16 , en az golü ise Panathinaikos, FC Liverpool, AC Sparta Prag, FC Nantes 3 yediler. 
     






</TEXT>
</DOC>
