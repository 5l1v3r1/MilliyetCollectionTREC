<DOC>
<DOCNO> 91057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/son/sontur22.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit, DSP grup toplantısına katılamıyor.. 
</HEADLINE>
<TEXT>

     Başbakan Bülent Ecevit'in, bugün saat 12.30'da yapılacak DSP Grup Toplantısı'na katılmayacağı, DYP Genel Başkanı Tansu Çiller ile yarın yapacağı görüşmenin de iptal edildiği bildirildi. 
     Başbakan Ecevit, sağlık kontrolünden geçirildikten sonra, Basın Müşaviri Cem Avcı'yı çalışma ofisine çağırdı. 
     Ecevit, Başbakanlık Basın Müşaviri Avcı aracılığıyla yaptığı açıklamada, doktorların tavsiyesi üzerine, bugün TBMM'de saat 12.30'da toplanacak DSP grubuna katılmayacağını ve bir süre daha çalışma ofisinde istirahat edeceğini bildirdi. 
     Başbakan Ecevit, ayrıca, aynı gerekçelerle DYP Genel Başkanı Tansu Çiller ile yarın TBMM'de yapacağı görüşmeyi de iptal ettiğini basın mensuplarına iletti. 
     Basın Müşaviri Cem Avcı, Başbakan Ecevit'in bugün olağan görüşme çerçevesinde, Cumhurbaşkanı Ahmet Necdet Sezer'i telefonla arayarak görüşeceğini bildirdi. 
     Başbakan Ecevit'in sağlık durumunun çok iyi olduğunu ve bir süre daha dinleneceğini ifade eden Cem Avcı, Başbakan Ecevit'in ayrıca, DSP grup toplantısı ile ilgili olarak Grup Başkanvekili Emrehan Halıcı'yı telefonla aradığını kaydetti. 
     

     
</TEXT>
</DOC>
