<DOC>
<DOCNO> 79894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/23/spor/aspo.html </URL>
<DATE> 2002/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kavga bitmez 
</HEADLINE>
<TEXT>

Beşiktaş’ta başkanlık seçimini kaybeden Hasan Arat, Bilgili yönetiminin Galatasaray ve Fenerbahçeliler’e de oy kullandırdığını belgeledi, "Bu kongreye şaibe karışmıştır" dedi 
     BİLAL MEŞE 

Video görüntüleri      BEŞİKTAŞ’ta olağan seçim kongresinin yankıları sürüyor. Genel Kurula şaibe karıştırıldığını öne süren Hasan Arat ve kurmayları dün medyanın önüne çıktılar, gövde gösterisi yaptılar. Dedeman Oteli’nde düzenlenen ve "Beşiktaş, Beşiktaşlılarındır" sloganıyla yola çıkan muhalefet, son iki yıl içinde kulübe 2937 üyenin alındığını, bu üyeler arasında çok sayıda Galatasaraylı ve Fenerbahçeli olduğunu video çekimleriyle medyaya anlattılar. 
     
14 yaşında üye var      ARAT’ın yanısıra kongre üyelerinin de yer aldığı toplantıda, kulübe son iki yıl içinde üye olan isimlerle yapılan söyleşiler ekrana getirildi. Sicil numaralarıyla anons edilen üyelerin bir çoğunun Galatasaray ve Fenerbahçeli olduklarını itiraf etmeleri dikkat çekti. Muhalefet, kulübe 14 ve 17 yaşında iki üye yapıldığını kanıtlarken, Yönetim Kurulu ile Disiplin Kurulu’nun bir an önce harekete geçerek, gerekli işlemleri ivedilikle başlatmasını istedi. 
     
Bilgili’ye süre      BAŞKAN Serdar Bilgili ve yönetimine bu konuda 15 gün süre tanıyan muhalefet, gereğinin yapılmaması halinde imza kampanyası başlatacak ve genel kurulu olağanüstü toplayacak. Salona alkışlar arasında giren Hasan Arat, "Bu belgeler seçimlere şaibenin karıştığının en büyük göstergesidir. Yeni bir süreç başlamıştır. Biz bu işin neferiyiz, olmaya da devam edeceğiz. Bu belgeler cesur bir çalışmanın ürünüdür. Üye yapımında hukuk çiğnenmiştir" diye konuştu. 
     
İktidar olamazlar’      YAKLAŞIK bir saat süren toplantıda, 14 yaşındaki üyeyi görüntülerle ekrana getiren muhalefet, bu üyeyi iş başında bulunan Genel Sekreter İsmail Ünal’ın aldığını açıkladı. Görüntüler ve kanıtların Beşiktaş’ın geleceğini daha aydınlık yapacağını kaydeden Arat, "14 yaşındaki çocuğu üye yapan zihniyet, milyonlara hizmet edemez. Bu kişiler yönetim olabilirler, ama asla iktidar olamazlar. Bu işin peşini bırakmayacağız" ifadelerini kullandı. 
     



 SPOR 





























</TEXT>
</DOC>
