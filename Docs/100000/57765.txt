<DOC>
<DOCNO> 57765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/18/son/soneko07.html </URL>
<DATE> 2001/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin en büyük ticaret ortağı Almanya 
</HEADLINE>
<TEXT>

     Türkiye ile tarihi bağları uzun yıllara dayanan Almanya, ülkemizin aynı zamanda en büyük ticaret ortağı konumunda bulunuyor. Almanya dış ticaret hacminde, yatırım yapan yabancı firma ve turist sayısında ilk sırada geliyor. 
     Türkiye'nin genel ihracatı ve ithalatı açısından birinci sırada gelen Almanya ile geçen yıl 12 milyar 377 milyon dolarlık ticaret hacmi gerçekleşti. 
     Bu yılın ilk sekiz ayında Almanya'ya ihracat yüzde 5.2 artarak 3 milyar 565 milyon dolara çıktı, ithalat da yüzde 22.6 azalarak 3 milyar 7 milyon dolar seviyesinde kaldı. Bu dönem itibariyle Almanya'nın ihracattaki payı yüzde 17.5, ithalattaki payı ise yüzde 13 oldu. 
     Almanya'ya en önemli ihracat kalemleri arasında hazır giyim, elektrikli makinalar, otomotiv ve yan sanayi, meyve, deri eşya, kauçuk ve kauçuk ürünleri başta geliyor. 
     Bu arada, Alman firmaların Türkiye'deki doğrudan yatırımları açısından izin verilen sermaye miktarı ve faaliyette olan Alman firmalarının sayısı da sürekli artış gösteriyor. 
     Özellikle 1980 yılından sonra Alman yatırımcıların Türkiye'ye ilgisi büyük ölçüde arttı ve 1980'lerde Türkiye'de faaliyet gösteren Alman firma sayısı sadece 26 iken, bu rakam 2000 yılı sonu itibariyle 951'e, 2001 Haziran sonu itibariyle de 995'e yükseldi. Söz konusu 
     firmaların firmaların toplam sermayesinin Türkiye'deki mevcut yabancı sermaye içindeki payı yüzde 9.61. Alman yatırımları firma sayısı açısından 1., sermaye miktarı açısından ise 3. sırada yer alıyor. Alman yatırımları, otomotiv ve yan sanayi, elektrikli aletler, lastik, gıda, haberleşme, finans, inşaat-taahhüt ve turizm alanlarında yoğunlaşmış durumda. Turizm sektörümüz açısından da gözde bir ülke olan Almanya, ülkemize en fazla turist gönderen ülkelerin başında geliyor. Almanya'dan 2000 yılında 2 milyon 276 bin turist gelirken, bu sayı yılın ilk 9 ayında geçilerek 2 milyon 327 bin 910 seviyesine ulaştı. Mercedes-Benz Türk, ülkemizdeki en eski Alman yatırımlardan birisi. İlk yatırımını 1967 yılında gerçekleştiren Mercedes-Benz Türk, bugün Davutpaşa ve Hoşdere fabrikalarında Mercedes-Benz Türk şehirlerarası ve belediye tipi otobüsler, Aksaray fabrikasında hafif ve ağır sınıf kamyonların yanı sıra Almanya'da üretilen belediye tipi otobüslerin şasileri de üreterek ihraç ediyor. Mercedes-Benz Türk, bugün Türkiye'de en fazla ticari araç ihracatı yapan şirket konumunda. Şirket, günümüze dek ürettiği 35 bin otobüsün yaklaşık 10 binini ihraç etti. Mercedes-Benz Türk yetkilileri, Mercedes-Benz Türk'ün 34 yıldır Türkiye ekonomisinin bir parçası olduğunu, bu süre içinde yaşanan birçok zor dönemi de başarıyla atlattığını vurgulayarak, şöyle dediler ''Mercedes-Benz Türk yatırımlarını ve ürün politikalarını uzun vadeli startejiler doğrultusunda belirler. Son 10-15 yıl içinde ekonomik kriz dönemlerinde de stratejilerine sadık kalarak yatırımlarından vazgeçmeyen şirketimiz, her krizden daha da güçlenerek çıkmayı başarmıştır.'' Siemens de, 1958 yılından bu yana Türkiye'de, enformasyon-komünikasyon, otomasyon, enerji, ulaşım, tıp çözümleri, bina yönetimi hizmetleri, devre elemanları, aydınlatma, beyaz eşya ve leasing alanlarında çözümler üretiyor. Siemens Sanayi ve Ticaret A.Ş. Yönetim Kurulu Başkanı Zafer İncecik, şirketin Türkiye'deki faaliyetlerini sürekli genişlettiğini söyledi. ''Siemens olarak 1950'li yıllardan bu yana Türkiye'deyiz ve yatırımımız yarım milyar Euro mertebesine ulaştı'' diyen İncecik, geçen yıl 1.5 milyar Euro ciro sağladıklarını, bu yıl da pazarın şiddetli şekilde gerilemesine rağmen buna yakın bir rakam beklediklerini belirtti. Siemens'in genel politika ve stratejilerinin her zaman uzun süreli olduğuna dikkat çeken İncecik, şöyle devam etti ''Kısa dönemli değişiklikler ve krizler uzun dönemli stratejilerimizi etkilememiştir. 50 yıllık varlığımız uzun dönemli stratejilerimizin var olduğunu en güzel şekilde kanıtlamaktadır. Türkiye'de krizlerin en yoğun olduğu dönemlerde dahi Siemens'in yatırımları devam etmiştir. Bundan böyle de katma değer yaratılmasına ve ekonomik olduğu kadar sosyal boyutta da Türkiye'ye katkıda bulunacak yatırımlarımıza devam edeceğiz.'' Türk-Alman İş Konseyi Başkanı Yavuz Zeytinoğlu da, gerek ticari, gerek sınai işbirliği açısından Almanya'nın son derece önemli bir ortak olduğuna dikkat çekti. İki ülke arasındaki mevcut durumun potansiyeli yansıtmadığını belirten Zeytinoğlu, iki ülke ticaret hacminin orta vadede 20 milyar doların üzerine çıkabileceğini bildirdi. Zeytinoğlu, ekonomik kriz dönemlerinde iki ülke ticari ilişkilerini değerlendirirken, ''Büyük Alman firmaları Türkiye'deki faaliyetlerini kriz dönemlerinde de sürdürmektedir ve güvenleri devam etmektedir'' dedi. 
     






</TEXT>
</DOC>
