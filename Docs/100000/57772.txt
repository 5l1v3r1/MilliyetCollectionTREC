<DOC>
<DOCNO> 57772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/18/son/soneko14.html </URL>
<DATE> 2001/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF'ye göre Türkiye'de gelecek yıl enflasyon yüzde 46.4 olacak 
</HEADLINE>
<TEXT>

     Uluslararası Para Fonu'nun IMF 
     yayınladığı ''Dünyanın Ekonomik Görünümü'' raporunda, Türk ekonomisinin gelecek yıl yüzde 4.1 büyümesinin, tüketici fiyatlarında enflasyon oranının da yıllık ortalama olarak yüzde 46.4 gerçekleşmesinin beklendiği belirtildi. 11 Eylül terörist saldırılarının, dünya ekonomisinde yol açtığı olumsuzlukları içeren raporda, Türkiye'nin de, birçok başka gelişmekte olan piyasa gibi bu olumsuzluklardan payını aldığı vurgulandı. Raporun Türkiye bölümünde şu görüşler dile getirildi ''Türkiye'nin, Ağustos başından sonra iyileşme işaretleri gösteren ekonomik durumu, 11 Eylül ve sonrasında yara aldı. Terörist saldırıların hemen ardından artan faiz oranları daha sonra büyük ölçüde düştü. Ancak Türkiye, yüksek iç ve dış finans ihtiyaçları göz önüne alındığında yatırımcıların yaklaşımlarındaki değişimlerden etkilenebilir. Finansman kaygılarına, uluslararası özel finans piyasalarından kredi almanın zorlaşması ihtimali, özelleştirme için uygun olmayan ortam ve ticaret ve turizm gelirlerinde büyümenin beklenenden düşük kalabilmesi katkıda bulunuyor.'' -TL'NİN DEĞER KAYBI ENFLASYONU OLUMSUZ ETKİLEDİ- Türkiye'nin ekonomik yönden düze çıkmasının 11 Eylül'den dolayı gecikmesinin yanı sıra, bu yılki küçülmenin beklenenden daha şiddetli olacağı ve gelecek yılki büyümenin daha yavaş gerçekleşeceği saptamalarında bulunulan raporda, devamla şöyle denildi ''Enflasyonun düşmesi süreci, yılbaşından bu yana TL'nın dolar karşısında yüzde 50'den fazla değer kaybetmesinden 14 Aralık itibariyle 21 Şubat'tan sonra devalüasyon oranı yüzde 52, dolardaki artış yüzde 108.3 oldu olumsuz etkilendi. 2002'de ise enflasyonun düşmesi bekleniyor. Olumsuz olasılıklara karşı Türk hükümeti, 2002 yılı mali hedeflerinin karşılanması için ek önlemler aldı ve 2002-2004 yıllarını kapsayan güçlendirilmiş bir programın formülasyonu üzerinde çalışıyor. Makro ekonomik ve finansal istikrar yönünde elde edilen başarıların üzerine inşa edilecek olan bu programda bankacılık sektörü reformlarının tamamlanması, özelleştirmeye ve özel sektörün gelişiminin canlandırılması ve kamu sektörü idaresi ve verimliliğinin ilerletilmesi yönünde kararlı adımlar atılacak.'' IMF raporunda, Türk ekonomisinin bu yıl yüzde 6.1 küçüleceği, enflasyonun da yıllık ortalama olarak yüzde .9 olacağı belirtildi. Fon'un büyüme hesaplaması, gayri safi yurtiçi hasıladaki GSYİH değişime dayandırıldı. Enflasyon hesaplaması da, yılbaşından yılsonuna kadar olan fiyat değişimleri yerine, aylık enflasyonların ortalamasından yola çıkılarak yapıldı. IMF, yılda iki defa yayınladığı ''Dünyanın Ekonomik Görünümü'' raporlarında, ülkelerin mevcut ekonomik durumlarını değerlendiriyor ve geleceğe yönelik tahminlerde bulunuyor. Ekim ayında yayınlanan bu yılın ikinci raporunda, 11 Eylül saldırılarının etkisi işlenmediği için IMF, bugün yayınladığı raporla verileri güncelleştirdi. Ekim ayındaki raporda, Türk ekonomisinin gelecek yıl yüzde 5.9 büyüyeceği ve enflasyonun yüzde 32.7 olacağı tahmin edilmişti. Ancak 11 Eylül'ün etkilerinden dolayı bu rakamlar, bugün yayınlanan raporda değiştirildi. 
     






</TEXT>
</DOC>
