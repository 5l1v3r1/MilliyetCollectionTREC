<DOC>
<DOCNO> 96851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/19/son/sontur15.html </URL>
<DATE> 2002/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Adli tatil nedeniyle yarım kalan ünlü davalar... 
</HEADLINE>
<TEXT>

     Yargıda toplu izin kullanımı anlamına gelen ''adli tatil''in başlamasıyla birlikte, İstanbul adliyelerindeki, ünlü sanatçı ve mankenlerin davalı, davacı ya da sanık olarak yer aldıkları davalar, yeni adli yıla kaldı. 
     Manken Deniz Akkaya'nın, Ortaköy'deki trafik kazasına ilişkin İstanbul 7.Asliye Ceza Mahkemesi'nde, ''tedbirsizlik ve dikkatsizlik sonucu birden fazla kişinin yaralanmasına sebep olmak'' suçundan yargılanmasına, adli tatilin ardından devam edilecek. 
     Manken Yasemin Kozanoğlu ile dansöz Zümre'nin de aralarında bulunduğu 8 kişinin ''uyuşturucu kullanmak'' suçundan Beykoz Asliye Ceza Mahkemesi'nde, aynı suçlamayla mankenler Gözde Yamanlıca, Karin Manuelvan Atınç ve Ufuk Atlı'nın da aralarında bulunduğu 6 kişinin Şişli 4. Asliye Ceza Mahkemesi'nde, şarkıcı Fatih Ürek'in de aralarında yer aldığı 3 sanığın ise İstanbul 9. Asliye Ceza Mahkemesi'nde yargılanması yeni adli yılda sürecek. 
     Manken Ebru Şallı'nın, spiker Ümit Aktan aleyhine açtığı tazminat davası ile Lale Manço ve Sulhi Aksüt'ün karşılıklı tazminat davaları, şarkıcı Çelik Erişçi'nin Kadir İnanır hakkında açtığı ''hakaret'' davası ve Emrah Erdoğan'ın ''Emral'' takma adıyla kaset çıkaran Mustafa Hakan Yıldız aleyhine açtığı dava da adli tatil sonrasına kaldı. 
     Sanatçı Okan Bayülgen'in verdiği teminat senedini icra yoluyla tahsil etmeye kalktıkları gerekçesiyle 2 sanık hakkında açılan dava ile pop müzik sanatçısı Tarkan Tevetoğlu'nun, ''Tarkan Yıldız Olgusu'' adlı kitabın yazarı ve yayıncısı aleyhine açtığı tazminat davasının görülmesi de tatilin ardından sürecek. 
     
     ERDOĞAN VE GÜRTUNA'NIN DAVASINA BAŞLANACAK 
     Adli tatil sonrasında, AK Parti Genel Başkanı Recep Tayyip Erdoğan ile İstanbul Büyükşehir Belediye Başkanı Ali Müfit Gürtuna hakkında ''ihaleye fesat karıştırmak'' suçlamasıyla İstanbul 7. Asliye Ceza Mahkemesi'nde açılan davanın ilk duruşması yapılacak. 
     Yine Erdoğan ile Gürtuna'nın da aralarında bulunduğu 37 sanıklı ''AKBİL Davası''na, Üsküdar 2. Ağır Ceza Mahkemesi'nde devam edilecek. 
     Eyüp 2. Ağır Ceza Mahkemesi'nde ''İGDAŞ ile İstanbul Halk Ekmek A.Ş'yi hayali ihaleler yoluyla dolandırdıkları'' öne sürülen 83 sanığın, İstanbul 4. Ağır Ceza Mahkemesi'nde de İstanbul Büyükşehir Belediyesi'nden Albayrak Turizm A.Ş'ye verilen ihalelerle ilgili 70 sanığın yargılanması yeni adli yılda sürecek. 
     AB Komisyonu Türkiye Temsilcisi Karen Fogg'un elektronik posta mesajlarına ilişkin Aydınlık Dergisi'nde yapılan yayınlar ve mesajların yayınlanması nedeniyle İşçi Partisi İP Genel Başkanı Doğu Perinçek, İstanbul 2. Asliye Ceza Mahkemesi ile Beyoğlu 13. Asliye Ceza Mahkemesi'nde yargılanacak. 
     
     BANKA DAVALARI 
     DGM Yasası'ndaki değişiklik sonrası ağır ceza mahkemelerine gönderilen ''Türkbank ihalesi'', ''Sümerbank'', ''Yurtbank'', ''Bankekspres'', ''Etibank'', ''Bankkapital'' ve''Egebank'' davaları adli tatil sonrasında sürecek. 
     ''Kılıçbalığı'' adı verilen operasyonun ardından Emlak Bankası'nın eski yöneticileri hakkında açılan 9 ayrı davanın görülmesine de İstanbul ağır ceza mahkemelerinde devam edilecek. 
     Swissotel'in işgal edilerek bazı müşterilerin rehin tutulması olayına ilişkin 13 sanığın İstanbul 1. Ağır Ceza Mahkemesi'nde yargılandığı dava da yeni adli yıla kaldı. 
     Ali Fevzi Bir ve Sadık İlhan'ın da aralarında bulunduğu 11 sanıklı ''Şike Çetesi'' davası ile Kazasker'deki Finansbank Şubesi'ni soyan 2 kişiyi öldürdüğü gerekçesiyle banka güvenlik görevlisi Engin Bozkurt hakkında açılan davanın görülmesi Kadıköy 1. Ağır Ceza Mahkemesi'nde, Şile'de bir kadına tecavüz edilmesi olaya ilişkin 2'si polis memuru 3 kişi hakkında açılan dava da Üsküdar 1. Ağır Ceza Mahkemesi'nde devam edecek. 
     
     DİĞER DAVALAR VE DGM... 
     Adli tatil sonrasında, ''Ercüment Hakkı Alacakaptan cinayeti'', ''Işık ve Ebru Balkan cinayeti'', ''Kemal Türkler cinayeti'', ''Ağansoy'un öldürülmesi '', ''Fatih'teki seri cinayetler'' ve ''16 Mart Katliamı'' davalarının görülmesi sürecek. 
     Ümraniye ve Bayrampaşa cezaevlerindeki ''Hayata Dönüş Operasyonu''na ilişkin açılan davalara da Eyüp ve Üsküdar ağır ceza mahkemelerinde devam edilecek. 
     DGM'lerin adli tatil kapsamı dışında olması nedeniyle İstanbul DGM'deki ''İş Bankası Levent Şubesi soygunu'', ''Esenyurt Belediyesi'ndeki yolsuzluk'', ''Darbe-1 operasyonu'', ''İstanbul'daki bombalama olayları'' ''Mısır Çarşısı'ndaki patlama'', ''Halıcı Melih Atay'ın öldürülmesi'' ve ''Adnan Hocacılar grubu'' davalarının da aralarında yer aldığı yargılamalara ara verilmeyecek. 
     





</TEXT>
</DOC>
