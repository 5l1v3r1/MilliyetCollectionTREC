<DOC>
<DOCNO> 59876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/31/son/sonspo09.html </URL>
<DATE> 2001/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaraylı Ergün "İngiltere'de futbol oynamak istiyorum" 
</HEADLINE>
<TEXT>

     Galatasaraylı futbolcu Ergün Penbe, futbol yaşamını İngiltere'de sürdürmek istediğini söyledi. 
     Yeni yıl tatili için eşi İlkan ve oğlu Berkan ile birlikte Uludağ'a gelen Ergün, birçok kulüpten transfer önerileri aldığını bildirdi. 
     Galatasaray'dan, ancak ''daha büyük'' bir kulüpten öneri gelmesi durumunda ayrılmayı düşündüğünü kaydeden Ergün, ''Birçok kulüp teklifte bulunuyor ama ben seçici davranıyorum. Önce kulübümün menfaatlerini düşünüyorum. İnce eleyip sık dokuyacağım. Gideceğim kulüp en az Galatasaray kadar büyük olmalı'' dedi. 
     Ergün, ''Gönlündeki takım hangisi '' sorusuna ise, ''Öyle çok belirgin bir kulüp ismi yok. İngiliz futbolunun bana daha yakın olduğunu düşünüyorum. Futbol hayatımı İngiltere'de sürdürmek isterim'' yanıtını verdi. 
     Ergün'ün eşi İlkan da eşinin İngiltere'ye transfer olmasından yana olduğunu söyledi. 
     






</TEXT>
</DOC>
