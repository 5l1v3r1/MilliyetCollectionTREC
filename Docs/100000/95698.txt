<DOC>
<DOCNO> 95698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/14/son/sontur04.html </URL>
<DATE> 2002/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "22 Temmuz'da Meclis açılmalı" 
</HEADLINE>
<TEXT>

     DYP Genel Başkanı Tansu Çiller, Meclis'in hemen açılmasını ve Aralık ayından önce bir seçim tarihi belirlenmesini isteyerek, ''22 Temmuz'da TBMM'nin açılmasını öngören önergemize, AB yolunda adım atılmasını isteyen herkesin destek olması gerekir'' dedi. 
     Çiller, yaptığı yazılı açıklamada, gündeminde ''açlık, işsizlik, üretimsizlik ve onur kırıklığı'' bulunan milletin, Ankara'daki senaryolardan bıktığını kaydetti. Hükümetin, milleti bu hale getirdiğini öne süren Çiller, şöyle devam etti 
     ''Şimdi hükümet ikiye bölündü, elmanın iki yarısı gibi. Ne eskisi ne de yenisi ile milletin rahat etmesi mümkün değildir. Gerek yurtiçinde yaşanılan ve gerekse yurtdışından bakıldığında görülen Türkiye'deki belirsizlik, ancak seçim tarihinin belli olmasıyla aşılır. Seçim mutlaka Aralık'tan önce olmalıdır.'' Meclis'in hemen açılmasını ve Aralık ayından önce bir seçim tarihinin belirlenmesini isteyen Çiller, şunları kaydetti 
     ''Meclis, değil Eylül'de Ağustos'ta bile açılsa, AB'ye uyum yasalarını Kopenhag zirvesine yetiştirmesi mümkün değildir. Süre yetersiz kalır. Kopenhag zirvesinde ele alınacak raporlar, Eylül ayında yazılmaya başlanacak. Bu raporlar yazılırken sadece yasal düzenlemeler değil uygulamalar da görünmek isteniyor. 16-20 yasada parlamentoda uyum sağlamak zaman alacaktır. 
     Bu nedenle 22 Temmuz'da Meclis'in açılmasını öngören önergemize, AB yolunda adım atılmasını isteyen herkesin destek olması gerekir. ANAP, AB konusunda samimi ise önergemize katılsınlar. Aksi takdirde AB'yi iç siyaset oyunu için kullandıklarını tescil ederler. ANAP, bir yandan AB diyor bir yandan hükümetten ayrılanlarla gizli buluşmalar sürdürüyor. Bunlar Bizans oyunlarıdır. ANAP açıklamak mecburiyetindedir. Ayrılanlarla temas sürdürüyor mu Sürdürüyorsa, bunu koltuklarının güvencesi için mi yapmaktadırlar ANAP liderinin, Sayın Hüsamettin Özkan ile buluştuğu doğru mudur Bu görüşmelerde neyin pazarlığı yapılmaktadır Millet bunlardan bıktı. Hem AB hem hükümet diyerek bir yere varılmaz. Önce seçim, önce millet. Meclis açılsın, seçim tarihi hemen belirlensin.'' 
     





</TEXT>
</DOC>
