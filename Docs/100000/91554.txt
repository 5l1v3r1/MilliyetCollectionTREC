<DOC>
<DOCNO> 91554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/23/yazar/civaoglu.html </URL>
<DATE> 2002/06/23/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Tanıtım başyapıtı 
</HEADLINE>
<TEXT>

     Altın golün sahibi altın futbolcu İlhan Mansız. Onu ilk kez Uzakdoğu yemekleri yenen bir lokantada görmüştüm. Yalnızdı. Çatal - kaşık yerine verilen ince değnekleri ustalıkla ve zarafetle kullanıyordu. 
     Küçük lokmalar, uygun soslar... Porselen fincan içinde yeşil çayı yudumlayış. 
     Hiç acele etmeden ibadet eder gibiydi masada. Yemekten sonra hesabı sessizce ödedi ve uzaklaştı. 
     Doğrusu... Alıştığımız futbolcu görüntüsünde değildi. 
     Yani... 
     Gürültülü arkadaş gruplarıyla dolaşmalar, şakalaşmalar, kahkahalar, sık sık çalan cep telefonları... Dolu dolu tabaklar, konu mankeni genç kızlar... 
     Bu çocuk farklıydı. 
     Gözlemlerimi televizyondaki arkadaşlarla paylaştım. 
     Öğrendim ki... Genç kızlar onun ve Ahmet Dursun’un karizması nedeniyle Beşiktaşlı olmaya başlamışlar. 
     
Millilere kristal elma      İlhan Mansız balet görüntüsünde attığı golle Türkiye için muhteşem bir reklam yaptı. 
     Televizyonlar döne döne gösteriyorlar... Gösterecekler. 
     Fes, kara bıyık, cepken ve göbekle karikatürize edilen Türkiye imajını bizim futbolcular silmekteler. 
     Dünyanın en iyi dört takımından biri olmak, Fransa’yı bile elemiş olan takımı böylesine bir golle sollamak, dikkatleri Türkiye’ye odaklandırdı. 
     Akıllara Türk denince artık bu gençlerimiz gelecek. 
     Türkiye’nin tanıtımı için milyar dolar harcansa, aynı sonucu alamazdık. Reklamcılık dünyasının başarı ödülü kristal elmadır. 
     Milli Takımımızın bu harikulade başarısını gerçekleştirenlere birer kristal elma... 
     
Orgazm      Uruguaylı yazar Eduardo Galeano’nun "Gol, futbolun orgazmıdır" söylemini daha önce yazmıştım. 
     Ancak geçenlerde Türk edebiyatında "Futbol" adlı kitabı okurken Haldun Taner’in de aynı benzetmeyi yaptığını okudum. 
     İlhan Mansız altın golüyle o müthiş orgazm patlamasını üretti. 
     Bir haftayı aşkın süre yurtdışındaydım. 
     Orada da maç saatlerinde hayat duruyor. 
     Kahveler, lokantalar televizyon koymuşlar. Maç seyrettiriyorlar. 
     Bu arada Türk olduğumu öğrenenler üç yıldızdan söz ediyorlardı Hasan Şaş, Diouf ve Ronaldo... 
     Bunlara 30 metreden İngiltere kalesine attığı golle Ronaldinho’yu da eklemek gerek. 
     Ve İlhan Mansız’ı. 
     Herhalde Emre, Yıldıray, Alpay, Rüştü, Fatih, Ergün ve Ümit de altı çizilerek anımsanması gereken isimler. 
     Türkiye, futbol tarihinin en pırıltılı yıllarını yaşamakta. 
     Grafiğindeki tırmanış sürebilir. 
     Çünkü... 
     Yaşlanmakta olanlar geriye çekilirken onların yerini iyi dolduran gençler gelmekte. 
     İşte Yıldıray, işte İlhan... 
     
İnanmak ve yapmak      Önce Galatasaray, Türkiye insanına kendine güvenmek, başarmak, küresel olabilmek örneğini vermişti. 
     Şimdi de Türkiye Milli Takımı. 
     Milli gelir sıralamasında ilk 40’a giremeyen Türkiye, futbolda ilk dört arasında. 
     Belki ilk ikiye de girebilir. Hatta bir olabilir. 
     Bizim futbolcuların eskiden Edirne’den çıktıklarında bacakları titrerdi. 
     Şimdi bizimkilerin karşısında o büyük takımlarda oynayanların bacakları titriyor. 
     Bu başarı Türkiye politikasına Edirne’den öteye büyük düşünmek ve büyük oynamak dersini kazandırmalı. 
     Siyasette de artık küresel değerlerle yönetilme devrimini yapabilmeliyiz. 
     Aksi halde futbolu büyük, ekonomisi kavruk, sosyal dokusu bozuk, siyaseti cüce, Güney Amerika ülkelerine benzeriz. 
     Krizdeki Arjantin h l futboluyla büyük, krizin eşiğindeki Brezilya şampiyonluğa en yakın aday. 
     Türkiye de o çelişkiler yelpazesinde yer almamalı. 
     Türkiye insanı futbolcudan yüksek beklentilerini, teknik direktöre gösterdiği tepkiyi siyasetçilere de yansıtmalı. 
     Ancak böylesine bilinçli, özenli ve sıkı markaja dayalı toplumsal baskıyla siyasetin kireçlenmiş kabuklarını kırabiliriz. 
     Yazının başına dönelim. Türk Milli Takımının dünkü başarısı gene de Türkiye’nin tanıtımı için bir başyapıttır. 
     
     







Deli deli tepeli, kulakları küpeli 


Özel harek t 


Ecevit İlke olarak Kürtçe yayına taraftarım 


Bekle Brezilya, Türkler geliyor 


Tanıtım başyapıtı 


Üniversiteyi ABD’de okumak ister misiniz 


Şerefli yenilgilerden büyük zaferlere... 


Kıssadan hisse... 


Turizme kupa dopingi 


Patronlara da siyasilere de Pamukbank dersleri 


Dünyanın bütün işçileri Küreselleşin 


Hastamız şu anda yoğun bakımda mı 


Bırakınız Nazım Moskova'da kalsın 


Sandalet ama ne sandalet 


</TEXT>
</DOC>
