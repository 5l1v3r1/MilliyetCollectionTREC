<DOC>
<DOCNO> 85750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/23/son/sontur15.html </URL>
<DATE> 2002/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Lastik sektöründe anlaşma sağlandı... 
</HEADLINE>
<TEXT>

     Grev uygulamaları Bakanlar Kurulu'nca 60 gün süreyle ertelenen Goodyear, Brisa ve Türk Pirelli'de çalışan 
     yaklaşık 3 bin işçiyi ilgilendiren toplu iş sözleşmesi görüşmeleri, anlaşmayla sonuçlandı. Lastik-İş Sendikası Kocaeli Şube Başkanı Hasan Hüseyin Çakar, Başbakan Yardımcısı Hüsamettin Özkan ve Devlet Bakanı Mehmet Keçeciler'in araya girmesiyle işverenlerle yapılan görüşmede anlaşma sağlandığını söyledi. Çakar, 1 Ocak 2002'den geçerli olan sözleşmeyle, ücretlere birinci 6 ay için yüzde 22, ikinci 6 ay enflasyon oranının yüzde 80'i, sonraki 6 aylarda ise enflasyon oranının yüzde 90'ı oranında zam yapılacağını kaydetti. Çakar, sosyal haklarda ise birinci yıl yüzde 34, ikinci yıl da enflasyonun yüzde 90'ı oranında artış sağlandığını bildirdi. Kabul edilen ücret artışlarının işverenin teklifi olduğunu bildiren Çakar, şunları söyledi ''Daha önce de bu ücret artışını kabul ettiğimizi duyurmuştuk, ancak işveren buna yanaşmamıştı. Nitekim dün yapılan görüşmelerde de, daha önce anlaşmaya vardığımız maddeleri bile değiştirmek istediler. Grev silahı elinden alınan bir sendikanın daha fazla yapacak bir şeyi yoktu. İşçi sınıfı bunun hesabını mutlaka soracaktır.'' Brisa, Goodyear ve Türk Pirelli işyerlerinde, Ocak ayında başlayan toplusözleşme görüşmeleri uyuşmazlıkla sonuçlanmış, Lastik İş Sendikası geçen ay sonunda her üç işyeri için de grev kararı almıştı. Brisa'da bugün başlatılması kararlaştırılan grev uygulaması, Bakanlar Kurulu'nca dün 60 gün süreyle ertelenmişti. 
     





</TEXT>
</DOC>
