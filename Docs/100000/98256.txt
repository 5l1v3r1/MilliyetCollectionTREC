<DOC>
<DOCNO> 98256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/27/guncel/gun01.html </URL>
<DATE> 2002/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Balon davası’na 5 sanık bulundu 
</HEADLINE>
<TEXT>

Avşar’ın da yargılanacağı davada, sanıklar için 6 ay hapis cezası istendi. İddianamede balonu üreten, satan ve şovda kullanılmasına izin veren temsilci de suçlandı 
     NEZİH GÜROL İstanbul 

     Sanatçı Hülya Avşar’ın da aralarında bulunduğu 5 sanık hakkında, "Türk Bayrağı Kanunu’na muhalefet etmek" suçundan, 6’şar aya kadar hapis istemiyle dava açıldı. İstanbul Başsavcılığı’nca hazırlanan iddianamede, müşteki Veysel Yiğitler’in 28 Nisan 2002 tarihli şik yet dilekçesinde, 27 Nisan 2002’de "Hülya Avşar Show" adlı TV programında Türk Bayrağı’nın resmedildiği balonların kullanıldığının ve bu şekilde "Türk Bayrağı Kanunu’na muhalefet edildiğinin" bildirildiği anlatıldı. 
     
     Balonlar ayak altında 
     İddianamede, üzerine Türk Bayrağı’nın asli unsurlarından olan ay ve yıldızın resmedildiği kırmızı - beyaz balonların programda ayak altında bulunduğunun görüldüğü kaydedildi. Avşar’ın da balonları ayağıyla itelediği belirtilen iddianamede, bu durumun gazetelerdeki fotoğraflarda da açıkça görüldüğü bildirildi. 
     Balonların İzmir’de Lateksan adlı firma tarafından üretilip sanıklardan Fazlı Altıntaş’ın çalıştığı Erbay oyuncak firmasınca İstanbul’a getirildiği, diğer sanık Ali Bitiş’in de işyerinde satmak üzere bunlardan bir miktar aldığı belirtilen iddianamede, Sony Müzik ve Sanat A.Ş.’de yönetici asistanı olarak çalışan Karin Kazeryan’ın bu balonlardan satın aldığı, Med Yapım TV ve Filmcilik A.Ş. temsilcisi Mine Öztürk’ün de bunların programda kullanılmasına izin verdiği ifade edildi. 
     
     Bayrak kanununa muhalefet 
     Türk Bayrağı Kanunu’nun 7. maddesine göre, "bayrağın ayakla basılan yerlere konulamayacağı ve şeklinin eşya üzerine resmedilemeyeceği" vurgulanan iddianamede, sanıklar Ali Bitiş, Fazlı Altıntaş, Karin Kazeryan, Mine Öztürk ve Avşar’ın, "Türk Bayrağı Kanunu’na muhalefet etmek" suçundan 3 ile 6’şar ay arası hapse çarptırılması istendi. 
     



 GÜNCEL 





















</TEXT>
</DOC>
