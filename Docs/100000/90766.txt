<DOC>
<DOCNO> 90766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/son/soneko32.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Büyükelçisi'nden Türkiye için iyimser açıklamalar 
</HEADLINE>
<TEXT>

     ABD'nin Ankara Büyükelçisi Robert Pearson, Türkiye'nin çok zor bir ekonomik dönemden geçtiğinin farkında olduklarını, ancak Türk insanını parlak bir gelecek beklediğini söyledi. 
     ABD Dışişleri Bakanlığı ve New York Belediye Müzesi tarafından, 11 Eylül saldırısının ardından hazırlanan fotoğraf sergisinin açılışı dolayısıyla Bursa'ya gelen Pearson, Vali Ali Fuat Güven, Büyükşehir Belediye Başkanı Erdoğan Bilenser ve Bursa Ticaret ve Sanayi Odası BTSO Başkanı Celal Sönmez'i ziyaret etti. 
     Pearson, BTSO'da yaptığı açıklamada, Bursa'nın, ekonomik açıdan önemli olmasının yanı sıra doğası ve havasıyla da çok güzel bir kent olduğunu söyledi. 
     Türk ekonomisinin durumunu, ''Ekonomi, hava gibi çok güzel değil'' sözleriyle değerlendiren Pearson, gazetecilerin bu yöndeki soruları üzerine şöyle konuştu 
     ''Türkiye'nin çok zor bir iyileşme döneminden geçtiğinin farkındayız. Bu iyileşme sürecinde, herkesin çok acı çektiğini biliyoruz. Ancak Türkiye ve Türk insanını parlak bir gelecek bekliyor. 
     Uzun vadade inanıyoruz ki bankacılık sisteminin reforme edilmesi ve özelleştirmeyle, Türkiye çok daha istikrarlı hale gelecektir. 
     Türkiye'nin bu gelişiminde işbirliği yapmak istiyoruz. Bu aşamaya gelinmesi, biraz zaman alacaktır.'' Pearson, Bursa Organize Sanayi Bölgesi'nin, ''Nitelikli Sanayi Bölgesi'' olması yolundaki çalışmaların hatırlatılması üzerine de, ''BTSO başkanıyla bu konuyu konuşacağız. Bu sanayi bölgesinin, Türkiye'de ilk kurulan ve en gelişmiş OSB'si olduğunu biliyoruz. 
     Bundan dolayı, her türlü Türk-Amerikan işbirliği olanağını araştıracağız'' dedi. 
     
     VALİ GÜVEN'İ ZİYARET 
     Büyükelçi Pearson, Vali Güven'i ziyareti sırasında yaptığı açıklamada da, Türkiye'de ekonomik büyümeye ilişkin işaretlerin görülmesinin sevindirici olduğunu belirterek, ''Türkiye'nin doğru yolda olduğuna inanıyoruz'' dedi. 
     Gazetecilerin, Türk ekonomisinin son durumuyla ilgili soruları üzerine Pearson, şu günlerde işlerin biraz zor olduğunu bildiklerini, faiz oranlarının yükseldiğini, ancak Türkiye'nin doğru yolda olduğunu kaydetti. 
     Pearson, bir gazetecinin, ''2005 yılında kotaların kalkmasıyla Türk tekstilinin ABD'deki başarısı ne olur '' yönündeki soruyu da, şöyle yanıtladı 
     ''Son aylarda, Türk ve ABD şirketlerinin daha büyük bir işbirliği içinde çalıştığının işaretleri geliyor. Biz de ABD hükümeti olarak, Türk şirketlerinin daha büyük paya sahip olmasını istiyoruz. Tekstil sektöründe, şirketler için iyi fırsatlar var.'' ABD Dışişleri Bakanlığı ve New York Belediye Müzesi'nce, 11 Eylül saldırısının ardından hazırlanan ve Bursa Tayyare Kültür Merkezi'nde bu akşam açılacak olan sergide, fotoğraf sanatçısı Joel Meyerowitzs'in çektiği 28 fotoğraf yer alıyor. 
     Bugüne kadar çeşitli ülkeleri dolaşan, Türkiye'de de ilk olarak 25 Şubat'ta İstanbul'da izlenime sunulan sergi, Bursa'nın ardından Atina'da açılacak. 
     





</TEXT>
</DOC>
