<DOC>
<DOCNO> 82435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/06/son/sonspo11.html </URL>
<DATE> 2002/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Alpay "Dünya kupasına kadar iyileşirim" 
</HEADLINE>
<TEXT>

     İngiltere'nin Aston Villa takımında forma giyen Alpay Özalan, sakatlığının iyiye gittiğini ve bundan sonraki tek hedefinin Dünya Kupası Finalleri'nde oynamak olduğunu belirtti. 
     Alpay, kendisine ait ''www.alpayozalan.com'' adresli internet sitesinde yaptığı açıklamada, 5 ay önce sakatlandığını anımsatarak, ''Dünya Kupası Finalleri'ne yetişebilmek için bıçak altına yatmadım. 
     Bayern Münih'in dünyaca ünlü doktoru Müler Wolwarth'ın alternatif yöntemleriyle tedavi olmak üzere Almanya'ya gittim. Yaklaşık 2 aydır da bu ülkedeydim. Burada birçok sıkıntı çektim. 'Acaba yetişebilecek miyim' soruları kafama çok takıldı. Ama ilerleyen günlerde ve tedavinin seyrinden sonra bu sorular tamamıyla uçtu gitti'' dedi. 
     Aston Villalı futbolcu, Dünya Kupası Finalleri için sabırsızlandığını, ay-yıldızlı formayı giyerek Türkiye'yi ve takımı Aston Villa'yı en iyi şekilde temsil etmek istediğini dile getirdi. 
     Sezon öncesi hazırlık kampında çalışır gibi dağ, tepe demeden bu programlar doğrultusunda kondisyon yüklemesi yaptığını anlatan Alpay, ''İnanın şu anda kendimi patlamaya hazır bomba gibi hissediyorum. 
     Ancak daha fazla konuşmak istemiyorum, çünkü nazara inanıyorum ve kem gözlerin şerrinden korunmak istiyorum'' dedi. 
     
     ''TARAFTARLAR BENİ BAĞRINA BASTI'' 
     Alpay, tedavisi sürerken kulübü Aston Villa'nın çağırması üzerine İngiltere'ye gittiğini, sezonun son maçında da taraftarlarının kendisini bağrına bastığını belirtti. 
     İngiltere'de bir geleneğin hala yaşadığını kaydeden Alpay, şöyle devam etti 
     ''Takımlar, kendi sahalarında yaptıkları son maçta güzel bir geleneği yerine getiriyorlar. Tüm futbolcular, taraftarları selamlıyor ve tıpkı şampiyon olmuşçasına şeref turu atıyorlar. Ayrıca o kadar futbolcu arasında özellikle bana gösterilen aşırı ilgi beni çok mutlu etti.'' 
     





</TEXT>
</DOC>
