<DOC>
<DOCNO> 69275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/24/son/sondun07.html </URL>
<DATE> 2002/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li yetkililere göre Bin Ladin sağ ve sınırda saklanıyor... 
</HEADLINE>
<TEXT>

     Amerikan yönetimi, 11 Eylül'de ABD'de düzenlenen saldırıların bir numaralı sorumlusu olarak gösterilen Usame Bin Ladin'in Afganistan-Pakistan sınırında bir yerde gizlendiğini düşünüyor. 
     ABD'de yayımlanan New York Times gazetesinin, üst düzeydaki yetkililerin açıklamalarına dayanarak verdiği habere göre, Amerikan güçlerinin Afganistan'da Tora Bora ve diğer dağlık bölgelere düzenlediği hava saldırılarından sağ olarak kurtulduğuna inanılan Bin Ladin'in, Pakistan-Afganistan sınırında gizlendiği sanılıyor. 
     Amerikalı yetkililer, Afganistan'da operasyonlar sırasında ya da böbrek rahatsızlığı nedeniyle öldüğü, bazı kaynaklara göre de İran ya da Yemen'e kaçtığı ileri sürülen Bin Ladin hakkında son birkaç aydır yapılan istihbarat çalışmalarıyla bu sonuca vardıklarını söylediler. 
     Bir yetkili, son istihbari bilgilerle ilgili olarak ''çok kırılgan'' derken, bazı yetkililer kesinlikle Bin Ladin'in yaşadığına inandıklarını ifade ettiler. 
     Bazı yetkililer, Bin Ladin'in Afganistan'ın güneydoğusunda ya da Pakistan'ın Belucistan ve Kuzeybatı Sınırı eyaletleri yakınında, aşiretler bölgesinde gizlendiğini söylediler. 
     ABD'deki George Bush yönetiminin şu an için Bin Ladin'i köşeye sıkıştırma iddiasında olmadığını yazan gazete, yine bir yetkilinin açıklamasına dayanarak, ''Bin Ladin'in ele geçirilmesi ya da öldürülmesinin uzun vadeli bir iş olarak görüldüğünü'' kaydetti. 
     Gazete, ABD'nin Afganistan operasyonları sırasında Usame Bin Ladin'in El Kaide örgütünün lider kadrosunun üçte birinin ele geçirildiğini de yazdı. 
     Beyaz Saray, El Kaide'nin lider kadrosunun 20 ya da 25 kişi arasında olduğunu bildirmişti. 
     






</TEXT>
</DOC>
