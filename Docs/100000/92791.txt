<DOC>
<DOCNO> 92791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/29/yasam/yas01.html </URL>
<DATE> 2002/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
6 ölü 7 kayıp 
</HEADLINE>
<TEXT>
Ege’de facia 
Kos’a kaçak taşıyan tekne, Datça açıklarında battı. Kurtulan bir kaçak, "Bize ışıkları kapalı, büyük bir tekne çarptı" dedi 
     YAŞAR ANTER Bodrum DHA 

     Bodrum’dan Yunanistan’ın İstanköy Kos Adası’na kaçak olarak geçmek isteyen 18 Somaliliyi taşıyan teknenin Datça açıklarında batması sonucu 6 kaçak öldü, aralarında Türk kaptanın da bulunduğu 7 kişi ise kayboldu. 
     İstanbul’dan Bodrum’a önceki gece getirilen 18 Somalili, Yunanistan üzerinden İtalya’ya geçmek için, dün saat 01.00 sıralarında 8 metrelik tekneyle yola çıktı. Ancak tekne Datça ile İstanköy arasındaki uluslararası sulara ulaştığında fırtına patladı. 
     
     Deniz ceset doluydu 
     Fırtına ve yakından geçen gemilerin yarattığı dev dalgalar, tekneyi saat 04.00 sıralarında alabora etti. Gün ağardığı sırada bölgeden geçen balıkçı tekneleri su üzerinde enkaz parçalarını görünce, Sahil Güvenlik Komutanlığı’na haber verdi. 
     Dün sabah saat 07.00’de olay yerine ulaşan Sahil Güvenlik botu, saatlerce dalgalarla boğuşan Somalili kaçaklar Aban, Fatima Roba 24 , Moses Omar 26 , Abdülrezzak Sabick 26 , Mohammed Masawod 22 ve Joseph Mnoruon’u 23 kurtardı. 
     
     Çarpan Yunan botları mı 
     Sahil Güvenlik Komutanlığı’na ait iki bot ve bir helikopterin çalışmaları sonucu denizden üç kadın, iki erkek ve bir kız çocuğun cesetleri toplandı. 
     Teknede bulunan diğer üç kadın, üç erkek kaçak ile 30 yaşlarındaki Türk kaptana ulaşılamazken, arama çalışmaları gün boyu devam etti. 
     Bu arada Bodrum’a getirilen kaçaklardan Blessing Aban’ın 27 , "İstanköy tarafından gelen ışıkları kapalı tekne bize çarpınca alabora olduk" sözleri, teknenin Yunan sahil güvenlik botlarınca batırılmış olabileceği olasılığını gündeme getirdi. Aban, jandarmaya verdiği ifadede, aynen şöyle dedi 
     "Havanın fırtınalı olması, yakınımızdan büyük bir şilebin geçmesi nedeniyle teknede zor duruyorduk. Alabora olmamak için mücadele ederken, İstanköy tarafından gelen, ışıkları kapalı, yaklaşık 30 metrelik bir tekne bize çarpıp kaçtı. Teknemiz o zaman alabora oldu, hepimiz suya düştük.." 
     



 YAŞAM 

















</TEXT>
</DOC>
