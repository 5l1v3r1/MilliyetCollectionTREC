<DOC>
<DOCNO> 81434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/01/son/sondun09.html </URL>
<DATE> 2002/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'ta apartmanda sigara içme yasağı 
</HEADLINE>
<TEXT>

     Dünyada ilk kez, New York'taki bir apartmanda, yeni kiracılar için sigara içme yasağı başlatıldı. 
     Manhattan bölgesinde, Lincoln Center civarındaki lüks apartmanlardan birinin yönetim kurulu, binada daire kiralayacakların sigara içmeyenler arasından seçileceğini açıkladı. 452 daireli ve 29 katlı apartmandan daire satın alacaklardan da sigara içip içmediklerini açıklamaları istenecek. Yönetim kurulu, sigara içenlerin daire satın alma taleplerini geri çevirebilecek. 
     Halen binada daire sahibi olanlarla eski kiracılar ise sigara içmeye devam edebilecekler. 
     Yönetim kurulu kararı, 22 Nisan'dan sonra daire kiralayanlar ile satın alanlar için geçerli olacak. 
     Apartman yöneticisi Scott Wechsler, ''binada yıllardır sigara içmekten kaynaklanan problemler yaşandığını ve binada oturanların havalandırma bacalarından gelen sigara kokularından şikayet ettiklerini'' bildirdi. Wechsler, ''sigara kokusunun hangi daireden geldigini tespit etmenin zor olduğunu, yasak kararının bu nedenle alındığını'' belirtti. 
     Apartman yönetiminin sigarayla ilgili kararı bazı çevrelerce tepkiyle karşılandı. 
     New York Medeni Özgürlükler Birliği adlı kuruluşun başkanı Donna Lieberman, ''apartmanda sigara içme yasağının sıkıntı verici ve aşırı müdahaleci bir davranış olduğunu'' söyledi. 
     Tütün Dostları adlı derneğin başkanı Dean Rouse ise ''kararın anayasaya aykırı olduğunu'' öne sürdü. 
     New York'taki apartmanlarda son zamanlarda benzeri uygulamalara sık rastlanıyor. Bunların başında, yeni kiracıların dairelerinde hayvan beslemelerinin yasaklanması ya da belirli boyu aşan hayvanların bulundurulmaması geliyor. 
     





</TEXT>
</DOC>
