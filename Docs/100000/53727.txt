<DOC>
<DOCNO> 53727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/23/son/sondun07.html </URL>
<DATE> 2001/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistanlı gönüllülerin Taliban macerası kısa sürdü... 
</HEADLINE>
<TEXT>

     Namlularının ucuna çiçekler takarak, Taliban'ın yanında kafirlerle savaşmaya gittiler, ama nicesi tek kurşun bile atamadan ve ihanete uğramış bir insanın duygularıyla geri dönmek zorunda kaldı... 
     Binlerce Pakistanlı kabile savaşçısı, ekim sonlarında Muhammedi Şeriat Hareketi lideri Sufi Muhammed'in çağrısı ve teşvikiyle Afgan topraklarına girdi. Amaçları ''kafirler ittifakı'' karşısında Taliban'la omuz omuza savaşmak, cihada katılmaktı. 
     ''Güle oynaya'' cihada giden Pakistanlı kabile savaşçılarının birçoğu özellikle Mezar-ı Şerif civarındaki çatışmalarda can verdi. 2 bin kadarı kayboldu. Diğerleri gizlice Pakistan'a döndü. 
     50 yaşlarındaki Baht Veli, Pakistan'ın kuzeybatısındaki Şakdara 
     dağlarında AFP muhabirine yaşadıklarını, şöyle anlattı 
     ''450 kişilik grupla sınırı geçtik. Birkaç gün Celalabad'da kaldık, sonra Kabil'e gönderildik. Taliban karar veriyordu. Bizleri gruplara ayırdılar, çeşitli cephelere gönderdiler. Ben de yüz kişilik bir grupla Kabil'in kuzeyine gittim.'' Veli'nin yanıbaşında oturan Fazıl Muhammed de şunları söyledi 
     ''Bizler paralı asker değiliz. Para falan almadık. Görevimizi yapmaya gittik.'' Sonra Veli sözü alıp devam etti 
     ''Benim bulunduğum mevzide sadece gönüllü Pakistanlılar vardı. 
     Elllerimizde de kalaşnikoflar... Karşımızdaki Kuzey İttifakı ağır top ve tank ateşiyle tepemize mermi yağdırıyordu. Bir gece her birimiz ayrı bir yöne dağıldık. Tek kurşun atmadan dönmek zorunda kaldım. Nice gönüllü benim gibi yapmak zorunda kalmış...'' Veli, Afganistan'daki yaşam koşullarına da değindi ve şöyle konuştu 
     ''Yaşam çok zor orada. Samimi Müslümanların sayısı çok az. 
     Birçokları Taliban olduğunu söylüyordu, ama Taliban'ın da sayıca çok az olduğunu gördüm. Taliban'ın gerçek Müslüman olmadığını farkedince ihanete uğramış gibi hissettim kendimi... Söyledikleriyle yaptıkları birbirini tutmuyordu...'' Savaşçı Veli, konuşkasını şöyle bitirdi 
     ''Pakistan'a dönmek zorunda kaldığım için kendimi aşağılanmış hissetmiyorum. Cihad yolunda ölmekten daha iyi bir şey olamaz. Liderim yine gideceksiniz desin, derhal Afganistan yolunu tutarım...'' 
     






</TEXT>
</DOC>
