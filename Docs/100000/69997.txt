<DOC>
<DOCNO> 69997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/28/son/soneko09.html </URL>
<DATE> 2002/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sermaye Piyasası Kurulu AB normlarına hazır 
</HEADLINE>
<TEXT>

     Sermaye Piyasası Kurulu SPK Başkanı Doğan Cansızlar, İstanbul Menkul Kıymetler Borsası'nda İMKB tahtası kapalı olan şirketlerin bilgilendirme formlarının 1-2 hafta içinde gelmesini beklediklerini açıkladı. 
     Cansızlar, tahtası kapalı şirketlerden bilgi formu göndermeyen ve ek süre alan 6-7 şirketin kaldığını belirtti. 
     SPK'nın bu bilgilerin doğruluğunu kontrol ederek İMKB'ye gönderdiğini ve şirketin tahtasının açılıp açılmayacağı konusunun Borsa'nın yetkisinde olduğunu hatırlatan Cansızlar, bilgileri düzgün olan şirketlerin formlarının Mart ayı içerisinde Borsa'ya gönderilmiş olacağını kaydetti. 
     
     Medya yorumları 
     Medya ve Elektronik Ortamda Sunulan Yatırım Tavsiyelerine ilişkin ilke ve esaslar konusunda da SPK Başkanı, buna ilişkin Ekonomi Muhabirleri Derneği'nin EMD görüşlerini aldıklarını, Basın Konseyi'nden görüş beklediklerini söyledi. 
     
     AB'ye uyum 
     AB'ye uyum konusunda SPK'nın durumu konusunda da Cansızlar, 2001 yılındaki AB ilerleme raporunda SPK'nın AB ve Uluslarası Menkul Kıymetler Örgütü standartlarında çalışan bir kuruluş olduğunun belirtildiğini hatırlattı. 
     Ancak bunun AB ile aynı formatta olduklarına anlamına gelmeyeceğine işaret eden Cansızlar, SPK mevzuatının AB kuruluşlarına oldukça yakın olduğunu ve düzeltilmesi gereken mevzuatın çok fazla olmadığını vurguladı. 
     SPK'nın kuruluşundan itibaren mevzuatını Uluslarası Menkul Kıymetler Örgütü ve AB normları çerçevesinde oluşturduğunu ve sürekli yenilediğini kaydeden Cansızlar, bunun için uyum açısından en iyi durumda olan kuruluşlardan biri olduğunu söyledi. 
     Ayrıca AB mevzuatındaki değişiklikleri izleyen bir birimlerinin bulunduğunu anlatan Cansızlar, ''AB normlarında bizim herhangi bir sıkıntımız yok'' diye konuştu. 
     
     Aracı kurumlar 
     Bankaların birleşmesinin ardından aracı kurumların da birleşeceği beklentisi olduğunun hatırlatılması üzerine de Cansızlar, ''Aracı kurumlar eğer birleşme yönünde bize müracaat ederlerse biz bunu teşvik ederiz... Öyle bir olay ortaya çıkarsa biz ona sıcak bakarız'' dedi. 
     ''Sermaye piyasası şu son krizde sınıfı geçmiştir diyebiliriz'' diyen Cansızlar, bunda 126 aracı kuruluşun sermaye yeterliliği rasyosunun SPK tarafından 15 günde bir denetlenmesinin etkili olduğunu vurguladı. 
     ''Birleşmeleri faydalı olur denilebilir mi '' şeklindeki soru üzerine ise Cansızlar, ''O piyasanın vereceği karardır. Birleşme isterlerse biz teşvik ederiz'' cevabını verdi. 
     Borsa Başkanlığı tarafından, Ulusal Pazar'da EGS Dış Ticaret, EGS Finansal Kiralama, EGS GMYO, EGS Holding, Fakto Finans, İktisat Finansal Kiralama, Medya Holding, Nergis Holding, Polylen, Sabah Pazarlama, Sabah Yayıncılık ve Sifaş'ın, Gözaltı Pazarı'nda ise Aktaş Elektrik, Çukurova Elektrik, Gümüşsuyu Halı, Kepez Elektrik, Köytaş Tekstil, Mudurnu Tavukçuluk ve Söksa'nın hisseleri geçici olarak işleme kapatıldı. 
     






</TEXT>
</DOC>
