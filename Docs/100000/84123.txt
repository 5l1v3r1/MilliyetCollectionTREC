<DOC>
<DOCNO> 84123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/son/sondun33.html </URL>
<DATE> 2002/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Middle East Direktörü ''Irak'a gelecek yıl müdahale olabilir'' 
</HEADLINE>
<TEXT>

     Middle East Forum Direktörü Judith Kipper, Irak'a önümüzdeki yıl bir operasyon, bir müdahale yapılabileceğini ileri sürdü. 
     Türk Sanayicileri ve İşadamları Derneği TÜSİAD tarafından düzenlenen ''Türk-Amerikan İlişkileri-Yeni Dönemin Parametreleri'' konulu konferansta konuşan Kipper, Otadoğu'daki gelişmelere değindi. 
     Kitle imha silahları olmasaydı, Saddam Hüseyin'in halkına zarar veren bir kabadayı olacağını savunan Kipper, ''Iraklılar pek çok şey yaptılar ve kitle imha silahlarını sakladılar'' dedi. 
     Irak'a önümüzdeki yıl bir operasyon, müdahale olabileceğini söyleyen Kipper, Kuzey Irak'taki Kürtlerin mağdur olduğunu savundu. 
     Kipper, ''Kürtler bir dereceye kadar muhtariyeti Irak devleti içinde hak ediyorlar'' dedi. 
     Bush'un Clinton kadar Ortadoğu'yla ilgilenmediğini belirten Kipper, İsrail ve Filistin arasındaki çatışmalara da değinerek, şöyle dedi 
     ''Bu Şaron-Arafat çatışması değil. 2 milli harekettir. Bunlar yönetmeyi tam olarak bilmiyorlar. Halklarına barış dolu gelecek vizyonu vermiyorlar. Bunlar ileriye doğru hiçbir adım atmıyorlar. 
     Zorlanması lazım. 54 yıldır sorun ilk kez masaya yatırıldı. Ne Şaron, Ne Arafat kendi halkını temsil ediyor. Bu sorun halledilmeli. Bu konuda Türkiye'ye ihtiyacımız var. Bizim yanımızda olmalılar. İsrail ve Araplarla görüşmeliler.'' 
     
     ''TÜRKİYE İKNA EDİLDİĞİ SÜRECE ABD'NİN YANINDA'' 

     The Heritage Foundation Araştırma Uzmanı John Hulsman da, Türkiye'nin ikna edildiği sürece ABD'nin yanında olduğunu belirterek, ''Türkiye ile her zaman iyi ilişkilerimiz var'' dedi. 
     Türkiye'nin Irak konusunda ABD'nin yanında olduğunu vurgulayan Hulsman, şunları kaydetti 
     ''Türkiye ile ABD çıkarları paralel gidiyor. Türkiye'nin çıkarlarını unutmamalıyız. Irak müdahalesinde Türkiye'ye çok ihtiyacımız olacak. ABD, Türkiye'ye dikkat etmeli ve Türkiye'nin önemini anlamalı.'' CATO Institute Kıdemli Araştırma Uzmanı Doug Bandow ise Türkiye'nin çok zor günler geçirdiğini ifade ederek, ''Türkiye bunları başarıyla atlattı. IMF, şimdi Türkiye'ye çok daha olumlu bakıyor'' diye konuştu. 
     Dışişleri eski Bakanı İlter Türkmen de, Türkiye ile Yunanistan arasında yaşanan Kardak krizine ABD'nin müdahale ederek çözüm bulduğunu söyledi. 
     Türkmen, ABD'nin terör örgütü elebaşı Abdullah Öcalan'ın yakalanmasına da yardımcı olduğunu belirterek, ''Kenya'da bir uçakta nasıl bulunmuştur. Bu tam bilinmemekte ama ABD'nin yardımı olmuştur. 
     Bu kesindir'' diye konuştu. 
     Marmara depreminin Türkiye ile ABD'yi yakınlaştırdığına dikkati çeken Türkmen, ''Clinton'un ziyareti de, Türk halkının hayal gücünü alevlendirdi'' dedi. 
     ABD'nin Irak'ta ne yapacağının net olmadığını belirten Türkmen, Irak'a olası bir müdahalenin, Türk turizmi ve ekonomik istikrarını bozacağını söyledi. 
     





</TEXT>
</DOC>
