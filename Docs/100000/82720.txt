<DOC>
<DOCNO> 82720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/siyaset/siy01.html </URL>
<DATE> 2002/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet bilgisayar cahili 
</HEADLINE>
<TEXT>

Devlet hizmetleri hızla bilgisayarlaşıyor, ancak bu işleri yöneten üst düzey bürokratlar bilgisayardan pek anlamıyor 
     SALİHA ÇOLAK Ankara 

     Türkiye Bilişim Derneği Başkanı Rahmi Aktepe, TBMM Bilgi ve Bilgi Teknolojileri Grubu toplantısında, kamuda görev yapan üst düzey yöneticiler arasında bilişim teknolojisini kullanma açısından bir araştırma yaptıklarını ancak araştırma sonuçlarını açıklamaya "utandıklarını" söyledi. Aktepe, bu durumda kamu hizmetinin verimli ve hızlı bir yapıya kavuşmasını sağlayacak bilgi teknolojilerinin başarılı bir şekilde uygulanamayacağını ifade etti. 2000 yılında 70 kurumun genel müdür yardımcıları ile müsteşar ve müsteşar yardımcısı düzeyindeki 100 yöneticisiyle yapılan yüz yüze görüşmelerle gerçekleştirilen anket sonuçları bürokratın "e" kavramına ısınamadığını ortaya koydu. 
     Buna göre yöneticilerin sadece yüzde 17’si bilgisayar desteğini "olmazsa olmaz" olarak görüyor. Bürokratların yüzde 85’inin evinde bilgisayar bulunuyor ancak yüzde 78’inin bir e - mail adresi bile bulunmuyor. 
     Evden internet kullananlar ise sadece yüzde 19. Bürokratların yüzde 51’i işyerinden internet kullanıyor. 
     Bürokratların yüzde 55’i, o da zamanı olursa bu konuda eğitim almayı istiyor, yüzde 12’si gerekirse eğitim alacağını söylerken, sadece yüzde 15 "Bu konuda eğitim ister misiniz " sorusuna doğrudan "evet" yanıtını veriyor. 



 SİYASET 














</TEXT>
</DOC>
