<DOC>
<DOCNO> 80926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/son/sontur21.html </URL>
<DATE> 2002/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "Af yasası hiçbir demokratik ülkede savunulamaz" 
</HEADLINE>
<TEXT>

     DYP Genel Başkanı Tansu Çiller, ''milletin iradesi by-pass yapılarak, tüm uyarılarımıza rağmen hiçbir demokratik ülkede savunamayacağımız, hatta bir yazarı öldürdüğü tescil olunan birisi bırakılıyor'' dedi. 
     Çiller, partisinin Sarıyer İlçesi Yeniköy Mahallesi'nde delege seçimlerine katılarak, oy kullandı. 
     Daha sonra burada konuşma yapan Çiller, siyasetin önünün tıkandığını savunarak, siyasetin önünü açabilmek için öncelikle millet ve siyasi partileri, sonra da millet ve Meclis'i bütünleştirmek gerektiğini söyledi. 
     Bunun yolunun açık olduğunu dile getiren Çiller, bu çerçevede tercih sistemini getirmek ve Siyasi Partiler ile Seçim Yasaları'nı değiştirmek istediklerini kaydetti. 
     Ardından gazetecilerin sorularını yanıtlayan Tansu Çiller, ''Haluk Kırcı ve Mehmet Ali Ağca'nın da serbest kalmasını sağlayacak af yasasını Cumhurbaşkanı Ahmet Necdet Sezer'in TBMM'ye iade etmesini nasıl değerlendiriyorsunuz'' şeklindeki soru üzerine, af meselesinin kendilerinin dışında olduğunu ve buna başından beri ciddi muhalefet yaptıklarını söyledi. 
     Bunun bazı hassasiyetlerle karşılaştırılmaması gerektiğine işaret eden Çiller, ''Ben çıkan bu sonucu son derece vahim görüyorum. Bunu daha önce de öngörmüştüm. Bütün uyarıları Meclis'te yapmıştım. 'Bunu yaparsanız Anayasa önünde bu af kapsamı genişletilecektir ve Türkiye'nin başına bunlar gelir' demiştik. Maalesef bunlar doğrulandı'' şeklinde konuştu. 
     -''HÜKÜMETİ GÖTÜRMEK İÇİN YETERLİ''- Çiller, Türkiye'nin hapishaneleri boşaltılırken dışarı çıkanların bir eğitimden geçirilmediğini, iş, aş bulunmadığını ve fakirleşmiş, kriz yaşayan bir ülkede kadınların sokaklarda rahat dolaşamaz hale geldiğini kaydederek, şöyle devam etti 
     ''Toplumun dokusu süratle bozuluyor. Böyle bir ortamda milletin iradesi by-pass yapılarak, tüm uyarılarımıza rağmen hiç bir demokratik ülkede savunamayacağımız, hatta bir yazarı öldürdüğü tescil olunan birisi bırakılıyor. Buna, dünyanın hiçbir yerinde hukukun üstünlüğü çerçevesinde iyi bakmak mümkün değil. 
     Sadece bu karmaşa, gelinen bu sonuç dahi herhangi bir demokratik ülkede bir hükümeti götürmek için yeterli.'' -ERDOĞAN VE 2 TURLU SEÇİM- Bir gazetecinin ''AK Parti Genel Başkanı Recep Tayyip Erdoğan'ın, Rize'de yaptığı konuşmayı içeren kasetin ortaya çıkmasından sonra 'değiştiğini' ifade etmesine ilişkin yorumunu'' sorması üzerine Çiller, ''Benim şu ya da bununla ilgili ne düşündüğüm önemli değil, milletin ne düşündüğü önemlidir'' dedi. 
     Çiller, bir lider veya partiye sadece ''evet'' demenin ve birinci yapmanın yetmediğini, aynı zamanda toplumun büyük kesiminin karşı tepkisinin de ölçülmesi gerektiğini bildirdi. 
     Soruya ''sistematik bir cevap vermek istediğini'' belirten Çiller, şunları söyledi 
     ''Millet 2 turlu seçim istiyor. Niçin istiyor, bunun için istiyor. 
     Bir yerde 'evet' diyen olabilir, ama bir de toplumun çok büyük çoğunluğu 'kesinlikle hayır' diyorsa, o 'kesinlikle hayır'ın da bir değeri var demokrasinin standardını yükseltmekte. Onun için 2 turlu seçim, sizin söylediğiniz cevabı millete verdirecek. Asıl önemli o... 
     Onun için ben iki turlu seçimin arkasındayım.'' Çiller, ''erken seçim ne zaman olacak '' sorusunu ise ''Öyle görünüyor ki sonbaharda. Bütün liderler, Başbakan ve yardımcıları, kendi gruplarında 'erken seçim olabilir' uyarısı yapıyorlar. Ben o uyarıyı kendi partime yapmıyorum, milletime yapıyorum. Milletim uyanık ve hazır olsun'' diye yanıtladı. 
     DYP Genel Başkanı Tansu Çiller'in parti üyesi olarak oy kullandığı mahalle delegesi seçimlerinde, eşi Özer Uçuran Çiller, oğlu Mert Çiller ve sanatçı Seren Serengil'in de aralarında bulunduğu 25 kişi delege adayı oldu. 
     





</TEXT>
</DOC>
