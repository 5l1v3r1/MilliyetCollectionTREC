<DOC>
<DOCNO> 66510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/08/guncel/gun08.html </URL>
<DATE> 2002/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Karne veliye verilmeli mi 
</HEADLINE>
<TEXT>

ÇAPRAZ ATEŞ 
     SİBEL KAHRAMAN ŞEN 

     İzmir Milli Eğitim Müdürlüğü’nün bu yıl ilk kez olarak öğrencilerin karnelerini velilere verme kararı alması tartışmalara yol açtı. Müdürlüğe göre, velilere karnenin herşey demek olmadığı anlatılacak, çocuklarına nasıl davranacakları konusunda veliler bilgilendirilecek. Ancak, karnenin veliye verilmesinin, çocukta güvensizliğe neden olacağı ileri sürülerek karşı çıkanlar da oldu. 
     
Yanlış uygulamaTalip Emiroğlu Avrupa Koleji 
     Karnenin veliye verilmesi çok yanlış bir uygulama. Bu, çocuklara güvensizlik duygusunu aşılar. Karneyi veliye vermek demek, çocuğa "Sen ailene yalan söylersin, sen potansiyel suçlusun" demektir. Bu tür davranışlar, çocukları değersiz oldukları duygusuna iter. Çocuğun kişiliğini kabul etmemiz gerekiyor. Bu karar tekrar gözden geçirmeliler. 
     
Veliye vereceğizBehçet Yavuz İzmir M.Eğitim Müd. 
     Türkiye’de ilk kez başlatacağımız bir uygulamayla karneleri çocuklara değil velilere vereceğiz. Doğal olarak öğrenciler, veliler karne heyecanı yaşıyor. Biz eğitim yöneticileri doğru bir yöntemle stresten doğabilecek travmaların önüne geçmeliyiz. Karne olayını o kadar çok büyüttük ki, o insanın yaşamındaki başarıyla paralelmiş gibi anlam yükledik. Oysa okuldaki başarıyla yaşamdaki başarı aynı değil. Velileri karne konusunda bilinçlendirmeliyiz. O yüzden Türkiye’de bir ilki başlatıyoruz. Başarısızlığın sorumluluğunu sadece öğrenciye yüklemeye kimsenin hakkı yok. 
     
Karne öğrenci içinBurhanettin Polat İlke Okulları 
     Karneler öğrenciler için hazırlanıyor. Veliye verilmesi hiç doğru bir yaklaşım değil. Okullar öğrenciyi belgelendirir ve bilgilerinin düzeyini de karneyle gösterir. Veli değerlendirilmiyor. Karne öğrenciye verilir, o da anne babasına götürür. Hem sorumluluk, hem de güven açısından yapılması gereken budur. 
     
Veli de işin içindeAlparslan Özbay İzmir Türk Lisesi 
     Karne sadece akademik başarıyı gösterir. Öğrenciyi tanımlayan bir değer değildir. Bireysel gelişimini, yeteneklerini ilgi alanlarını göstermez. Karneye odaklanan bir yaklaşım doğru değil. Karnenin kime verileceği bu nedenle tartışma konusu olmamalı. Karnenin velilere verilmesinin olumlu yönlerini görmek lazım. Veliler ilköğretim kademesinde okullara gidiyor. Bir daha da uğramıyor. Bu uygulamayla veliyle iletişim kurulmasını sağlayacaktır. Veli karneyi aldığı zaman çocuğuna nasıl davranması gerektiği konusunda da bilgilendirilecek. Ailenin okulla diyaloğu sağlanacak. 
     
Öğrencinin hakkıdırAhmet Mete Bilfen İlköğretim 
     Öğrencinin hakkı olan karne, veliye verilmez. Öğrenci çalışıyor. Bunun değerlendirmesini de öğrenciye vermek gerekiyor. Velileri eğitime tabi tutmuyoruz, onları derslere sokmuyoruz ki karneyi velilere verelim. Çocuğuma güvenmesem bile karnesinin ona verilmesini isterim. 
     



 GÜNCEL 





















</TEXT>
</DOC>
