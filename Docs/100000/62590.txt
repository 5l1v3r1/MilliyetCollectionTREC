<DOC>
<DOCNO> 62590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/16/son/soneko25.html </URL>
<DATE> 2002/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
3 şirket tahtasının açılması 39 bin yatırımcının yüzünü güldürecek 
</HEADLINE>
<TEXT>

     İhlas Holding, Toprak Factoring ve Toprak Finansal Kiralama hisselerinin yeniden işlem görmeye başlaması, 39 bin 393 yatırımcının mağduriyetini giderecek. 
     22 Ocak tarihinden itibaren 
     işlem sırası açılan İhlas Holding hisseleri için Takasbank nezdinde 35 bin 582 hesap sayısı bulunuyor. İhlas Finans Kurumu'nun faaliyet izninin Bankacılık Düzenleme ve Denetleme Kurulu'nun kararıyla kaldırılması üzerine, İhlas grubu şirketlerin Borsa'daki işlem sıraları 12 Şubat 2001 tarihinde geçici olarak işleme kapatılmıştı. Toprakbank'ın Fon'a devri sonrası tahtaları kapatılan Toprak Factoring ve Toprak Finansal Kiralama hisselerinin ise Takasbank nezdinde 3 bin 811 hesap sayısı bulunuyor. Her 2 şirketin tahtaları, yarın işleme açılacak. İhlas Holding, Toprak Factoring ve Toprak Finansal Kiralama hisselerinin işlem görmeye başlamasıyla birlikte, tahtası kapalı şirket sayısı 25'e, mağdur yatırımcı sayısı da 232 bin 876'ya gerileyecek. Bu sayıya, Fon'a devredildiği için borsa kaydından çıkarılan şirket ve yatırımcıları dahil değil. Borsa Uzmanları Derneği Yönetim Kurulu Başkanı Nazmi Sarıkaya, tahtaların açılmasının likidite sağlama açısından olumlu bir gelişme olduğunu söyledi. Birçok yatırımcının elinde bu tarz tahtası kapalı şirketlere ait hisse senedi bulunduğunu hatırlatan Sarıkaya, ''Önemli bir krizden geçiyoruz. Yatırımcının nakte ihtiyacı olabilir. Bu anlamda tahtaların açılması ve işlem görmesi likidite sağlama açısından olumlu'' dedi. SPK ve İMKB'nin bu yöndeki çalışmalarını takdir ettiğini vurgulayan Sarıkaya, şunları kaydetti ''SPK tarafından istenen tahtası kapalı şirketlere ait çeşitli bilanço bilgileri incelendikten sonra tahta açılmadan önce vatandaşlarla paylaşılacak ve 5 işgünü içinde Borsa'da işleme açılacağı beyan edilecek. Yatırımcılar bu bilgiler ışığında hissesini satacak ya da satmayacak. Amaç spekülasyonu ve vatandaşların sağduyu haricinde hareket etmelerini önlemek. Tahtaların açılması likidite sağlayacak bir olaydır. Birtakım insanlar için yeni bir alım yapma sahası da açacaktır.'' Ak Yatırım Menkul Değerler Araştırma Müdür Yardımcısı Abdülkadir Konukoğlu da, İhlas Holding, Toprak Factoring ve Toprak Finansal Kiralama hisselerinin yeniden işlem görmesinin piyasaya çok büyük bir yansıması olacağını düşünmediğini söyledi. Konukoğlu, ''Pazar büyüklükleri, işlem hacmi açısından piyasa üzerinde majör etki yapacağını düşünmüyoruz. Borsa yatırımcılarının güvenini sağlaması açısından olumlu'' dedi. Inter Yatırım Yönetmen Yardımcısı Oğuz Kozakçıoğlu da, yatırımcıların korunması açısından kapalı olan tahtaların tekrar işleme açılmasının önemli olduğuna değinerek, hisse senetlerine olan güven kaybının yeniden kazanılması bakımından iyi bir gelişme değerlendirmesinde bulundu. Sayılgan Menkul Değerler Borsa Uzmanı Murat Özkaya ise, fiyat hareketliliğinin artacağına ve yatırımcının mağduriyetinin giderilmiş olacağına işaret ederek, ''Piyasaya yeni para girişi olacak, ancak çok büyük bir canlılık değil'' diye konuştu. 
     






</TEXT>
</DOC>
