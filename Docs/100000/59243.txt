<DOC>
<DOCNO> 59243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/27/yazar/akyol.html </URL>
<DATE> 2001/12/27/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
İnönü faktörü 
</HEADLINE>
<TEXT>

     İSMET Paşa vefat edeli 28 yıl olmuş... Önceki akşam TRT'de bir program vardı. Medya nedense İnönü'yü pek hatırlamadı 
     Halbuki İnönü, bir imparatorluğun yıkılışı, Milli Mücadele, Tek Parti ve Milli Şef devirleri, demokrasi ve darbeler, iki tane cihan savaşı gibi pek az insanın hayatına sığmış büyük hadiselerin tecrübelerine sahipti. 
     Uzun ömrü sebebiyle tecrübe birikimi Atatürk'ten fazla olduğu gibi, farklı bir mizaçtır da... 
     Tarihimizde Atatürk dinamizm ve atılganlığı, İnönü ise itidal ve ihtiyatı temsil etmiştir. Birbirlerini tamamlamaları da, çatışmaları da bundandır. 
     Yakın tarihimizi Atatürk'e odaklamak İnönü, Karabekir, Rauf Orbay, Ali Fuat Cebesoy gibi şahsiyetleri unutturmamalıydı. Çünkü onların tecrübe ve bakış açılarından da yararlanmak hem siyasi kültürümüzü zenginleştirir, hem yeni sorunlar karşısında geniş açılı düşünmemizi sağlar. 
     
     İNÖNÜ'YE Atatürk'ü gölgeleyip kendini yüceltmek istediği suçlamaları yöneltilmiştir. 
     Atatürk devrinde itilip kakılan Karabekir, Rauf Orbay, Cebesoy, Adnan ve Halide Edip Adıvar'lar, Hüseyin Cahit... Bunlar İkinci Cumhurbaşkanı İnönü'den ilgi ve itibar görmüşlerdir. 
     Atatürk'ün Nutuk'ta vatan hainliği ile suçladığı Terakkiperver Fırka'yı 1946'da yeniden kurmaları için Rauf Bey'i teşvik eden de İnönü'dür 
     Fakat bu tip tavırları, Atatürk'ü gölgelemek için değil, Milli Mücadele kadrosundaki çatlamanın Cumhuriyet döneminde devamını önlemek içindir ve kırılmış itibarları iade ederken bir şart koşmuştur 
     - Atatürk aleyhine konuşma olmayacak 
     Karabekir'i bir tür ev hapsinden kurtarıp Meclis Başkanı yapan da Milli Şef İnönü'dür, Tan gazetesinde Karabekir'in Atatürk'ü eleştiren açıklamalarının yayımlanmasını durduran da... 
     Paralara, pullara kendi resmini bastırmış, Milli Şef olmuştur. Ama bunlar bir sarsıntıyı önlemek için sistemin sürdürülmesidir Atatürk'ü gölgelemek değil... 
     
     İNKILAPLARIN hiçbiri İnönü'nün fikri değildir, hatta bazılarını tereddütlerle karşılamıştır ama bir defa yapıldıktan sonra Atatürk'ten fazla titizlik göstermiştir. Atatürk özel notlarında eski harflere devam etmiş, İnönü daima Latin harfleriyle yazmıştır mesela... 
     İzmir suikastı vesilesiyle muhalefet tasfiye edilirken, Karabekir gibi Milli Mücadele kahramanlarının İstiklal Mahkemesi kararıyla idam veya mahkum edilmelerini, böyle bir faciayı önleyen, İnönü'dür. 
     Dil devrimindeki aşırılığa karşı çıkıp Atatürk'e "konuşamıyoruz, dilsiz kaldık" diyen de İnönü'dür. Atatürk'ün "arılaştırmacılık"tan vazgeçmesinde bunun rolü olmuştur. 
     Bu itidal ve ihtiyat, inkılapların istikrar ve yerleşmesini sağlamış, "takrir - i sükun"u gerçekleştirmiş, ekonomide tutucu bir devletçiliği benimsemiştir ama demokrasi konusunda Atatürk'ten daha arzulu olmuştur. 
     Bizi Büyük Savaş'ın dışında tutan da bu itidal ve ihtiyattır. 
     Atatürk'le birlikte, İnönü'yü, Karabekir'i ve diğerlerini bilmemek, "Kurtuluş" ve "Kuruluş" kültürümüzü fakirleştirir... 
     En azından, "İnkılab"a bile "itidal" gerektiğini anlamak için 'İnönü dersi'ni iyi bilmek lazım. 
     
     







İnönü faktörü 


Bushizm.. 


Ecevit ve Org. Kıvrıkoğlu'nun sözleri 


Irak'la ilgili o kadar çok soru var ki 


Sevinecek şeyler de bol üzülecek şeyler de bol 


Kurmayca diplomasi 


Mutlu Noeller Türkiye .. 


İhracata maşallah 


Afgan deneyimi 


Yılbaşı fırsatıyla isyana tahrik 


Tarikat okulunda dehşet 


Alemdaroğlu'na angaje olanlar 


Solda Pişkinsüt partisi 


Batan 19 bankadan 11'inin murakabesi neden Deloitte'e 


Ay-Cell piyasa’da 


Deride iki Turgut olayı’... 


</TEXT>
</DOC>
