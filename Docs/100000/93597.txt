<DOC>
<DOCNO> 93597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/04/siyaset/siy04.html </URL>
<DATE> 2002/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir görevini kötüye kullanma suçu’ daha 
</HEADLINE>
<TEXT>

     İSTANBUL Milliyet 

     İstanbul eski Emniyet Müdürü Kazım Abanoz ile dört eski müdür yardımcısı hakkında, lojman tahsisi sırasında "görevi kötüye kullanmak" suçundan dava açıldı. İstanbul Cumhuriyet Savcısı Yılmaz Kuyumcu tarafından hazırlanan iddianamede, Mülkiye müfettişlerinin 7 Eylül 2001’de düzenlediği rapora göre, eski Emniyet Genel Müdür Yardımcısı Nihat Kurtiç’in, İstanbul’da bulunan eş ve çocuklarına lojman temini amacıyla İstanbul Emniyet Müdürlüğü’ne başvurduğu kaydedildi. Önce olumsuz yanıt verilen bu talep konusunda daha sonra Müdürlüğe yazı yazılarak, "olur" alındığı bildirildi. 
     Emniyet Genel Müdürlüğü Konut Dağıtım Komisyonu kararıyla Ankara Reşat Nuri Sokak’ta lojman tahsis edilen Kurtiç’e, İstanbul Emniyet Müdürlüğü Lojman Tahsis Komisyonu’nca da Nişantaşı’nda yine lojman sağlandığı vurgulanan iddianamede, o dönemin komisyon üyeleri ile onay veren emniyet müdürünün "mevzuata aykırı davranarak görevi kötüye kullandıkları" öne sürüldü. Abanoz ile Lojman Tahsis Komisyonu üyeleri olan eski emniyet müdür yardımcıları Nizamettin Bayındır, Ahmet Uzunçakmak, Orhan Yaman ve İnci Aksoy’un, 1 - 3’er yıl arasında hapis cezasına çarptırılmaları talep edildi. 
     



 SİYASET 















</TEXT>
</DOC>
