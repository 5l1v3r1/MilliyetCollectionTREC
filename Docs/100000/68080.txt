<DOC>
<DOCNO> 68080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/17/spor/spo04.html </URL>
<DATE> 2002/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Briegel’den övgü 
</HEADLINE>
<TEXT>

Trabzon’un Alman hocası, Başkan Özkan Sümer’in Avrupalı başkanlardan bile çağdaş olduğunu söyledi, "Teknik kadroya sürekli güven veriyor" dedi 
     TRABZONSPOR Teknik Direktörü Hans Peter Briegel, Başkan Özkan Sümer’e övgüler yağdırdı. Takımın başarısız sonuçlar almasından sonra "Sahaya in, kadroya müdahale et" baskılarıyla karşılaşan ancak bunu kendi dünya görüşüyle bağdaştırmayan Sümer için Alman hoca, "Avrupalı başkanlardan bile çok daha çağdaş. Teknik kadroyla ilişkileri karşılıklı, saygı ve güvene dayanıyor" yorumunu yaptı. 
     BRİEGEL, kötü gidiş üzerine başkan ve yöneticilerin işe müdahale etmesinin sürekli görülen bir olay olduğuna dikkat çekti, "Ancak Özkan Sümer taktik açıdan en küçük bir imada bile bulunmadı" diye konuştu. Alman hoca, Sümer’in tüm eleştirileri cesaretle göğüslediğini ifade ederek, "Kendisine ve yönetim kuruluna çok şey borçluyuz. Artık başarılı sonuçlar alarak hepsini yüzünü güldüreceğiz" dedi. 
     
     Yönetim çağrı yaptı 
     BEŞİKTAŞ maçında çıkan olaylar nedeniyle iki maç ceza alan Trabzonspor’da yöneticiler İstanbulspor maçı öncesi taraftarlara çağrıda bulundu. Yönetici Coşkun Kahraman, "Bir anlık öfkenin bedelini ağır ödedik. Belki de şu anda kupada yarı finaldeydik. Seyircimiz stadı doldursun sadece bizi desteklesin" diye konuştu. 
     
     Bushi şaşkınlığı 
     TRABZONSPOR’DA Bushi, sakatlığı geçmeyince, İstanbulspor maçının kadrosuna da alınmadı. Briegel’in bu maçta kısa bir süre olsa da şans vermeyi düşündüğü Arnavut golcünün kasığındaki sertlik geçmeyince, riske edilmedi. İstanbul’a yeniden kontrol olmaya giden Bushi’nin duruma göre Almanya’ya gönderileceği bildirildi. 
     



 SPOR 




























</TEXT>
</DOC>
