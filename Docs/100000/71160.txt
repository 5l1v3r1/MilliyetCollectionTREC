<DOC>
<DOCNO> 71160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/06/son/sontur01.html </URL>
<DATE> 2002/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Adana'da Hizbullah'ın örgüt evine baskın ''2 ölü, 9 yaralı'' 
</HEADLINE>
<TEXT>

     Adana'da, terör örgütü Hizbullah'a yönelik düzenlenen operasyonda 2 örgüt mensubu ölü ele geçirildi. 
     Operasyonda 9 polis yaralandı. 
     Alınan bilgiye göre, bir ihbarı değerlendiren güvenlik güçleri, Yeşilevler Mahallesi Vefa Caddesi 11 Sokak'taki örgüt evine, sabaha karşı operasyon düzenledi. Terörle Mücadele ekipleri ile Özel Harekat timlerinin katıldığı operasyonda, ''teslim ol'' çağrılarına hücre evinden ateşle karşılık verilmesi ve el bombası atılması üzerine çatışma çıktı. 
     İki terörist çatışma sonucu ölü ele geçirilirken, 9 polis memuru şarapnel parçalarından yaralandı. 
     Adana'da terör örgütü Hizbullah'a yönelik düzenlenen ve iki teröristin ölü ele geçirildiği operasyonda, teröristler teslim ol çağrısına el bombasıyla karşılık verdikten sonra hücre evindeki 1 kadın ile 4 çocuğu dışarı çıkardılar. 
     A.A muhabirinin aldığı bilgiye göre, Terörle Mücadele Şubesi ekiplerince terör örgütü Hizbullah'a yönelik yürütülen çalışmalar sırasında, Yeşilevler mahallesi Vefa Caddesi 11. sokak 4 numarada hücre evi bulunduğu belirlendi. Hücre evine sabaha karşı terörle mücadele ekipleri ve özel harekat timlerinin katıldığı operasyon düzenlendi. Güvenlik güçlerinin ''teslim ol'' çağrısına evden el bombasıyla karşılık verildi. Bu sırada 9 polis yaralandı. Teröristler attıkları ilk bombanın ardından, evde bulunan 1 kadın ile 4 çocuğu dışarı çıkardılar. Kadın ve çocukların herhangi bir zarar görmediği ve emniyet müdürlüğüne götürülerek sorgulamaya alındığı bildirildi. 
     Teröristler, kadın ve çocukların evden çıkmasının ardından 3 bomba daha atıp silahla ateş açtılar. Operasyonda evde bulunan 2 terörist ölü ele geçirildi. Hücre evinde bir 14'lü tabanca ile el bombaları ele geçirildi. 
     Ölü ele geçirilen teröristlerden birinin üzerinde Süleyman Ceylan adına düzenlenmiş sahte kimlik bulundu. Yetkililer bu teröristin örgütün üst düzey sorumlularından, diğerinin ise ''askeri kanat'' sorumlusu olduğunun sanıldığını ve kimlik belirleme çalışmalarının sürdüğünü ifade ettiler. 
     Yetkililer operasyonun genişletilerek sürdürüleceğini belirttiler. 
     Operasyonda yaralanan 9 polis memurundan 4'ü ayakta tedavi gördü, 2 polis memuru Başkent, 2'si İnternational Hospital, 1'i de Numune Hastanesi'nde tedavi altına alındı. 
     
     Kimlikleri saptandı 

     Adana'da, terör örgütü Hizbullah'a yönelik operasyonda ölü ele geçirilen teröristlerin kimlikleri belirlendi. 
     Emniyet Müdürlüğü yetkilileri, ''Süleyman Ceylan'' sahte kimlikli Habip Dağ'ın 42 , Mardin Mazıdağı nüfusuna kayıtlı bulunduğunu ve örgütün Mardin askeri kanat sorumlusu olduğunu bildirdiler. 
     Diğer teröristin de, Muş Merkez nüfusuna kayıtlı Arif Keser 37 
     olduğu belirtildi. Keser'in de terör örgütünde Gaziantep askeri kanat sorumluluğunu üstlendiği ifade edildi. 
     Bu arada, hücre evinden çıkarılan kadının da Arif Keser'in eşi Zahide Keser olduğu öğrenildi. 4 kız çocuğunun ise 1,5 ile 12 yaş arasında oldukları belirtildi. 
     Öte yandan, Aydınlar Mahallesi Muhtarı Mehmet Kurtulmuş, bu kişilerin muhtarlıkta kayıtlarının bulunmadığını söyledi. Yaklaşık 6 ay önce taşındıkları mahallede kimseyle görüşmedikleri belirtilen bu kişilerden Arif Keser'in, tablacılık yaptığı ve terlik sattığı belirtildi. 
     






</TEXT>
</DOC>
