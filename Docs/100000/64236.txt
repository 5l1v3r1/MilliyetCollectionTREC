<DOC>
<DOCNO> 64236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/26/spor/aspo.html </URL>
<DATE> 2002/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
2004 Avrupa Futbol Şampiyonası’nın eleme grubu kuraları Portekiz’de çekildi 
</HEADLINE>
<TEXT>
"İnanamıyorum" 
Kura öncesi tek çekindiği deplasmanın Türkiye olduğunu söyleyen İngiltere Teknik Direktörü Goran Eriksson’un korktuğu başına geldi. Ünlü teknik adam, "Grubu birinci bitirebiliriz. Ancak yine de çok dikkat etmeliyiz" dedi 
     MEHMET DEMİRCAN 

     50 ülke katıldı 
     2004 Avrupa Futbol Şampiyonası eleme gruplarının kura çekimi dün Portekiz’de yapıldı. 50 ülke 10 gruba dağıtılırken, finallere birinci sırayı alan takımlar direkt katılacak. İkinciler ise baraj maçı oynayacak. İngiltere Milli Takımı Teknik Direktörü Goran Eriksson, gruplar belirlenmeden önce yaptığı konuşmada, "Eşleşmek istemediğim tek ülke Türkiye. Çünkü orası Avrupa’nın en zor deplasmanı" dedi. 
     
     Büyük şok yaşadı 
     KURA çekimi bittiğinde 7. Grup’ta Türkiye’ye rakip olan Eriksson tam bir şok yaşadı. "İnanamıyorum" diyerek grubu değerlendiren ünlü teknik adam, "Türkiye büyük bir çıkış içinde. Hem Avrupa kupaları, hem de milli maçlarda çok iyi sonuçlar alıyorlar. Galatasaray’ı bir düşünün. Korktuğum şey başıma geldi. İki maç da zor geçecek. Grupta birinci olabiliriz ama yine de çok dikkat etmeliyiz" diye konuştu. 
     
     İngilizler’e ders 
     ERİKSSON, taraftarlarla ilgili olarak da "Hiçbir endişem yok. Türkiye’ye gittiğimizde çiçeklerle karşılaşacağımızı biliyorum" ifadelerini kullandı. Milli Takım Menajeri Can Çobanoğlu ise İngiliz basınına adeta ders verdi. Çobanoğlu, İngilizler’in seyirci olaylarını gündeme getirmesi üzerine, "Size büyük görev düşüyor. Kendi seyircinize savaşa gider gibi yayınlar yapmayın" yorumunu yaptı. 
     
1. Grup Fransa Slovenya İsrail K.Rum Kesimi Malta      
2. Grup Romanya Danimarka Norveç Bosna Hersek Lüksemburg      
3. Grup Çek Cumhuriyeti Hollanda Avusturya Belarus Moldova      
4. Grup İsveç Polonya Macaristan Letonya San Marino      
5. Grup Almanya İskoçya İzlanda Litvanya Faroe Adl.      
6. Grup İspanya Ukrayna Yunanistan K.İrlanda Ermenistan      
7. Grup TÜRKİYE İngiltere Slovakya Makedonya Liechtenstein      
8. Grup Belçika Hırvatistan Bulgaristan Estonya Andorra      
9. Grup İtalya Yugoslavya Finlandiya Galler Azerbaycan      
10. Grup S.İrlanda Rusya İsviçre Gürcistan Arnavutluk      
Teknik Direktör Şenol Güneş kuradan memnun kaldı      Favori biziz’ 
     MİLLİ Takımlar Teknik Direktörü Şenol Güneş, grupta favori olduklarını söyledi. Güneş, "Birinci olmak istiyoruz. Bunun için çok çalışmalıyız. İngiltere ve Slovakya ciddi rakipler. Ama hepsini tanımamız bir avantaj. Lichtenstein’i de en kısa zamanda inceleyeceğiz" diye konuştu. 
     
     Hesabımız var’ 
     FUTBOL Federasyonu Başkanı Haluk Ulusoy, kura çekimi sonrası yaşanan tablo karşısında gururlandığını belirtti, "Yedi yıl önce sonuncu torbadaydık. Şimdi İngiltere’nin önündeyiz" dedi. Ulusoy, İngiltere ile bir hesapları olduğunu kaydetti, "Bizi bu grupta yenecek takım çıkmaz" ifadesini kullandı. 
     
     Erzik Bu fırsat kaçmaz 
     UEFA Asbaşkanı Şenes Erzik, Türkiye’nin tarihinin en iyi takımına sahip olduğunu söyleyerek, "Bu fırsat kaçmaz" diye konuştu. Erzik, "İngiltere’yi tarihimizde hiç yenememişiz. Şimdi tam zamanı. Artık bu hesaplaşmayı futbolcuların sahada yapması gerekiyor" görüşünü belirtti. 
     
     Fikstür kavgası 
     HALUK Ulusoy, İngiltere’nin "Fikstür toplantısını bizim ülkede yapalım" önerisini sert bir şekilde geri çevirdi. Ulusoy, "Böyle bir şansı yakalamak için yıllardır savaşıyoruz. Grupta birinci sırada biz varız. O yüzden toplantı Türkiye’de olacak. Herkesi krallar gibi ağırlarız" yorumunu yaptı. 
     
     Görkemli uğurlama 
     FEDERASYON yetkilileri, 2002 Dünya Kupası için Kore’ye gidecek olan milli takım kafilesine muhteşem bir uğurlama töreni hazırlanacağını açıkladı. 17 Mayıs’ta yapılacak organizasyonda havai fişek gösterileri düzenlenecek, ünlü sanatçılar konserler verecek. Törene herkes katılabilecek. 
     
Gol bile atamadık İngiltere ile tarihimizde sekiz defa oynadık. Hiç galip gelemezken, yediğimiz 29 gole tek bir karşılık veremedik 
     MİLLİ Takımımız’ın gruptaki en zorlu rakibi İngiltere, şimdiye dek Avrupa Şampiyonaları’nda iki kez yarı final oynadı. 1966’da Dünya Kupası’nı kazanarak tarihinin en büyük başarısını elde eden Adalılar, 1968’de Yugoslavya’ya 1 - 0, 1996’da da kendi evinde Almanya’ya penaltı atışları sonucu 7 - 6 yenilerek finalde oynama şansını yitirdi. Milli Takımımız İngiltere ile oynadığı 8 maçta 7 yenilgi, bir beraberlik alırken, yediği 29 gole karşılık veremedi. 
     AY - Yıldızlı ekibimiz, İngiltere karşısında iki kez 8 - 0 yenilerek tarihinin en ağır mağlubiyetlerinden ikisini aldı. Teknik Direktörlüğünü İsveçli Sven Goran Eriksson’un yaptığı İngiltere’nin kadrosunda David Beckham, Robbie Fowler, Rio Ferdinand, Paul Scholes, Steve McManaman, Michael Owen, Emile Heskey gibi yıldızlar yer alıyor. Bir futbol ülkesi olarak tanınan İngiltere, holiganları ile de en az futboluyla olduğu kadar söz ettirmesiyle tanınıyor. 
     
Türkiye sürpriz ülke      PORTO’DA çekilen kuraların ardından İngilizler’in Dünyaca ünlü bahis şirketi William Hill, ülkelere göre verdiği bahis oranlarını açıkladı. Buna göre Türkiye, 1’e 80 vererek 20. sırada gösterildi. Son şampiyon Fransa ile finalist İtalya 2’ye 11’le ilk sırayı paylaşırken, Portekiz ve İspanya, 1’e 6 ile ikinci sırada yer aldı. Grubumuzda yer alan İngiltere, Hollanda ile birlikte 1’e 7 oranla üçüncü oldu. 
     
Tanıdık Slovakya      TEKNİK direktörlüğünü Ladislav Jurkemik’in yaptığı Slovakya ile iki kez karşılaştık. 2002 Dünya Kupası Elemeleri’nde rakibimiz ile İstanbul’da 1 - 1 berabere kalırken deplasmanda 1 - 0 galip geldik. Slovakya’da Kocaelisporlu Timko’nun yanısıra, Karhan ve Nemeth de forma giyiyor. 
     
Makedonya krizde      2002 Dünya Kupası Elemeleri’nde umduğunu bulamayan Makedonya, Milli Takımımız’a dört kez rakip oldu. Bu maçların üçünü galip kaparken, birinden beraberlikle ayrıldık. Halen teknik direktörü bulunmayan Makedonya’da Malatyasporlu Şakiri ve Lazarevski de yer alıyorlar. 
     
Liechtenstein zayıf      GRUPTA "çantada keklik" gibi gözüken Liechtenstein ile daha önce hiç karşılaşmadık. Teknik direktörlüğünü 38 yaşındaki Alman çalıştırıcı Ralf Loose’un yaptığı Liechtenstein, Avrupa Şampiyonası elemelerinde 20 maçta, bir galibiyet, iki beraberlik ve 17 yenilgi alırken, üç gol attı, 79 gol yedi. 
     



 SPOR 


























</TEXT>
</DOC>
