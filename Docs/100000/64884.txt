<DOC>
<DOCNO> 64884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/30/ekonomi/eko06.html </URL>
<DATE> 2002/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
2000’de 20 il kan kaybetti 
</HEADLINE>
<TEXT>

Kocaeli 1999’da yaşadığı depreme rağmen 2000 yılında ekonomisini yüzde 21 büyüttü. Ekonominin yüzde 7.4 büyüdüğü 2000’de 20 il küçüldü 
     EKONOMİ SERVİSİ 

     Geçen yılın şubat ayından bu yana yaşanan ekonomik kriz öncesinde yüzde 7.4 gayrisafi yurtiçi hasıla - GSYİH oranında büyüme gösteren Türkiye ekonomisindeki bu gelişmeye rağmen, küçülme yaşayan iller de var. 
     Devlet İstatistik Enstitüsü’nün dün açıkladığı iller itibarı ile 2000 yılı GSYİH rakamlarına göre 20 ilde ekonomik gerileme görüldü. Türkiye’nin ortalaması olan yüzde 7.4’ün üzerinde ekonomik büyüme sağlayan il sayısı 25 ile sınırlı kaldı. En yüksek gerileme yüzde 11.6 ile Bolu, yüzde 10.9 ile Adıyaman’da görüldü. Ancak Bolu nüfusundaki azalma nedeniyle kişi başına GSYİH’de 14’üncülükten ikinciliğe yükseldi. Bolu’da kişi başına GSYİH yüzde 71.9 artarak 5 bin 687 dolara yükseldi. 
     
     İstanbul iki basamak geriledi 
     1999’da ikinci sırada bulunan İstanbul ise 4 bin 416 dolarlık gelirle dördüncülüğe geriledi. Kişi başına gelir sıralamasında 4 bin 665 dolarla Yalova üçüncü, Kırklareli 4 bin 370 dolarla beşinci, İzmir 4 bin 302 dolarla altıncı oldu. 
     Türkiye genelinde kişi başına ortalama gelir 2 bin 941 dolar olarak hesaplandı. Kişi başına gelirde 4 bin doların üzerine sekiz il çıkarken, 11 il 3 - 4 bin dolar arasında gelire sahip oldu. 
     
Küçülen iller Adıyaman - 10.9 Bolu -11.6 Kırıkkale -8.7 Erzincan -7.9 Tunceli -5.6 Muş -4.3 Bayburt -4.2 Ardahan -4.1 Giresun -3.9 Batman -3.4 Trabzon -1.4 Şırnak -1.3 Karaman -1.2 Bitlis -1.1 Bartın -1.0 Elazığ -1.0 Osmaniye -0.6 Ordu -0.5 K.Maraş -0. Artvin -0.6      
     GSYİH gelişim hızı 
     
     En yoksul il Muş 
     Kişi başına GSYİH’de Kocaeli 7 bin 556 dolarla birinci oldu. En düşük kişi başına gelir ise 725 dolarla Muş’ta. 
     1999 yılında yaşanan deprem felaketine rağmen Kocaeli diğer illerle arasında bulunan gelişmişlik farkını artırdı. 1999’da Kocaeli’nde kişi başına düşen gelir 6 bin 232 dolar, Muş’ta ise 725 dolar düzeyinde hesaplanmıştı. Kocaeli’ndeki yüzde 21 büyümeye rağmen, Muş’taki yüzde 9.6 oranındaki küçülme en zengin il ile en yoksul il arasındaki farkı yedi kattan 10 kata çıkarttı. 
     
     
     



 EKONOMİ 














</TEXT>
</DOC>
