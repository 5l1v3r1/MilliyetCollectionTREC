<DOC>
<DOCNO> 51943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/12/son/sontur23.html </URL>
<DATE> 2001/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Meteoroloji uyardı, lodos gidiyor, yağmur geliyor... 
</HEADLINE>
<TEXT>

     Kuvvetli lodosun, önümüzdeki iki gün boyunca yurdun batı bölgelerinde etkili olacağı bildirildi. 
     Marmara ve Kuzey Ege kıyılarında yarın akşam saatlerinde başlayacak sağanak yağışlar da 15 Kasım Perşembe günü Karadeniz üzerinden gelecek yeni bir soğuk ve yağışlı havayla birlikte yurdun kuzey bölgelerinde etkisini artıracak. 
     Devlet Meteoroloji İşleri Genel Müdürlüğü'nden yapılan ''Meteorolojik Uyarı''ya göre, yarın öğle saatlerinden itibaren Marmara ve Ege'de esmeye başlayacak kuvvetli lodos, önümüzdeki iki gün yurdun batı bölgelerinde etkili olacak. 
     Kuvvetli ve zaman zaman fırtına şeklinde esecek lodosla birlikte hava sıcaklığı da yarın artacak. 
     Bu arada, yarın akşam saatlerinde Marmara'nın batısı ve Kuzey Ege kıyılarında sağanak yağış bekleniyor. Yağışlı hava 14 Kasım Çarşamba günü Marmara, Ege, İç Anadolu'nun batısı ve Batı Akdeniz bölgelerinde görülecek. 
     Yağışlar 15 Kasım Perşembe günü Karadeniz üzerinden gelecek yeni bir soğuk ve yağışlı havayla birlikte yurdun kuzey bölgelerinde etkisini artıracak. Hava sıcaklığı da azalmaya başlayacak. 
     Soğuk ve yağışlı hava, 16 Kasım Cuma günü yurdun kuzey, iç ve doğu bölgelerinde etkisini sürdürecek. 
     Meteoroloji yetkilileri, özellikle yarın ve Çarşamba günü Marmara ve Ege bölgesinde esecek kuvvetli lodosun getireceği olumsuz şartlar nedeniyle ilgililerin tedbirli olmalarını istediler. 
     






</TEXT>
</DOC>
