<DOC>
<DOCNO> 62928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/18/son/sondun04.html </URL>
<DATE> 2002/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Irak'a askeri harekat Türkiye için felaket olabilir" 
</HEADLINE>
<TEXT>

     Başbakan Bülent Ecevit, Irak konusunda bir çıkış yolunun mutlaka bulunması gerektiğini ifade ederek, ''Umuyorum ki bir askeri harekatla olmaz bu. Çünkü böylesi bir askeri harekat Türkiye için bir felaket olabilir, Türkiye katılmasa da böyle bir harekata...'' dedi. 
     Ecevit, Ulusal Basın Kulübü'nde yabancı gazetecilerin sorularını yanıtladı. Başbakan Ecevit'e yöneltilen sorular ve yanıtları şöyle 
     Soru Türk-Yunan ilişkileri olumlu yönde ilerliyor. İki ülke dışişleri bakanları ilişkileri geliştirme yönünde çalışmalar yapıyorlar. Yunan Başbakanı, ''Ege'de Yunanistan'a yönelik bir talebiniz varsa, neden Uluslararası Adalet Divanı'na gitmiyorsunuz'' diye sordu. Neden oraya gitmiyorsunuz 
     Ecevit Ege sorunu bence siyasi bir sorun, hukuki bir sorun değil. 
     Ege, değişen şartlar altında yeniden tanımlanmalı. Bu nedenle karşılıklı olarak, olgun iki ülke olarak biraraya gelmeliyiz diye düşünüyoruz. Ege'deki durumu karşılıklı olarak mevcut şartlar altında değerlendirmeliyiz diye düşünüyoruz. Bu değerlendirme sonucunda her iki ülkeyi de memnun edecek bir politikaya ulaşmamız gerekir diye düşünüyoruz. 
     Son yıllarda iki ülke arasında bir diyalogun başlamış olması memnuniyet verici. Dışişleri Bakanlarımız karşılıklı olarak birbirleriyle sık sık görüşüyorlar, belki her zaman basın önünde olmuyor, ama özel olarak birbirleriyle görüşüyorlar. Çok yakın ve özel bir işbirliği çerçevesinde, çok da henüz basına yansımadan birtakım ilerlemeleri kaydetmek mümkün. Çünkü iki ülke, birbirleriyle komşu... 
     Karşılıklı olarak haklarımızı adilane bir şekilde Ege üzerinde de paylaşabilmeliyiz. 
     
     Kafkaslar 
     Soru Türkiye'nin Güney Kafkasya ile işbirliği konusu, Washington'daki gündem maddelerinden bir tanesi. Ermenistan-Azerbaycan ilişkileri çerçevesinde Genelkurmay Başkanı Orgeneral Hüseyin Kıvrıkoğlu, ''Ermenistan'da kitle imha silahları var'' dedi. 
     Ecevit Türk Genelkurmay Başkanı Orgeneral Kıvrıkoğlu'nun imha silahlarıyla ilgili açıklamalarından bilgim yok. Ama Ermenistan'ın Azerbaycan topraklarını işgal ediyor olması, bizim için çok önemli bir konu. 10 binlerce kişi, bunun sonucunda çok zor şartlar altında yaşıyor. İki ülke arasında bir sonuca ulaşılmasını umuyoruz. 
     İki tarafın liderlerinin bir anlaşmaya vardıkları noktasına geldikleri gibi izlenim vardı. Ama bu gerçekleşmedi. İki ülke sorunlarını çözerse, Azerbaycan topraklarında işgal ortadan kalkarsa, o zaman diplomatik ilişkilerimizi Ermenistan ile de kurabiliriz. 
     Ermenistan ile yakın zamanda vize uygulamasına başladık. Umuyorum ki, her iki taraf içinde hakkani bir sonuca varılır. Böylece Ermenistan ile de ilişkilerimizi başlatabiliriz. 
     Soru ABD'de bir tartışma devam etmekte. Bush yönetimi, henüz Irak konusunda henüz bir karar vermiş değil. ABD içinde bir grup var ki, onlar Irak konusunu ön plana atmak istiyorlar. Bazı kişiler, belki aynı anda birden fazla ülkeye yönelik terörizmle mücadelede Irak'ı ön plana çıkarmak istiyorlar. Bunun bir medeniyetler çatışmasına dönüşmesi söz konusu olabilir. Size, Irak'a yöneltilecek bir harekat konusunda bir soru sorulsa tavrınız ne olur 
     Ecevit Tüm bunlar normaldir. ABD demokratik bir ülke, farklı görüşlerin olması normal. Şu anda ABD'de, Afganistan ile benzer bir konu var. Irak sorunun nasıl çözümleneceği konusunda bir anlaşmaya varılmadığını görüyorum. Başkan Bush, kuvvetle ifade etti, ABD'nin Saddam Hüseyin'e tahammül edemediğini dile getirdi. Tabii, buradan bir çıkış yolu bulunacaktır, bulunmalıdır. Ancak umuyorum ki, bir askeri harekatla olmaz bu. Çünkü böylesi bir askeri harekat Türkiye için bir felaket olabilir, Türkiye katılmasa da böyle bir harekata... 
     Türkiye, Körfez savaşından dolayı büyük kayıplara uğradı. Aynı şeyin bir daha olmasını istemiyoruz. Pek çok insan hayatını kaybetti o dönemde. Bu konuda eminim ki, düşünerek başka bir yol, başka bir çıkış yolu bulabiliriz Irak konusunda. Zaten benim görüşmelerimde kimse askeri bir harekattan söz etmedi. 
     Soru Türkiye ile Rusya'yı karşı karşıya getirmek isteyenler var Hazar petrolleri konusunda... Ne düşünüyorsunuz 
     Ecevit Bakü-Tiflis-Ceyhan boru hattı projesi çok önemli bir proje. Belki ekonomik anlamda değil, aynı zamanda stratejik ve siyasi anlamda da önemli bir proje. Rusya ile ilişkilerimize gelince, burada bir sorun yok. ABD ile Rusya Federasyonu arasında çok olumlu ilişkiler artarak gelişiyor. Değişik gaz ve petrol boru hatları konusunda, farklı işbirliklerine gidilmesi mümkün olabilir. Onun için burada dostane ilişkilerimizi engelleyici bir sorun görmüyorum, Batı ile Rusya Federasyonu olsun, Türkiye ile Rusya federasyonu arasında olsun... 
     Soru Irak konusunda lojistik destek verecek misiniz 
     Ecevit Çok uzun zamandır her türlü desteği veriyoruz. Hava sahası imkanını ABD'ye zaten sağlıyoruz. Irak'ın niyeti konusunda bir soru işareti de olsa, ABD kuvvetleri her zaman anlaşmalar yaparak, uçuş için izin alabiliyorlar. O nedenle orada bir sorun yok. 
     Soru Yeni bir ticari anlaşma konusunda geriye boş dönme ihtimaliniz var gibi yorumlar yapılıyor. Ne kadar başarılı oldunuz ticari ilişkilerin geliştirilmesi konusunda 
     Ecevit Bu konuda, doğru adımları attığımızı düşünüyorum. 
     Dışişleri Bakanlığı, dün çok önemli ve olumlu bir açıklama yaptı. 
     Türkiye ile ABD arasında bir ortaklık olmasına rağmen, ekonomik ortaklığı içermiyordu bu ortaklık. Ancak bundan sonra ekonomik ortaklığın da olması gerektiğine dair açıklamalar yapıldı. Bu konuyla ilgili üst düzey bir komisyon kurulacak ve önümüzdeki ayın ortasında bu komisyonun ilk toplantısı yapılacak. 
     Bu şekilde bir mekanizma vasıtasıyla, müştereken ekonomik ve ticari konuları tartışmamız mümkün olacak. ABD, Türkiye ekonomisinin karşı karşıya kaldığı sorunların bilincinde. Bize gerçekten yardımcı oldular. Bunu takdirle karşılıyoruz. 
     
     Ege ve Kıbrıs 
     Soru Dün Ege konusunda bir uzlaşıya varılabileceğini ifade ettiniz. ABD Başkanı Bush'un cevabı ne oldu Yunan hükümetiyle, Kostas Simitis ile herhangi bir uzlaşma çalışmasına girdiniz mi Burada hukuki bir uzlaşmadan mı, yoksa siyasi bir uzlaşmadan mı bahsediyorsunuz 
     Ecevit Siyasi bir uzlaşma olması lazım burada. Tabii ki, bir siyasi uzlaşma olduğu zaman, bunun hukuki yansımaları olabilir. 
     Bush'un reaksiyonuna gelince Gayet olumluydu Bush'un bu konudaki görüşü. Kendisi de büyük bir samimiyetle iki komşu ülke arasında bir çözüme ulaşılmasını istediğini belirtti. 
     Yakın zamana kadar Simitis, buradaki çıkış yolunun Divan'a başvurmak olduğunu söylüyordu. Ancak son 2-3 yıldır, özellikle son aylarda, iki ülke arasındaki diyalog arttı. İki ülke dışişleri bakanlarının dostane bir şekilde yürüttükleri görüşmelerde pek çok konu tartışılıyor. Onların bu dostane konuşmalarının tam detaylarını bilmiyorum. Ama bütün bu görüşmeler, her iki tarafı da memnun edecek şekilde formüllere varacaktır. 
     Kıbrıs konusunda, Sayın Denktaş ve Klerides arasında yüz yüze görüşmelerin başlamış olması gerçekten çok önemli. Her iki tarafı da memnun edecek bir çözüme hemen ulaşmak mümkün olmayabilir. 
     Diyalog, her zaman ortaya yeni çözüm, birtakım çözüm ihtimallerini getirebilir. Ben umuyorum ki, başlayan bu diyalog yakın zamanda olumlu sonuçlar verir. Benim tavsiyem şu Başka ülkeler, bu Kıbrıs sorununa karışmamalı. Türkiye, Yunanistan, Kıbrıslı Türkler ve Rumlar, bu konuyu kendi aralarında tartışmalıdır. Ama Kıbrıs, diğer ülkeler için herhangi bir sorun yaratmıyor. Dolayısıyla diğer kurum ve ülkelerin bu karışmaması lazım. 
     Sayın Denktaş ve Klerides'i bırakalım, onlar kendileri her iki tarafı da memnun edecek çözüme ulaşmak için çalışsınlar. 
     






</TEXT>
</DOC>
