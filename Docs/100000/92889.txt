<DOC>
<DOCNO> 92889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/29/son/sontur08.html </URL>
<DATE> 2002/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Stres en çok orta kademe yöneticileri etkiliyor 
</HEADLINE>
<TEXT>

     Orta kademe yöneticilerin, diğerlerine oranla yüzde 40 daha çok stres altında bulundukları bildirildi. 
     Erciyes Üniversitesi Kayseri Meslek Yüksekokulu Öğretim Üyesi Doç. Dr. Ali Kaya, sağlık görevlileri, gazeteciler, askerler ve polisler gibi ağır ve riskli 40 meslek gurubundaki kişilerin, stres altında çalıştıklarına işaret etti. 
     ''Orta kademe yöneticiler, diğerlerine oranla yüzde 40 daha stresli olurlar'' diyen Kaya, şöyle devam etti 
     ''Üst düzey yöneticiler rahattır ve inisiyatif sahibidir. Alt kademedekiler ise sorumluluk sahibi değildir. Orta kademedeki yönetici, üst kademedekinin eleştirileri, alt kademenin de bitmek bilmeyen istekleri karşısında yoğun stres altında bulunur. Stres altında bulunan kişiler, aynı ortamda çalıştıkları kişileri de tehdit ederler. Uçak kullanan pilot, tank kullanan asker, nöbet tutan polisin stres altında geçirdiği görev süresince diğer insanlar tehdit altındadır.'' 
     
     STRES PUANLARI 
     Stres yaratan durumların puanlandırıldığı ve buna göre sağlık durumları hakkında çeşitli yargılara varılabildiğini belirten Kaya, şunları kaydetti 
     ''1 yıl içinde eşlerden birinin ölümü 100 puan, boşanma 65 puan, hapis cezası 63 puan, aileden birinin ölümü 63 puan stres getirir. 
     Hatta tatile çıkmanız bile size 10 puanlık stres kazandırır. Bu puanları topladığınızda 0-150 puan arasındaysa tehlike yok demektir, ama stres puanınız 150-299 arasındaysa hemen check-up yaptırmalısınız. 
     Puanınız 300'ün üzerindeyse yakında bir operasyon geçireceğiniz anlamına gelir.'' Ali Kaya, çalışanların kendilerine de zaman ayırması gerektiğini belirterek, ''İşinizin tüm hayatınıza egemen olmasına izin vermeyin. 
     Hayır demesini bilin. Kötü bir evliliğiniz varsa ya düzeltin ya bitirin. Stresten kurtulmak için light insanlarla birlikte olun'' önerilerinde bulundu. 
     





</TEXT>
</DOC>
