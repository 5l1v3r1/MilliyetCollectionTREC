<DOC>
<DOCNO> 88279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/son/sondun11.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollywood güzelleri özel yaşamlarında mutsuz... 
</HEADLINE>
<TEXT>

     Milyonlarca kişinin hayranlıkla izlediği iki güzel yıldız Pamela Anderson ile Jennifer Lopez, özel hayatlarında hüzün yaşıyor. 
     Internetteki ''people'' ve ''peoplenews'' sitelerindeki haberlere göre, beraberliklerinde bir türlü mutluluğu yakalayamayan Pamela Anderson, yine hüsrana uğradı. 
     Rap şarkıcısı Kid Rock ile nişanlanan Anderson, genç şarkıcının iflah olmaz bir alkolik olması yüzünden düğünü iptal etmeye karar verdi. Los Angeles'ta düzenlenen Academy Country Music Awards töreninde içkili olan Kid Rock ile tartışan Anderson, yüzüksüz olarak dolaşmaya başladı ve yakın çevresine ''Her şeyi bitirdim'' dedi. 
     Çift, geçen yıl Mart ayında tanışmış ve iki ay önce de nişanlandıklarını açıklamıştı. 
     Güzel şarkıcı ve oyuncu Jennifer Lopez de eşinin çapkınlığından şikayetçi. 
     Dansçı eşi Cris Judd'ın tek başına eğlenmeye gitmesi ve güzel kadınlarla gönül eğlendirmesinden yakınan Lopez, son olarak kendisi şehir dışındayken bir gece kulübünde kadınlarla görülen kocasıyla tartıştı. 
     Judd'ın gece kulübündeki davranışlarını ''evliden çok bekar bir erkeğe benzeten'' arkadaşlarının haber vermesi üzerine çok sinirlenen Lopez, büyük tartışmanın ardından eşini affetti. Yakın çevresi, Lopez'in böyle giderse evliliğini gözünü kırpmadan bitirebileceği yorumunu yaptı. 
     Jennifer Lopez ile Cris Judd, 9 ay önce dünyaevine girmişti. 
     
</TEXT>
</DOC>
