<DOC>
<DOCNO> 95616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/14/siyaset/siy12.html </URL>
<DATE> 2002/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Birleşeceksek ayrışmak niye 
</HEADLINE>
<TEXT>

     ANKARA Milliyet 

     CHP Genel Başkanı Deniz Baykal, Devlet Bakanı Kemal Derviş’in "CHP ile el ele tutuşma" çağrısına, "Birleşeceksek, ayrışmak niye " karşılığını verdi. Milli Futbolcu Fatih Akyel, isminin Edirne’nin Saray ilçesinde bir parka verilmesi nedeniyle Baykal’a teşekkür ziyaretinde bulundu. Baykal, "Sayın Derviş, benim de değer verdiğim dostum, arkadaşım. Güzel duygular, düşünceler dile getirmiş. Bu anlayışına yürekten teşekkür ediyorum" dedi. "Bu öneriye sıcak bakıyor musunuz " sorusuna karşılık Baykal, "Yani, birleşeceksek, ayrışmak niye " şarkı sözü gibi oldu ama. Ayrışırken birleşme şarkıları söylemek güzel, hoş duygular canlandırıyor" diye konuştu. Baykal, "Birleşme olmadığı takdirde CHP tabanından yönelim bekliyor musunuz " sorusunu da, "Bizim tabanımız çok bilinçlidir, ilkelidir. CHP tabanında yer alan insanlar, siyaseti ilke ve ahlak için yapan insanlar" diye yanıtladı. 
     



 SİYASET 

















</TEXT>
</DOC>
