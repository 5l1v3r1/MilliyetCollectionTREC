<DOC>
<DOCNO> 96863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/19/son/sontur27.html </URL>
<DATE> 2002/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş'in eski danışmanı "Az kaldı Washington'a dönüyordu" 
</HEADLINE>
<TEXT>

     Devlet Bakanı Kemal Derviş'in bir süre danışmanlığını yapan ekonomist Murat Üçer, Türkiye'nin piyasada güveni sağlamasının en pratik yolunun, birkaç ay içinde istikrarlı bir hükümete kavuşmak olduğunu savundu. 
     Üçer, TÜSİAD'ın Washington temsilciliği tarafından dağıtılan, son ekonomik ve siyasi gelişmeleri değerlendirdiği raporunda, ''Derviş ve Uluslararası Para Fonu IMF, ekonominin artık kurumsal olarak şoklara daha dayanıklı olduğunu vurguluyor. Ancak bu, kasabanın geniş su kapasitesine güvenerek yangın çıkmayacağını ummaya benziyor'' dedi. 
     TÜSİAD Washington temsilciliği, raporda belirtilen görüşlerin, kendilerini bağlamadığını da vurguladı. 
     Murat Üçer, Türkiye'nin geniş borç yükü probleminin çözümü için IMF ile ABD'nin, bir şekilde Türkiye'ye yeni kaynak aktarmasına neden teşkil edecek, 11 Eylül benzeri, bir sonraki ''büyük olayın'' beklenebileceğini yazdı. 
     Üçer, AB'nin Aralık'ta Türkiye'ye, tam üyelik müzakerelerine başlamak için tarih vermesinin de ekonomik duruma çok olumlu yansıyacağını, ancak bu olasılığın zayıf bulunduğunu savundu. Rusya gibi borçları ödememe seçeneğine soğuk bakan Üçer, bu durumun sadece Türkiye'ye kötü bir ün getireceğini kaydetti. Üçer, ''en pratik çıkış yolu, istikrarlı bir hükümet. Bunun için birkaç ay daha bekleyebiliriz. Ancak bu, zamana karşı yarış ve saat işliyor'' dedi. 
     Üçer, bu yılın ilkbaharında, son IMF programının işleyeceğine herkesin inandığını, içerde büyüme ve dışarda Irak ile ilgili endişelere karşın, siyasi istikrarın bulunduğunu kaydetti. Ancak Mayıs başında Başbakan Bülent Ecevit'in sağlık durumu ve AB tartışmalarının, hükümetin görev süresini tamamlayamayabileceği yolunda endişe yarattığını belirten Üçer, piyasada güvenin toparlanamadığını ifade etti. 
     Ekonomist Üçer, Bakan Derviş'in ''güvenilir yüzünün'' suları sakinleştirmesine karşın, faiz oranlarının düşmediğini ve Telekom sıkıntısı yüzünden Derviş'in neredeyse Washington'a geri dönmek üzere olduğunu da yazdı. 
     Üçer, ''ekonomik durum, tam duvara toslamaya doğru gidiyordu ki, kaderini değiştiren 11 Eylül oldu. Jeopolitik avantaj, IMF ve ABD Hazinesi'nin, Türkiye'nin kurtarılması için bir 10 milyar dolar daha vermesini sağladı. Bu bir süre işledi, ancak durumu düzeltmeye yetmedi'' ifadelerini kullandı. 
     





</TEXT>
</DOC>
