<DOC>
<DOCNO> 56855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/12/son/sonspo21.html </URL>
<DATE> 2001/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsunspor'dan hakeme veryansın.. 
</HEADLINE>
<TEXT>

     Samsunspor Teknik Direktörü Yücel Uyar, maçın hakemi Musa Eryılmaz'ın hatalı kararlar vererek, yenilgilerinde önemli bir rol oynadığını savunarak, ''İlk yediğimiz gol, 5 metre ofsayttı. 1 penaltımız verilmedi. Bir de aleyhimeze verilen penaltı var. Böyle bir durumda maçın skorunu lehimize çevirebilme şansımız yoktu'' dedi. 
     Son haftalarda ligde kötü futbol oyanayarak, kötü sonuçlar aldıklarını da ifade eden Uyar, şöyle konuştu 
     ''Ancak bu maçta iyi bir futbol oynadık ve bu bizim için moral oldu. Bu maçın sonucuna katılmıyorum. Artık ligi düşüneceğiz. Ligde sezonun ilk yarısında hep deplasmanda mücadele ettik. Biz kontraatak takımı değiliz. İç sahada çok başarılı olacağız. İç sahada şova yönelik, Mehmet Yılmaz ve Celil gibi oyuncularımız var. Bu oyuncular seyirciyi de arkalarına alabiliyorlar. İlk yarıdaki hedefimiz, ligi 17 puanla tamamlamaktır.'' 
     
     Briegel... 
     Trabzonspor Teknik direktörü Hans Peter Briegel, Samsunspor karşısında hak ettikleri bir galibiyet alarak, çeyrek finale çıktıklarını söyledi. 
     Hans Peter Briegel, 3-0'lık galibiyetleriyle sona eren maçın ardından yaptığı değerlendirmede, karşılaşmaya iyi başladıklarını ve ilk 30 dakikada 2 golle devreyi önde kapadıklarını belirterek, ''İkinci yarıda da ilk 15 dakikadan sonra oyunun kontrolünü yeniden elimize aldık. Haklı bir galibiyet aldık'' dedi. 
     Galatasaray ve Fenerbahçe gibi takımların kupaya veda etmesiyle ilgili olarak da Briegel, çeyrek finalde zayıf takımın olmadığını ve kupa maçlarında her türlü sonuçlarla karşılaşabileceklerini bildirdi. 
     Maç sonrasında oyuncuları hakkında bireysel bir değerlendirmeden genelde kaçındığını vurgulayan Alman teknik adam, ''Ancak attığı golle değil de oynadığı iyi futboldan dolayı Hasan'ın belirtmek isterim. 
     Hami ise her zaman iyi bir futbolcudur. Şu anda kendisi yüzde 70-80'lik bir kapasitede oynuyor. İleride daha yararlı olacağını 
     sanıyorum'' diye konuştu. 
     
     Hami'nin sevinci 
     Trabzonspor'un takım kaptanı Hami, Samsunspor karşısında 10. 
     dakikada penaltıdan attığı golle, bordo-mavili takım forması altında 110 gün sonra bir resmi maçta golle tanıştı. 24 Ağustos Cuma günü Bursaspor maçında fileleri havalandıran Hami, bu maçta kolu kırılmış ve uzun süre sahalardan uzak kalmıştı. 
     
     Brezilyalı sorunu 
     Trabzonspor'un Brezilyalı oyuncuların menajeri Miran da Trabzon'a geldi. 
     Kulüp asbaşkanı Ömer Gürsoy, Brezilyalı oyuncuların bonservisi konusunda bir endişelerinin bulunmadığını ve bu olayın kısa bir süre içinde gündemlerinden çıkacağını umut ettiğini söyledi. 
     






</TEXT>
</DOC>
