<DOC>
<DOCNO> 90140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/16/yasam/yas01.html </URL>
<DATE> 2002/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Altın ararken Boynuz’dan olmayalım 
</HEADLINE>
<TEXT>

Hazine aradıkları Haliç’te çöpten başka bir şey bulamayan uzmanlar açıkladı Altın Boynuz’un daha derinlerine inersek göçme ve kayma olur 
     ÖNAY YILMAZ İstanbul 

     İstanbul Büyükşehir Belediyesi Çevre Koruma Daire Başkanı Prof. Dr. Mustafa Öztürk, 6-8 metre derinliğe kadar taradıkları Haliç’te, hazine yerine bol bol kola, plastik şişe, her türlü paçavra, yatak, yorgan ve kedi, köpek, koyun, inek, keçi ölülerine rastladıklarını açıkladı. 
     
Balıkların katili...      Öztürk, var olduğu söylenen hazineleri aramak için daha derine inemediklerini belirterek şöyle konuştu "Daha derini tararsak Haliç ve çevresi çöker. Yıldız Teknik Üniversitesi zemin mekaniği öğretim üyeleri, 10-15 metre derinlik tarandığı takdirde göçme ve kaymalar olabileceği yönünde rapor hazırladı." 
     Öztürk, Haliç’te balık ölümlerine yol açan olayın neden kaynaklandığını saptadıklarını, ancak bunu yapanın kim olduğunu tespit edemediklerini belirterek, şunları söyledi 
     "Bu olay gece saatlerinde meydana gelmiş. Kimliğini belirleyemediğimiz bir sanayi kuruluşu kimyasal zehir içeren tehlikeli atıklarını vidanjörle Cendere’ye dökmüş. Bilindiği gibi yüzlerce balık öldü. Bunun, içinde kimyasal bir madde bulunan sanayi atığı olduğunu belirledik." 
     
Tuna temizleniyor      Marmara’nın kirliliğinde önemli rol oynayan Tuna Nehri kaynaklı kirlenmenin yüzde 60 önlendiğini de açıklayan Öztürk, "Tuna artık eski Tuna değil. Tuna’nın geçtiği ülkeler artık atıklarını buraya atmıyor ve arıtmaya dikkat ediyor. Ancak yine de bu konudan sorumlu olan Çevre Bakanlığı’nın Tuna’yı izlemesi lazım" diye konuştu. 
     



 YAŞAM 















</TEXT>
</DOC>
