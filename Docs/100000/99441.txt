<DOC>
<DOCNO> 99441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/son/sonspo31.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor, Brezilyalı Pachola ile sözleşme imzaladı 
</HEADLINE>
<TEXT>

     Birinci Süper Futbol Ligi'nin yeni takımlarından Adanaspor, Brezilyalı Domires Pachola ile 2 yıllık sözleşme imzaladı. 
     Kulüp binasında yapılan imza töreninde konuşan Kulüp Genel Menajeri Şahabeddin Yavuzer, turuncu beyazlı ekibin sol kanat açığını Brezilyalı Pachola ile kapattıklarını belirtti. Yavuzer, ''Pachola ile 15 gündür temastaydık. Kulüp Başkanı Çağdaş Ergin'in gayretleri sonucu bu oyuncuyu bugün renklerimize bağladık. Adanaspor'a faydalı olacak bir oyuncuyu transfer ettiğimiz için mutluyum'' dedi. 
     Brezilyalı Domires Pachola 26 ise takıma faydalı olacağına inandığını belirterek, Adanaspor'un başarısı için mücadele edeceğini söyledi. 
     Brezilya'nın Santa Gruz takımının sol kanadında oynayan Domires Pachola, 2 yıl önce Ankaragücü'nde top koşturmuştu. Brezilyalı oyuncunun 2 yıllık sözleşme karşılığında alacağı ücret ise açıklanmadı. 
     Yeni sezon hazırlıklarını sürdüren Adanaspor, yarın akşam Gaziantep Belediyespor ile bir hazırlık maçı yapacak. Turuncu beyazlı ekip, pazar günü de İkinci Lig A Kategorisi'nde mücadele edecek Adana Demirspor ile TSYD Kupası maçında karşılaşacak. 
     





</TEXT>
</DOC>
