<DOC>
<DOCNO> 85307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/son/sontur02.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Acı son.. Botla nehri geçmek isteyen 12 Türk boğularak öldü... 
</HEADLINE>
<TEXT>

     Türkiye'den iş bulma umuduyla yola koyuldular. İnsan kaçakçılığı yapan şebekelerin elinde karadan İtalya'ya gitmek için uğraşıyorlardı. Aralarında çocuklar da vardı. 
     Daha çok geceleri yolalıyor, gündüzleri dinleniyorlardı. Yanlarında getirdikleri yiyeceklerle karınların doyurmaya çalışıyorlardı. Hepsi korkuyor, atıldıkları maceranın nasıl biteceğini bilemiyorlardı. Derken geçtiğimiz Pazartesi günü Bosna-Hersek'i geride bırakmak üzere Sava nehrinin kıyısına kadar geldiler. Karşılarında Hırvatistan vardı. Karşı kıyıya ulaşmak için derme çatma uyduruk bir bota üst üste bindiler. 
     Suda ilerlemeye başladılar. Ancak azgın sular botu çevirmeye başlamıştı. Çığlıklar yükselmeye başlıdı. Derken bot devrildi, sulara kapıldılar. 
     Olayın duyulmasından sonra arama çalışmaları başladı. Herkesin içinde "belku kurtulmuşlardır" diye bir umut vardı. Ancak umutlar boşa gitti. Ajanslara bugün şu kuru cümlelerden oluşan bir haber notu düştü 
     "Bosna-Hersek ile Hırvatistan arasındaki Sava Nehri'nde, Hırvatistan'a kaçak yollarla girmeye çalışan 16 kişinin bulunduğu bildirilen bir botun alabora olması sonucu boğulan 12 Türkün cesetleri bulundu. 
     Hırvatistan Haber Ajansı'nın bildirdiğine göre, boğulan Türk vatandaşlarının arasında iki çocuk bulunuyor. Hırvat yetkililer, cesetlere Vinkovçi'de otopsi yapıldığını söylediler. 
     Yetkililer, cenazelerin yarın başkent Zagreb'e, oradan da Türkiye'ye gönderileceğini bildirdiler. 
     8 cesedin Sava'nın Hırvat tarafında, 4'ünün Bosna tarafında bulunduğu belirtildi. 
     Bot, Sava nehrinde geçen Pazartesi günü alabora olmuştu." 
     





</TEXT>
</DOC>
