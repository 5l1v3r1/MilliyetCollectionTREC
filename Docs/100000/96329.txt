<DOC>
<DOCNO> 96329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/son/soneko13.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ato Başkanı "Türkiye zincirleme seçimler sürecine girebilir" 
</HEADLINE>
<TEXT>

     Ankara Ticaret Odası ATO Başkanı Sinan Aygün, belirsizliğin ortadan kalması yönünde, hükümet ortaklarının erken seçim kararı almalarını son derece olumlu bulduklarını belirtirken, ''şimdi mevcut hükümetten atalet değil, icraat bekliyoruz'' dedi. 
     Aygün, yaptığı yazılı açıklamada, ekonomik kriz, Avrupa Birliği ile ilişkiler ve olası bir Irak harekatının, 'mahşerin üç atlısı' gibi Türkiye'nin önünde durduğunu, erken seçim atmosferinin bu sorunları unutturmaması gerektiğini kaydetti. 
     Önümüzdeki üç ayın da değerlendirilmemesi halinde büyüme beklentilerinin olumsuz etkileneceğini ifade eden Aygün, siyasi partiler ve seçim kanunlarında gerekli değişikliklerin yapılmasının zorunlu olduğunu belirterek, şöyle devam etti 
     ''Hükümet ortaklarının erken seçim tarihinde uzlaşması, piyasalardaki belirsizliğin ortadan kaldırılması yönünde önemli bir karardır. Aynı uzlaşmayı TBMM'nin derhal toplantıya çağırılarak, seçime kadar aralıksız çalıştırılması için de beklemekteyiz. Siyasi partiler ve seçim yasası çıkarılmadan gidilecek bir erken seçim, siyasal ve ekonomik rahatlamayı sağlamayacaktır. Bu iki yasa AB yasaları kadar önemlidir. 
     Ayrıca, içinde bulunduğumuz sıkıntıların büyüklüğü nedeniyle seçime kadar olan dönemin adeta bir olağanüstü hal gibi algılanması, hükümet, siyasi partiler ve devlet organlarının mevcut darboğazın aşılmasında tek vücut olması gerekmektedir.'' Bu seçimin, popülist siyasi anlayışın değiştirilmesi için de fırsat olduğunu ifade eden Aygün, hükümetten, kamu olanaklarını kullanarak seçimlerde avantaj sağlama girişimlerinde bulunmamasını istedi. Aygün, popülist siyasi anlayışın devamı halinde, erken seçimin ''çözüm üretmek bir yana Türkiye'yi uçuruma sürükleyeceğine'' dikkati çekti. 
     Ayrıca bugünkü parçalı siyasi yapıdan, önümüzdeki erken seçimde de güçlü bir hükümet çıkmasının mümkün olmadığını öne süren Aygün, ''Türkiye, zincirleme seçimler sürecine girebilir. Bundan korkulmamalıdır. Yunanistan'da olduğu gibi Türkiye zincirleme seçimlerle siyasi istikrarı sağlayabilir. Ancak, siyasi istikrar zorlamayla değil, halk iradesiyle mümkündür. Bu da sandıkta olur, seçimlerle olur'' şeklinde görüş bildirdi. 
     





</TEXT>
</DOC>
