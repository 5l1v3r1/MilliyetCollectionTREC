<DOC>
<DOCNO> 72643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/ekonomi/eko02.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Tek korkumuz petrol 
</HEADLINE>
<TEXT>

Enflasyonla ilgili olumlu bekleyişlere bağlı olarak faiz indirimine giden Merkez Bankası, petrol fiyatlarındaki gözlenen artışı gelecek dönem enflasyonu için önemli risk faktörü olarak saydı 
     ANKARA Milliyet 

     Enflasyonda geleceğe yönelik olumlu bekleyiş içinde olan Merkez Bankası, petrol fiyatlarındaki artıştan çekiniyor. Merkez Bankası, petrol fiyatlarında gözlenen artışın gelecek aylardaki enflasyon için bir risk oluşturabileceğine dikkat çekti. 
     Gecelik ve haftalık faizleri aşağıya çektiğini bir yazılı açıklamayla duyuran Merkez Bankası, şubatta yüzde 1.8 çıkan aylık tüketici fiyat artışının TÜFE son dört yılın gerisinde olduğunu, 2002’de mali ve parasal disiplinin sağlanacağına ilişkin güven oluşması nedeniyle risk priminin düşmeye başladığını kaydetti. 
     Merkez Bankası, şubat enflasyonunu, beklentiler üzerindeki olumsuz etkiyi kaldıran ve yıl sonu enflasyon hedefine ulaşılabileceği inancını güçlendiren bir gelişme olarak nitelendirdi. Açıklamada en dikkati çeken bölüm petrol fiyatları oldu. 
     
     Kurda istikrar sürmeli 
     Petrol fiyatlarıyla ilgili risk şu cümlelerle anlatıldı 
     "Önümüzdeki aylarda da döviz kurunda istikrarın sürmesinin ve kamu fiyat artışlarının hedeflenen enflasyona uygun bir şekilde seyretmeye devam etmesinin enflasyon beklentilerini pozitif yönde etkileyeceği tahmin edilmektedir. Ancak, petrol fiyatlarında gözlenen artışlar önümüzdeki aylarda enflasyon açısından risk oluşturabilecektir." 
     Açıklamada, yeni borçlanma kanunu başta olmak üzere yapısal reformların sürdürülüyor olması, olumlu bekleyişlerimizin altında yatan diğer önemli bir etken olduğu belirtildi. 
     
Gecelik faiz oranı yüzde 54’e düşürüldü      Merkez Bankası, şubat enflasyonunun düşük çıkması ve beklenen enflasyondaki olumlu gidişe bağlı olarak gecelik ve haftalık faizi indirme kararı aldı. 
     Gecelik borçlanma faiz oranı dünden geçerli olmak üzere yüzde 57’den yüzde 54’e düşürülürken, borç verme faiz oranı yüzde 62’den yüzde 61’e indirildi. Bir haftalık borçlanma faizi de yüzde 59’dan yüzde 55’e çekildi. 
     



 EKONOMİ 



















</TEXT>
</DOC>
