<DOC>
<DOCNO> 81851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/03/son/sondun18.html </URL>
<DATE> 2002/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika basını ''Terör listesi Türkiye'nin tartışılmaz zaferi'' 
</HEADLINE>
<TEXT>

     Belçika'nın yüksek tirajlı muhafazakar gazetesi La Libre Belgique, terör örgütleri PKK ve DHKP-C'nin AB teröristler listesine alınmasını, ''Türkiye'nin tartışılmaz zaferi'' olarak nitelendirdi. 
     Gazete, birinci sayfadan verdiği haberde, bu gelişmenin, ''Belçika'nın, yıllardır ülkede faaliyet gösteren devrimci ve diğer gruplara karşı önemli bir tavır değişikliği içinde olduğunu kanıtladığını'' belirtti. 
     Terör örgütü PKK'nın özellikle Belçika'nın Flaman kesiminde ve Brüksel bölgesinde konuşlandığını, Denderleeuw kasabasında bir televizyon yayın merkezi bulundurduğunu anlatan gazete, teröristlerin AB listesine girmelerini bir ''savaş ilanı'' olarak algıladıklarını açıkladıklarına dikkati çekti. 
     Terör örgütü DHKP-C'nin eylem ve cinayetlerine de değinen ''La Libre Belgique'', Belçika istihbarat servisinin verilerine dayanarak, bu örgütün Belçika'da haraç toplama gibi eylemlerde bulunduğunu belirtti. 
     Belçika Dışişleri Bakanlığı Sözcüsü Koen Vervaeke, gazeteye yaptığı açıklamada, söz konusu örgütlerin AB terör listesine alınmasını onaylamak için Belçika hükümetinin özel bir Bakanlar Kurulu toplantısı yapması gerektiğini teyit ederek, ''Terörizme karşı mücadelede uluslararası topluluk ile dayanışma içinde olmamızın önem taşıdığı kararına varıldı. Herkes görüşünü barışçı bir şekilde ifade edebilir. Bu, Kürtler için de geçerli bir kuraldır'' dedi. 
     Gazete, AB'nin teröristler listesine giren örgütlerin AB toprakları üzerinde yasaklanmış sayılmadığını, ancak bu örgütlerin mal varlıklarının dondurulduğunu ve bunlara karşı istihbarat alışverişi yapıldığını anlattı. 
     La Libre Belgique gazetesinin yayımladığı listeye göre, AB teröristler ve terör örgütleri listesine eklenen isimler arasında, PKK ve DHKP-C ile birlikte İran'daki rejim aleyhtarı Halkın Mücahitleri, Japonya'da faaliyet gösteren Aum Shinrikyo, Mısırlı Gama El İslamiya, Hindistan'dan Babar Khalsa, Leşker-i Tayyibe ve International Sikh Yout Federation ile İspanyol ETA bağlantılı Aska Tasuna da yer alıyor. 
     Gazete, Peru ve Kolombiya'dan birer örgütün de listeye girdiğini bildirdi. 
     
</TEXT>
</DOC>
