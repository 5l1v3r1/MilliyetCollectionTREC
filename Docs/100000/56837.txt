<DOC>
<DOCNO> 56837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/12/son/sonspo03.html </URL>
<DATE> 2001/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA'de Hidayet atıyor, Sacramento kazanıyor... 
</HEADLINE>
<TEXT>

     ABD Profesyonel Basketbol Ligi NBA'in 6. haftasında, Hidayet Türkoğlu'nun 17 sayı attığı maçta Sacramento Kings, Orlando Magic'i 112-100 yendi. 
     Batı Konferansı Pasifik Grubu 2.si olan Sacramento Kings, Doğu Konferansı Atlantik Grubu 4.sü Orlando Magic ile Sacramento'da karşı karşıya geldi. 
     Oyuna sonradan giren Hidayet Türkoğlu, 17 sayıyla Chris Webber ve Predrag Stojakoviç'ten sonra en çok sayı kaydeden oyuncu oldu. 
     Hidayet, aynı zamanda 38 dakika oynayan Stojakoviç'ten sonra Chris Webber ile birlikte 33 dakikayla sahada en çok kalan Kingsli oyuncu olarak dikkat çekti. Hidayet Türkoğlu, maç süresince 4 kez kullandığı 3 sayılık atışlarda 3 kez başarı sağlarken, 6 ribaunt aldı, 1 de asist 
     yaptı. Ayak bileğindeki sakatlığı nedeniyle sezonun ilk 20 maçında oynayamayan Webber, forma giydiği 2. maçında 24 sayı, 9 ribaunt, Predrag Stojakoviç ise 23 sayı üretti. Webber, Stojakoviç ve Hidayet'in galibiyete taşıdığı Kings, 22 maçta 17 galibiyet ve 5 yenilgilik bir seri yakalayarak 54 yıllık tarihinde sezona en iyi başlangıcını yaptı. Bu maçın bir diğer ilginç yanı ise Kings'in antrenörü Rick Adelman'ın, kariyerinde 500. galibiyetini görmesi oldu. Magic'de, bir önceki maçta 47 sayı atan Tracy McGrady, 21 sayıyla yine takımın en skorer oyuncusu olmayı başardı. Atlantik Grubu beşincisi Washington Wizards, Batı Konferansı Ortabatı Grubu sonuncusu Memphis Grizzlies'i 91-81 yenerek üst üste 3. galibiyeti aldı. Wizards'da Michael Jordan 16 sayı ve 9 ribaunt gerçekleştirirken Richard Hamilton da 30 sayı atarak bir maçtaki en yüksek skoruna erişti. Yedekler arasından gelen Brendan Haywood da 17 sayı ve 15 ribauntla başarılı bir maç çıkardı. Grizzlies'de Jason Williams, 17 sayı ve 11 ribauntla maçı tamamladı. Son 2 yılın şampiyonu ve Pasifik Grubu lideri Los Angeles Lakers, aynı grupta 6. sırada bulunan Seattle Supersonics'e evinde 104-93 yenilerek, üst üste 2. yenilgisine uğradı. Lakers, aynı zamanda bu sezon 19 maçta 3. yenilgisini de aldı. Los Angeles'daki maçta Supersonics'de, Gary Payton 29 sayı ve 10 asist, Vin Baker da 27 sayı ve 9 ribauntla en başarılı isimler olurken, 37 sayı, 16 ribaunt ve 6 blokla gecenin yıldızı Shaquille O'Neal'in başarısı, Lakers'ı galibiyete taşımaya yetmedi. Lakers'ın diğer yıldız oyuncu Kobe Bryant ise kötü bir peformans sergiledi ve 23 şuttan ancak 7'sinde isabet bularak 16 sayıda kaldı. Sonuçlar şöyle 
     
     
Miami Heat-Milwaukee Bucks 99-97 New York Knicks-Boston Celtics 93-102 Atlanta Hawks-Philadelphia 76ers 89-87 Memphis Grizzlies-Washington Wizards 81-91 Minnesota Timberwolves-Golden State Warriors 107-86 Chicago Bulls-New Jersey Nets 93-107 Houston Rockets-Cleveland Cavaliers 102-107 Dallas Mavericks-Portland Trail Blazers 105-103 Denver Nuggets-Charlotte Hornets 96-99 Sacramento Kings-Orlando Magic 112-100 Los Angeles Lakers-Seattle Supersonics 93-104 
     






</TEXT>
</DOC>
