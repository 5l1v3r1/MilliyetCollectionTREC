<DOC>
<DOCNO> 97613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/guncel/gun15.html </URL>
<DATE> 2002/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
SATIRBAŞI 
</HEADLINE>
<TEXT>

     TSK’da masterli subay dönemi 
     ANKARA Milliyet 

     Genelkurmay Başkanlığı TSK’da yüksek lisans yapan personel sayısının 6 bin 486’ya ulaştığını açıkladı. Genelkurmay Genel Sekreterliği dün TSK’da lisansüstü öğrenimdeki çarpıcı artışı vurulayan yazılı bir açıklama yaptı. Genelkurmay açıklamasında 30 Haziran 2002 tarihi itibariyle 4 bin 436 personelin lisansüstü öğrenim aldığı, 2 bin 50 kişinin de eğitimine devam ettiği bildirildi. Açıklamada, lisansüstü eğitim sahibi 6 bin 486 personelin yüzde 63.9’unun Kara Kuvvetleri’nde, yüzde 16.3’ünün Deniz Kuvvetleri’nde, yüzde 15’inin Hava Kuvvetleri’nde ve yüzde 4.8’inin de Jandarma’da görevli olduğu belirtildi. 
     
     Malatya ve Erzincan sallandı 
     HABER MERKEZİ 

     Malatya’da hafif şiddette bir deprem meydana geldi. Boğaziçi Üniversitesi Kandilli Rasathanesi ve Deprem Araştırma Enstitüsü’nden verilen bilgiye göre, merkez üssü Malatya olan ve dün saat 02.40’da meydana gelen depremin büyüklüğü 4.3 olarak ölçüldü. Çevre illerde de hissedilen depremde can veya mal kaybı olmadı. Erzincan’da da dün sabah saat 10.49’da küçük bir sarsıntı oldu. Merkez üssü Erzincan olarak tespit edilen depremin büyüklüğü 3.2 ölçülürken, vatandaşlar kısa süreli panik yaşadı. Bu arada saat 23.06’da, merkez üssü Çankırı’nın Eskipazar ilçesi olan 4.3 büyüklüğünde deprem kaydedildi. Deprem, Ankara, Karabük ve Zonguldak’ta da hissedildi. 
     
     Çekyattan 15 günlük ceset çıktı 
     İSMAİL ERBEN İstanbul 

     Küçükçekmece Halkalı Toplu Konutları’nda 15 gün önce bıçaklanarak öldürülen Kayhan Herzem’in cesedi bulundu. Halkalı Toplu Konutlar 1. Etap, Suteks B 9 Blok’taki daireden yoğun koku geldiğini fark eden vatandaşlar durumu polise haber verdi. Daireye giren polis ekipleri, yatak odasındaki çekyatın içerisinde bir erkeğe ait 15 günlük ceset buldu. Olay yerine gelen Adli Tıp ve Olay Yeri İnceleme uzman ekipleri, cesetin kimliğinin belirlenmesi için çalışma yaptı. Bu arada, tanınmaz haldeki cesedin uyuşturucu dünyasının önemli isimlerinden Kayhan Herzem’e ait olup olmadığı araştırılıyor. 
     
     Ketçaplı mesaj 31 can kurtardı 
     DIŞ HABERLER SERVİSİ 

     Güney Afrika’daki bir dağda kar yüzünden mahsur kalan bir grup yürüyüşçü, yanlarındaki ketçapla kar üzerine dev boyutlu bir imdat çağrısı yazarak kurtuldu. The Star gazetesinin haberine göre, karakışın hüküm sürdüğü Güney Afrika’nın doğusundaki Drakensberg dağlarında mahsur kalan yürüyüşçülerin yerleri, rehber Alan Champkins’in yardım çağrısında bulunması ve ketçapla karların üzerine "Help" İmdat kelimesinin ilk harfi olan dev bir "H" yazması sonucu saptanabildi. Haberde, bu sayede yardıma gelen Puma tipi Güney Afrika Hava Kuvvetlerine bağlı helikopterin 31 kişiyi kurtardığı kaydedildi. 
     
     Afgan çocukları sünnet edildi 
     Afganistan’ın başkenti K bil’de ISAF bünyesinde görev yapan Türk birliğince 250 Afgan çocuğu için düzenlenen sünnet töreni dün başladı. Afgan çocukları aralarında ünlü sünnetçi Kemal Özkan’ın da bulunduğu Türk sağlık ekibince sünnet edildi. Sünnet duasının okunmasıyla başlayan törene ISAF Komutanı Tümgeneral Hilmi Akın Zorlu, Afganistan geçiş hükümeti Kültür Bakanı Seyid Mahdum Rahim, yerli ve yabancı gözlemciler ve sünnet edilecek çocukların aileleri katıldı. Zorlu, törenin iki ülkenin yakın bağlar ve iyi ilişkiler kurmasına imkan vereceğini kaydetti. Rahim de, iki ülke arasındaki dostluğun Atatürk döneminde başladığını belirtti. 
     



 GÜNCEL 





















</TEXT>
</DOC>
