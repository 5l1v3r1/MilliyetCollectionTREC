<DOC>
<DOCNO> 80629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/27/dunya/adun.html </URL>
<DATE> 2002/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak’a 200 bin asker girecek 
</HEADLINE>
<TEXT>

ABD’nin Saddam’ı devirme’ operasyonunu yönetecek olan Orgeneral Tommy Franks Pentagon’dan 200 bin asker istedi 
     DIŞ HABERLER SERVİSİ 

     Amerika Birleşik Devletleri’nin Saddam Hüseyin’i devirmek üzere Irak’a karşı girişeceği muhtemel bir harekatın nasıl gerçekleştirileceği tartışmaları sürerken, Asya ve Körfez’den sorumlu Merkez Komutanı Orgeneral Tommy Franks’ın Pentagon’dan 200 bin asker istediği öğrenildi. 
     Washington Times gazetesinin Pentagon yetkililerine dayandırdığı haberine göre, Irak’a ikinci bir "Çöl Fırtınası Harekatı" düzenlemeyi planlayan General Franks 5 tümenden oluşan bir kara birliği talep etti. ABD, 1990 - 91 yıllarında gerçekleştirdiği Çöl Fırtınası Harekatı’nda Irak’ı Kuveyt’ten çıkarmak için 550 bin kişilik bir güç kullanmıştı. 
     
     Camp David’de toplantı 
     Gözlemciler, General Franks’ın bu talebinin, Irak’a karşı girişilecek muhtemel bir harekatın kara operasyonu şeklinde gerçekleşeceğinin işaretini verdiğine dikkat çekiyorlar. 
     Pentagon yetkilileri, harekatla ilgili nihai kararın henüz verilmemekle birlikte, ABD Başkanı George W. Bush’un geçen hafta ulusal güvenlik danışmanlarıyla Camp David’te bir araya gelerek talebi görüştüklerini duyurdu. 
     Yetkililere göre General Franks de talebiyle ilgili olarak hem Beyaz Saray’a hem de Pentagon’a son haftalarda sık sık brifing verdi. Pentagon yetkilileri ise brifinglerde, Franks’e, kara birliklerine güvenmekle birlikte ağırlığın deniz ve hava kuvvetlerine verilerek "konvansiyonel" değil, "teknoloji ağırlıklı" bir strateji izlenmesini tavsiye etti. Yetkililer olası bir harekatta ABD güçlerinin Irak’a karşı günde ortalama bin sorti yapabilecek yetenekte olduğunu belirtiyor. 
     Pentagon yetkililerine göre General Franks’ın önerisi daha çok bu birliklerin nerelerde konuşlandırılacağı konusunda düğümleniyor. ABD Başkan Yardımcısı Dick Cheney’in yaklaşık iki ay önce bölgeye yaptığı ziyaretin "oldukça başarılı" geçtiğini belirten uzmanlar, Kuveyt ve Katar gibi ülkelerin söz konusu kara gücüne ev sahipliği yapmasının beklendiğini ifade ederken, Türkiye, Kuveyt, Birleşik Arap Emirlikleri, Katar ve Umman’ın da hava gücü için kullanılabileceğine inanıyorlar. 
     
ABD’nin peşinde koşan köpek yavrusu değilim      LONDRA Milliyet 

     İngiltere Başbakanı Tony Blair, ABD’nin her yaptığını gözü kapalı onaylayan bir yönetim biçimi içinde olmadığını belirkerek, "ABD’nin peşine takılmış bir köpek yavrusu değilim" dedi. The Guardian gazetesine verdiği demeçte, özellikle Irak’a karşı bir operasyon konusunda ülkesi adına karar vereceğini belirten Blair, "askeri bir harekata sadece bunun doğru olduğuna inanırsak destek veririz" diye konuştu. Blair, İngiltere’yi, ABD’nin peşinden giden bir köpek yavrusu gibi gösterdiği için basın ve muhalefete de çattı ve bunun ülkenin imajına zarar veren bir benzetme olduğunu savundu. 
     



 DÜNYA 











</TEXT>
</DOC>
