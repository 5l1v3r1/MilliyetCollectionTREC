<DOC>
<DOCNO> 88318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/son/soneko17.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupalı genç işadamları İstanbul'da buluşuyor 
</HEADLINE>
<TEXT>

     Her yıl Avrupa'nın değişik bir kentinde yapılan Genç Müteşebbisler Derneği JCI Avrupa Konferansı, bu yıl 12-15 Haziran tarihleri arasında İstanbul'da gerçekleştirilecek. 
     Genç Müteşebbisler Derneği Türkiye ev sahipliğinde Lütfi Kırdar Uluslararası Kongre ve Sergi Sarayı'nda yapılacak konferansa, 34 Avrupa ülkesinden 30 milyar dolarlık iş hacmini temsil eden 3 bin genç işadamının katılması bekleniyor. 
     JCI Avrupa Konferans Direktörü Rıza Kadılar, konferans hakkında bilgi vermek amacıyla düzenlenen basın toplantısında yaptığı konuşmada, 124 ülkede 18-40 yaş arasında 500 bin üyesi olan derneğin, üyelerinin liderlik vasfını ve sosyal bilincini geliştirerek toplumlara katkıda bulunmayı amaçladığını söyledi. 
     Türkiye'nin ekonomik kriz nedeniyle zor bir dönemden geçtiğini belirten Kadılar, bu konferansı Türkiye'de düzenleyerek Türk işadamlarını, dünya ile entegrasyon yolunda önemli adımlar atan Avrupalı işadamlarıyla tanıştırmak ve iş yapma olanağı yaratmak istediklerini vurguladı. 
     Kadılar, dünya ile entegrasyon yolunda Türkiye'nin çok önemli adımlar attığına işaret ederek, şöyle dedi 
     ''Bu entegrasyon her alanda olmalı. Sivil toplum örgütü olarak üzerimize düşeni en güzel şekilde yapmaya çalışıyoruz. Bu konferansa 3 bin işadamının gelmesini bekliyoruz. Konferansı düzenlerken 3 bin fahri büyükelçi yaratacağız sloganıyla yol çıktık. Ülkemizi tanıyan, seven 3 bin fahri büyükelçi ki bunlar kendi ülkelerinde karar verme yetkisine sahip önde gelen işadamları.'' Ana teması ''Girişimciler İş Başında'' olan konferansın açılışının Dışişleri Bakanı İsmail Cem tarafından yapılmasının beklendiğini açıklayan Kadılar, konferans süresince dünyaca tanınmış guruların konuşmalar yapacağını, Girişimcilikte Yine Yaklaşımlar Paneli, Küresel Su Bilinci Zirvesi ve eğitim toplantıları düzenleneceğini anlattı. 
     Rıza Kadılar, bir soru üzerine konferansa katılacak 3 bin işadamının 30 milyar dolarlık bir iş hacmini temsil ettiğini bildirerek, ''Bu insanlara ülkemizi daha yakından tanıtma imkanı bulacak olmamız bizi çok heyecanlandırıyor'' diye konuştu. 
     Her biri ülkesinin ekonomik hayatında söz sahibi olan işadamlarının Türkiye'ye yeni iş olanakları getireceğini kaydeden Kadılar, şunları söyledi 
     ''Türkiye'nin dünya ile entegrasyonunda önemli bir fırsat olan bu konferans bünyesinde iş dünyamıza ve girişimcilerimize 34 Avrupa ülkesinden gelecek katılımcılarla iş yapma imkanı sağlanacak. İlk adımda yaklaşık 4.5 milyon dolarlık döviz girişi sağlayacak konferans, ülke turizmini güçlendirecek. Ayrıca Türkiye ihracatının artmasına katkıda bulunmak ve ülkemizin yurtdışındaki imajını da iyileştirmek de hedeflerimiz arasında.'' Kadılar, 237 sektörden konferansa gelecek işadamlarının özellikle danışmanlık, tarımsal projeler, kimya sanayi, turizm, tekstil ve kurumsal marka yönetimi gibi alanlarda Türk işadamlarıyla birlikte çalışmak istediklerini bildirdi. 
     Yabancı Sermaye Derneği YASED Genel Sekreteri Abdurrahman Arıman da konuşmasında, finansman kaynağı sağlamada en sağlıklı ve geçerli yolun yabancı sermaye çekmek, bunun için de uluslararası ortaklıklar kurmanın önemli olduğunu belirtti. 
     Türkiye'nin yurtdışından kredi ve borç para alabilme imkanının az olduğunu savunan Arıman ''Türkiye'nin kaynak sağlayabilmesi için en önemli yollarından birisi yabancı sermaye çekebilmek. JCI'nın getireceği her üye, Türkiye için önemli bir finansman kaynağı olacaktır'' dedi. 
     





</TEXT>
</DOC>
