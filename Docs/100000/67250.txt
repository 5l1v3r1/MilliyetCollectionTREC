<DOC>
<DOCNO> 67250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/12/son/sondun20.html </URL>
<DATE> 2002/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan Devlet Bakanı, Amerikan Güzeli'ne karşı... 
</HEADLINE>
<TEXT>

     İtalya'da reformlardan sorumlu Devlet Bakanı Umberto Bossi, Oscar ödüllü ''American Beauty'' Amerikan Güzeli adlı filmin, İtalyan aile yapısına ve değerlerine zarar verdiğini kaydetti. 
     Tartışmalara neden olan görüşleriyle tanınan Bossi, La Stampa gazetesine verdiği demeçte, orta yaş bunalımında bulunan bir adamın kızının arkadaşlarından birine yönelik saplantısını anlatan film televizyonda gösterildiğinde, kanalı değiştirmek zorunda kaldığını belirtti. 
     Bossi, ''Eğitsel olmayan bir film... Ulusumuzun aile imajına zarar veriyor'' dedi. 
     Aynı zamanda Kuzey Ligi Partisi lideri olan Bossi'nin, bu yorumlarını, İtalya'nın devlet kontrolündeki RAI televizyon kanallarının başına getirilecek yeni yönetim kuruluyla ilgili tartışmaların gündemde olduğu sırada yaptığına dikkat çekiliyor. 
     İtalya Başbakanı Silvio Berlusconi'nin, RAI'nin 3 kanalına rakip olan 3 özel televizyon istasyonu bulunuyor. Berlusconi, devlet yayınına siyasi dengedeki bir yönetimin atanmasıyla ilgili olarak yoğun baskı görüyor. 
     Bossi, devlet televizyonunun siyasi yayın yapmamasını garanti altına almak için, partisinin yönetim kurulunda temsil edilmesini istiyor. 
     






</TEXT>
</DOC>
