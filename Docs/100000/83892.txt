<DOC>
<DOCNO> 83892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/14/son/sondun12.html </URL>
<DATE> 2002/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Liza Minelli'nin üvey annesi kızı aleyhine açtığı davayı geri çekti 
</HEADLINE>
<TEXT>

     Amerikalı şarkıcı ve sinema oyuncusu Liza Minnelli'nin 94 yaşındaki üvey annesi, kendisini ihmal ettiği gerekçesiyle üvey kızı aleyhinde açtığı davayı geri çekti. 
     Sinemacı Vincente Minnelli'nin dul eşi Lee Anderson Minnelli, tekerlekli sandalyeyle katıldığı Los Angeles'taki duruşmada hakime davayı geri çektiğini söyledi. 
     Anne Minnelli'nin avukatı, Liza Minnelli ile yaptığı samimi telefon konuşmasından etkilenen müvekkilinin, üvey kızı aleyhine açtığı davadan vazgeçtiğini belirtti. 
     ABD temyiz mahkemesinde açılan dava dosyasında Lee Anderson Minnelli, kocası Vincente Minnelli'nin vasiyeti üzerine barınacak yerini garantilediğini, ancak Liza Minnelli'nin, Beverly Hills'deki evi sattığını ve avukatlarına evden çıkarılması gereken her şeyin yapılması yönünde talimat verdiğini ileri sürüyordu. 
     Dava dosyasında, Liza Minelli'nin, üvey annesini evden tahliye etmek için elektriği kestiği, evdeki hizmetlileri işten çıkardığı böylece evi oturulabilir koşulda tutma yönündeki anlaşma koşuluna uymadığı iddia ediliyordu. Dosyada, ''davalının yapımcı David Gest ile evlendikten sonra balayı için bütün dünyayı dolaşırken ve 12 katlı pastayla 850 yakın arkadaşını beslerken, davacının soğuk ve karanlık evinde tek başına oturduğu'' da belirtiliyordu. 
     





</TEXT>
</DOC>
