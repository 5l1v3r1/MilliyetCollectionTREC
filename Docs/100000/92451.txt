<DOC>
<DOCNO> 92451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/son/soneko31.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK'nın Pamukbank raporu açıklandı 
</HEADLINE>
<TEXT>

     Bankacılık Düzenleme ve Denetleme Kurumu BDDK , grup kredilerinin hariç tutulması halinde Pamukbank'ın bilanço büyüklüğünün önemli ölçüde küçüldüğünü ve dolayısıyla bankacılık sektörü içindeki payının azaldığını bildirdi. 
     BDDK tarafından yayımlanan ''Pamukbank'ın Tasarruf Mevduatı Sigorta Fonu'na Devir Nedenleri Bilgilendirme Raporu'nda'' Pamukbank'ın Fon'a devrine açıklık getirildi. 
     Raporda, Pamukbank'ın, bankacılık sektörü toplam aktiflerinin yüzde 5,5'ine, kredilerinin yüzde 12,7'sine, mevduatın ise yüzde 6,2'sine sahip olduğu hatırlatılarak, ancak grup kredilerinin hariç tutulması halinde bankanın kullandırdığı kredilerin sektör içindeki payı yüzde 3,9'a düştüğü belirtildi. Raporda, ''Görüldüğü gibi, grup kredilerinin hariç tutulması halinde Pamukbank'ın bilanço büyüklüğü önemli ölçüde küçülmekte, dolayısıyla bankacılık sektörü içindeki payı azalmaktadır'' denildi. Aralık 2001 itibariyle Pamukbank'ın dönem zararının 4 katrilyon 24 trilyon lira tutarında olup, yüzde 8 asgari sermaye yeterliliğine erişmek için gereken kaynak ihtiyacının 2 katrilyon 963 trilyon lira olarak hesaplandığı ifade edilen raporda, bankanın mali durumundaki gelişmeler yer aldı. 
     
     BANKANIN MALİ DURUMUNDAKİ GELİŞMELER 

     Raporda şöyle denildi 
     ''Banka özellikle, aktif-pasif vade uyumunun bozulması, likidite sorunu, özkaynak yetersizliği ve mali bünyedeki bozulma nedeniyle, Devlet Bakanlığı makamının 19 Nisan 1989 tarihli onayıyla eski 3182 sayılı Bankalar Kanununun 64 üncü maddesi aynı Kanunun devamı niteliğindeki 4672 sayılı Kanun ile değişik 4389 sayılı Bankalar Kanununun 14 üncü maddesi kapsamına alınmıştır. 
     3182 sayılı Bankalar Kanununun mer'i olduğu dönemlerde Bankaya 
     muhtelif zamanlarda munzam karşılık iadeleri yapılmış ve kanuni karşılıkların tutulamamasından kaynaklanan cezai faizler iptal edilmiştir. Ancak, 4389 sayılı Kanunun yürürlüğe girmesi ile birlikte kanunen de mümkün olmayan bu uygulamalara son verilmiştir.'' Bankanın durumunun 1994 krizi sırasında çıkan spekülasyonlar nedeniyle daha da kötüleştiği kaydedilen raporda, bu dönemde grup riskleri nedeniyle aktifin donuklaşması sonucu likidite baskısının önemli ölçüde arttığı ve dolayısıyla yüksek kaynak maliyetlerine katlanmak zorunda kalındığı bildirildi. Raporda şöyle denildi '' Aktif kalitesi iyi olan bir bankada kaynak maliyetinin yükseldiği dönemlerde yapılması gereken en önemli işlem pahalı kaynakların tasfiye edilmesidir. Ancak, Pamukbank örneğinde grup risklerinden kaynaklanan düşük aktif kalitesi nedeniyle bu yönde bir işlem yapma hususunda yeterli imkan bulunamamış ve pahalı kaynakların tutulması yönündeki çabalar da zararın giderek büyümesine neden olmuştur.'' 
     
     BANKANIN EN ÖNEMLİ SORUNU 

     Bankanın en önemli sorununun Grup firmalarına kullandırılan ve tahsil edilemeyen krediler olarak ifade edilen raporda, Grup şirketlerine verilen kredilerin vadesinde ödenmediği ve vadeleri Banka tarafından sürekli temdit edildiği belirtildi Banka bu kredilere ilişkin olarak faiz tahakkuku ve tahsilatı yapmadığı, bunun yerine sadece faiz reeskontu yaptığı ve bu kredilerin kur farkı ve reeskontlarını Tek Düzen Hesap Planı ve İzahnamesine aykırı olarak krediler altında alt hesaplarda ve diğer aktifler içinde geçici hesaplarda izlediği kaydedilen raporda şöyle denildi 
     ''Bu şekilde yaratılan gelirle Bankanın bilançosu karlı gösterildi. Öte yandan, Bankalar Kanununun geçici maddesi gerekçe gösterilerek 23 Haziran 1999 tarihinden önce açılan grup kredileri Karşılık mevzuatına aykırı şekilde canlı krediler arasında izlenmiş ve gerekli karşılıklar ayrılmayarak Bankanın özkaynakları olduğundan daha iyi gösterildi. 
     Banka beyanı ile Bankalar Yeminli Murakıpları raporları arasındaki farklılıkların temel nedeni grup risklerinin değerlendirilmesi hususunda ortaya çıktı. 
     İlgili mevzuat hükümleri çerçevesinde, Banka mali bünyesinde temel olarak grup risklerinden kaynaklanan sorunların giderilmesi için gerekli tedbirlerin alınması hususunda Banka yönetimine 19 Nisan 1989 tarihinden bu yana bir çok kez sözlü ve yazılı uyarı yapıldı.'' Ayrıca, bu talimatlarla ilgili olarak Banka yönetimi ile sürekli görüşüldüğü ve onların çözüm yönündeki planlarının uygulamaya konulması hususunda gerekli esneklik gösterildiği bildirilen raporda, ancak, süre bakımından yeterli esneklik tanınmasına rağmen, grup risklerinin tamamen tasfiyesi veya ilgili mevzuatta belirtilen limitlere indirilmesi hususunda gerekli hassasiyet gösterilmediği ve bazı önemli fırsatlar da değerlendirilmediği ifade edildi. 
     Rapora göre, Aralık 2001 itibariyle 3 katrilyon 813 trilyon Lira olan grup kredileri toplam kredi portföyünün yüzde 69'u ve toplam aktiflerin yüzde 40,5'i büyüklüğünde bulunuyor. 
     Uzun yıllardır tahsilat sağlanamayan ve firmalara verilmiş bir çeşit sermayeye dönüşmüş durumda olan krediler nedeniyle, Banka aktifinin büyük bir kısmı donuk görünümde ve hiç bir getirisi bulunmadığı bildirilen açıklamada, bu kredilerin Bankanın mali bünyesini olumsuz etkilediği ve gelir-gider dengesini bozduğu belirtildi Raporda şöyle denildi 
     ''Aralık 2001 itibarıyla 1 katrilyon 665 trilyon Lira olan grup dışı kredilerin önemli bir bölümünü Fiskobirlik'e kullandırılmış olan kredi oluşturmaktadır Banka bu alacağı ile ilgili olarak yürüttüğü faizi, 3'er aylık dönemler itibariyle ilgili dönemlerdeki fonlama maliyeti üzerine bir marj koyarak hesaplanmaktadır''. 
     Bankanın kullandığı faiz hesaplama yönteminin, Hazine tarafından kullanılanlara göre farklı olduğu ifade edilen raporda şöyle denildi 
     ''Ancak, önemle belirtilmesi gereken husus, Bankacılık Düzenleme ve Denetleme Kurumu tarafından Bankanın sermaye açığının hesabında Fiskobirlik kredisi ile ilgili olarak Banka kayıtlarında izlenen tutarın esas alınmış olması ve böylece hukuken çözüme kavuşmamış bir hususla ilgili olarak herhangi bir düzeltme işlemi gerçekleştirilmemesidir. 
     Dolayısıyla, Bankanın sermaye yeterliliği ile ilgili sorununun bu alacaktan kaynaklandığı yönündeki yorumların herhangi bir dayanağı bulunmamaktadır.'' Raporda, ''Döviz tevdiat hesapları toplayarak ve yurtdışı bankalardan yabancı para kredi kullanmak suretiyle sağlanan kaynakların TL olarak plase edilmesi nedeniyle açık pozisyon ile çalışan Pamukbank yüksek tutarlarda kambiyo zararına maruz kalmıştır'' denildi. 
     Rapora göre, Banka dönem sonlarında grup kredilerine dönem zararını telafi edecek ve görünürde makul bir kar rakamı yaratacak tutarda bir reeskont uygulayarak mali tablolarını düzenledi. 
     Yüksek grup riski ve kur riski taşıyan Bankanın, aktif kalitesinin düşük, özkaynakları ve likiditesi yetersiz ve dolayısıyla mali bünyesi bozuk olduğuna ifade edilen raporda,'' Grup, Banka kaynaklarını Bankanın emin şekilde çalışmasını tehlikeye düşürecek biçimde kendi lehine kullanmıştır'' denildi. 
     Raporda şu ifadelere yer verildi 
     ''Pamukbank,, 1989 yılından bu yana yakın izleme kapsamında olmasına, mali bünyesinin iyileştirilmesi hususunda pek çok talimat verilmesine ve mevzuat çerçevesinde mümkün olan kamu desteğinden yararlandırılmasına rağmen, mali yapısını güçlendirici önlemleri yeterince almamış, alınan önlemler ise Bankanın en büyük problemi olan grup kredilerinin azaltılması hususunda başarılı olamamıştır.'' Bankacılık Düzenleme ve Denetleme Kurumu BDDK , Pamukbank'ın asgari yüzde 8 olması gereken sermaye yeterliliği standart rasyosunun, birinci bağımsız denetçi tarafından negatif yüzde 36.97, ikinci bağımsız denetçi tarafından negatif yüzde 42.96 seviyesinde bulunduğunu bildirdi 
     Denetimler ile Bankalar Yeminli Murakıplarınca yapılan tespitlerin birlikte değerlendirilmesi sonucunda ise bu oranın negatif yüzde 46.15 olduğu tespit edildiği belirtildi. 
     BDDK tarafından yayımlanan ''Pamukbank'ın Tasarruf Mevduatı Sigorta Fonu'na Devir Nedenleri Bilgilendirme Raporu'nda'' Pamukbank'ın Fon'a devrine açıklık getirildi. 
     Raporda, Bankalar Yeminli Murakıplarınca hazırlanan raporlardaki tespitlerin, Bankanın sorunlarının nitelik olarak değişmediğini, özellikle son dönemlerde sorunun daha da büyüdüğünü gösterdiği ifade edildi. 
     Diğer taraftan, uzun süreden beri yakın gözetim altında bulundurulan Banka'nın, sorunlarının çözümü ve mali bünyesinin düzeltilmesine yönelik olarak istenilen tedbirlerin alınması konusundaki en önemli girişimi 2000 yılında yaptığı hatırlatılan raporda, bu çerçevede 2000 yılının ikinci yarısında gerçekleştirilen Turkcell İletişim'in halka arzından elde edilen gelirin 160 milyon Dolar ile aynı tutardaki Grup kredisini kapattığı, aynı arzda Banka tarafından elde edilen 90,6 trilyon Lira tutarındaki gelirin ise özkaynaklara ilave edildiği belirtildi. 
     Ancak, grup kredilerinin 2,5 milyar dolara yakın olduğu göz önünde bulundurulduğunda bu tutarın oldukça düşük kaldığı bildirilen raporda, ''Bu dönemde, halka arz miktarının artırılması ve Grup kredilerinin daha fazla miktardaki bölümünün ödenmesi istenmiş olmasına rağmen, hissedarın bu yönde bir girişimi olmamıştır'' denildi. 
     Raporda şöyle denildi 
     ''Ancak, grup kredilerine ilişkin yapılan ödemeler ve sermaye artırımı Pamukbank T.A.Ş.'nin mali bünyesinin iyileşmesinde ve kemikleşmiş sorunlarının çözümünde yetersiz kalmış ve Bankanın zararı, yaşanan krizlerin, taşınmakta olunan açık pozisyonun ve artan maliyetlerin etkisi ile büyümeye devam etmiştir.'' 
     
     BANKALARIN BİRLEŞMESİ 

     Öte yandan, 17 Mayıs 2001 tarihinde hakim sermayedar tarafından, Bankanın gruba ait diğer banka olan Yapı ve Kredi Bankası ile birleştirilmesi yönünde prensip kararı alındığı ifade edilen raporda, bu hususun olumlu karşılandığı ve Bankadan özellikle birleşmeye ilişkin gelişmelere dair bilgilerin Kuruma raporlanması talep edildiği kaydedildi. 
     Raporda şöyle denildi 
     ''Ancak, Bankaca söz konusu kararın hayata geçirilebilmesinin bankaların birleşme ve devirlerinde sağlanacak kolaylıklara bağlı olduğu belirtilmiştir. Bankaların devir ve birleşmelerinin teşvik edilmesi amacıyla yeni düzenlemeler yapılarak devir ve birleşmelerin kolaylıkla gerçekleştirilmesinin önü açılmış ve bu çerçevede bankadan birleşme çalışmalarının hızlandırılması talep edilmiştir.'' BDDK'ya sunulan planlarda da gerek Banka, gerek hakim sermayedar grup gerekse birleşme çalışmalarının yürütülmesine yönelik olarak anlaşma yapılan uluslararası danışmanlık firması tarafından, birleşmenin olumlu sonuçlanmasının grup kredilerinin tasfiyesine bağlı olduğunun kabul edildiği bildirilen raporda, ancak geçen süre içinde gruba ait varlıkların satılması yoluyla grup kredilerinin tasfiye edilmesine dair planın gerçekleştirilmesi mümkün olmadığı belirtildi. 
     19 Kasım 2001 tarihinde bankaya verilen talimatla altı ay içinde 
     bankanın sermaye yeterliliği standart rasyosunu asgari yasal oranda tutturması istendiği hatırlatılan raporda, grup kredilerinin tasfiyesine ilişkin BDDK'ca kabul edilebilecek takvime bağlı bir planın hazırlanması talep edildiği kaydedildi Raporda, ''Ancak, Bankadan talep edilen sermaye artırımları gerçekleştirilememiş, yapılan son sermaye artırımı ise iç kaynaklardan karşılandığından Banka mali bünyesine herhangi bir katkı sağlayamamıştır'' denildi. 
     
     ZAMAN ALACAK 

     Söz konusu çalışmalar devam ederken, Bankanın Yapı ve Kredi Bankası A.Ş. ile birleşmesine ilişkin planlar takip edilmeye devam edildiği bildirilen raporda, Banka tarafından BDDK'ya gönderilen muhtelif yazılarda 11 Eylül olaylarının piyasaya etkilerinden bahisle birleşme sürecinin zaman alacağının belirtildiği ifade edildi. 
     Raporda, her iki bankanın birleşmesine yönelik çalışmaların 2001 yılının başından beri devam ediyor olmasına ve hatta ilk sunulan planda 30 Haziran 2002 tarihi itibariyle tamamlanacağı beyan edilmesine rağmen, birleşmeye ilişkin temel varsayımları içeren projeksiyonun ancak 17 Haziran 2002 tarihinde BDDK'ya sunulduğu bildirildi Raporda şöyle denildi 
     ''Birleşmeye ilişkin olarak yapılan tüm yazışmalara karşın Yapı ve Kredi Bankası A.Ş.'nin halka açık olması ve alınacak kararın bankanın hisse değerlerini etkileyeceği gerekçe gösterilerek, Yönetim Kurulu Kararı alınmamıştır. 
     Bankalara sermaye ihtiyaçları konusunda bildirimlerin yapılmasına çok az bir süre kala, 10 Haziran 2002 tarihinde bu karar alınarak, gerekli izinler alınmadan kamuoyuna açıklanmıştır.'' 
     
     BİRLEŞME ŞARTI 

     Uluslararası uygulamalardan da görüleceği üzere, birleşme ve devirlerin başarıya ulaşması için birleşme sonrası kalan şirketin bankanın mali durumunun bozulmaması ve faaliyetlerini sağlıklı bir şekilde yürütmesini sağlayabilmesi şart olduğu kaydedilen raporda, bu çerçevede, Bankanın ve hakim sermayedar grubun da kabul ettiği üzere, sunulan planda grup kredilerinin tasfiyesi en önemli hususu teşkil ettiği bildirildi. 
     Ancak söz konusu planda, grup kredilerinin tasfiyesi konusunda gerçekçi bir yaklaşım sergilenemediği ve bunların Mali Sektöre Olan Borçların Yeniden Yapılandırılması Kanunu çerçevesinde 7 veya 8 yıla yayılması temel varsayım olarak yer aldığı belirtilen raporda şöyle denildi 
     '' Tasfiyeye ilişkin sunulan planın değerlendirilmesi neticesinde tasfiyenin önemli ölçüde dış etkenlere bağlı olduğu, gerçekleştirilebilir tahminlere dayanmadığı ve bu haliyle öngörülmesi mümkün olmayan bir zaman alacağı, birleşik bankada yaşanacak problemlerin çözümünün zamana yayılmasının ise ölçeğin büyümesi nedeniyle zararın büyüme hızını artıracağı görülmüş ve dolayısıyla birleşme halinde sağlıklı bir banka olan Yapı ve Kredi Bankası A.Ş.'nin mali bünyesinin önemli ölçüde bozulacağı ve büyük ölçüde zarara uğrayacağı sonucuna varılmıştır.'' 
     
     SONUÇ 

     Raporun sonuç bölümünde, Pamukbank'ın TMSF'na devredilmesi, Bankanın mali bünyesi hakkındaki oldukça detaylı incelemelerden elde edilen objektif tespitlere dayandığı hatırlatıldı Rapora göre, hakim hissedar gruba verilen kredilerin geri ödenmemesinden kaynaklanan mevcut sorunlar giderilemediği gibi, grubun farklı faaliyet alanlarına yaptığı yeni yatırımlar nedeniyle riskin boyutu giderek artmış ve yönetilemez hale geldi. 
     Süre bakımından da yeterli esneklik tanınmasına rağmen, söz konusu riskin tamamen tasfiyesi veya ilgili mevzuatta belirtilen limitlere indirilmesi hususunda Banka gerekli hassasiyeti göstermediği kaydedilen raporda şöyle denildi 
     ''BDDK tarafından bankacılık alanında alınan her türlü önlem bankacılık sektörünü güçlendirmek ve güvenilirliğini sürdürmek amacını taşımaktadır. 
     Devir aşamasından önce, bu yönde bir işlemin bankacılık sektörü, tasarruf sahipleri, yatırımcılar, diğer kurumlar ve istihdam üzerinde yaratacağı muhtemel etkiler ayrıntılı bir şekilde tartışılmış ve mevcut ortaklık yapısı korunarak Bankanın faaliyetlerini sağlıklı bir şekilde sürdüremeyeceği sonucuna ulaşılmıştır.'' Sorunlu bankaların faaliyet gösterdiği bir bankacılık sisteminin etkin çalışması mümkün olmadığı ifade edilen raporda, iki bankanın birleşme planının uygulamaya konulması halinde, Pamukbank'ın sorunlarının çok kısa bir süre içinde Yapı ve Kredi Bankası'na da sirayet edeceğinin öngörüldüğü kaydedildi. 
     Rapor'da, Türkiye ekonomisinin orta ve uzun dönemde bu kararlardan olumlu etkileneceğinin düşünüldüğü belirtildi. 
     





</TEXT>
</DOC>
