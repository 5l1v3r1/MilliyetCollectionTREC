<DOC>
<DOCNO> 96381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/son/sontur06.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS'de sonuçlar yarın açıklanıyor... Tercihler için okuyun... 
</HEADLINE>
<TEXT>

     Üniversite hayali kuran 1 milyon 540 bin 244 adayın heyecanlı bekleyişi yarın sona eriyor. 16 Haziran Pazar günü gerçekleştirilen Öğrenci Seçme Sınavı ÖSS ile 23 Haziran Pazar günü gerçekleştirilen Yabancı Dil Sınavı'na YDS katılan adaylar, yarın saat 10.00'dan itibaren sonuçları öğrenebilecekler. Sonuçlar Milliyet İnternet Sitesi'nde de saat 10 00'an itibaren yayınlanacak. 
     Sınavları gerçekleştiren Öğrenci Seçme ve Yerleştirme Merkezi'nin ÖSYM Başkanı Dr. Fethi Toker, yarın saat 10.00'da düzenleyeceği basın toplantısında sınav sonuçlarına ilişkin bilgi verecek. 
     Adaylar, 2002-ÖSS'de aldıkları ÖSS puanları ile bu puanlara ağırlıklı ortaöğretim başarı puanlarının katılmasıyla hesaplanmış ve yükseköğretim programlarına yerleştirmede kullanılacak olan Y-ÖSS puanlarını, basın toplantısının başladığı saatten itibaren internetten, 900'lü telefon hatlarından ve WAP uyumlu cep telefonlarından öğrenebilecekler. 
     
     SONUÇLAR NASIL ÖĞRENİLECEK 

     Sınav sonuçlarının öğrenilebileceği adresler şöyle 
     -İnternet adresleri 
     http oss.osym.gov.tr, http oss2002.osym.gov.tr -900'lü telefon hatları 0900 3091997 - 0900 3091998 - 0900 3101401 - 0900 3101402 -WAP Uyumlu Cep Telefonları http wap.osym.gov.tr ÖSYM, adayların, bu adreslere yoğunluk nedeniyle ilk birkaç saat içinde ulaşmakta zorluk çekebileceklerini, ancak daha sonra kolaylıkla erişebileceklerini bildirdi. 2002-ÖSS sonuçları, aynı zamanda Türkiye Gazeteciler Cemiyeti tarafından bastırılarak dağıtılacak olan Sınav Sonuç Gazetesi'nde de yer alacak. Adaylar, Sınav Sonuç Gazetesi'nden 2002-ÖSS'yi kazanıp kazanmadıklarını ÖSS Puanlarının 105'in altında veya üstünde olduğunu kazanmışlarsa ÖSS puanlarının 120'nin üzerinde olup olmadığını öğrenebilecekler. Sınav Sonuç Gazetesi 19 Temmuz 2002 Cuma günü sabahı bütün Türkiye'de gazete bayilerinden alınabilecek. 2002-ÖSS sınav sonuç belgelerinin, adayların adreslerine postalanması işlemine, 19 Temmuz 2002 tarihinde başlanacak. 
     
     LİSANS PROGRAMI İÇİN 120 PUAN ŞART 

     ÖSS'yi kazanmak için Eşit Ağırlıklı, Sözel ve Sayısal alanlardaki puan türlerinden birinden en az 105 almak gerekiyor. Üniversitelerin lisans programlarını tercih edebilmek için ise söz konusu puan türlerinin birinden en az 120 almış olma koşulu bulunuyor. 
     Üniversitelerin yabancı dil ile ilgili bölümlerini tercih etmek isteyen adayların ise YDS'den en az 120 puan almaları gerekiyor. 
     2002-YDS'ye 41 bin 555 aday başvurmuştu. 
     
     TERCİH MARATONU BAŞLIYOR 

     ÖSS'nin açıklanmasının ardından sınavı kazanan adaylar ile meslek yüksekokullarına sınavsız geçiş yapacak adaylar için tercih maratonu başlayacak. 
     ÖSYM, tüm adaylara geçen ay içinde 2002 Yükseköğretim Programları ve Kontenjanları Kılavuzu gönderdi. Bu kılavuzda, 2002-ÖSS sonuçlarına göre öğrenci alan yükseköğretim programlarının kontenjanları, giriş koşulları, 2001-ÖSS'deki en küçük puanları ve yüzdelik dilimleri yer alıyor. 
     
     KİMLER TERCİH FORMU DOLDURABİLECEK 

     2002-ÖSS sonucunda, şu durumdaki adaylar yükseköğretim programları 
     arasından tercih yapma hakkı kazanacak 
     -2002-ÖSS'ye girip 105 veya daha fazla puan alanlardan sınavsız geçiş hakkı bulunmayanlar, -2002-ÖSS'ye giren ve aynı zamanda sınavsız geçiş hakkına sahip olanlar, -Sadece 2002-Meslek yüksekokullarına sınavsız geçiş için başvuranlar. 
     Adaylar, bu grupların hangisinde olursa olsunlar, ÖSYM'nin kendilerine gönderdiği tercih formunu dolduracaklar ve tercihlerini yaparken sadece kendilerinin tercihte bulunma hakları olan yükseköğretim programlarını tercih formuna yazıp kodlayacaklar. 
     
     TERCİHLERLE İLGİLİ KOŞULLAR 

     ÖSYM, gerek sadece meslek yüksekokullarına sınavsız geçiş için başvuran, gerekse 2002-ÖSS'ye başvuran adayları, 2002-Yükseköğretim Programları ve Kontenjanları Kılavuzu'nda yer alan tabloların hangilerinden tercih yapabileceklerine göre, ''Lise grubu'' ve ''Meslek liseleri grubu'' olmak üzere ikiye ayırdı. 
     Lise grubu, şu liseleri kapsıyor 
     ''Lise, yabancı dil ağırlıklı lise, özel lise, anadolu lisesi, yabancı dille öğretim yapan özel lise, fen lisesi, özel fen lisesi, askeri lise, polis koleji, akşam lisesi, açıköğretim lisesi lise programı , çok programlı lise lise programı , anadolu güzel sanatlar lisesi, anadolu öğretmen lisesi, öğretmen lisesi, öğretmen okulu, köy enstitüsü.'' Meslek liseleri grubu da şu liseleri kapsıyor 
     ''Ticaret meslek liseleri, teknik liseler, endüstri meslek liseleri, kız meslek liseleri, sağlık meslek liseleri, otelcilik ve turizm meslek liseleri, sekreterlik meslek liseleri, astsubay hazırlama okulları ve imam hatip liseleri, açıköğretim lisesi Endüstri meslek lisesi, imam hatip lisesi, kız meslek lisesi, ticaret meslek lisesi , çok programlı liseler endüstri meslek lisesi, kız meslek lisesi, ticaret meslek lisesi, anadolu imam hatip lisesi, imam hatip lisesi ve diğer meslek liseleri.'' 
     
     LİSE GRUBUNUN TERCİH YAPABİLECEĞİ TABLOLAR 

     Bu çerçevede, lise grubundan 2002-ÖSS'ye giren ve 120 ve daha fazla ÖSS puanı alan adaylar, 2002-Yükseköğretim Programları ve Kontenjanları Kılavuzu'ndaki Tablo-3B ve Tablo-4'ten tercih yapabilecekler. ÖSS'den 105-119.9 arasında puan alan adaylar da Tablo-3B ile Tablo-4'teki sadece Açıköğretim Fakültesi programlarını İngilizce Öğretmenliği hariç tercih edebilecekler. 
     
     MESLEK LİSELERİ GRUBUNUN TERCİH YAPABİLECEĞİ TABLOLAR 

     Meslek liseleri grubunda yer alan adaylardan 2002-ÖSS'ye başvurup sınava girenler, eğer 120 ve üstünde puan almışlarsa Tablo-3A'dan sadece kendi alanlarıyla ilgili bir programı seçebilecekler , Tablo-3B'den ve Tablo-4'ten, 105-119.9 puan arasında yer alan adaylar da Tablo-3A sadece kendi alanlarıyla ilgili bir programı seçebilecekler , Tablo-3B ve Tablo-4'ten tercih yapabilecekler. Yine bu gruptaki adaylardan ÖSS'de 105'in altında puan alan adaylar da sadece Tablo-3A'dan kendi alanlarıyla ilgili programları tercih edebilecekler. 
     Meslek liseleri grubunda yer alıp ÖSS'ye başvurduğu halde sınava girmeyenler ile ÖSS'ye başvurmayıp sadece meslek yüksekokullarına sınavsız geçiş için başvuranlar da Tablo-3A'daki kendi alanlarıyla ilgili programları tercih listelerine yazabilecekler. 
     
     TABLOLAR 

     Tablo-3A, sadece sınavsız geçiş hakkına sahip meslek lisesi öğrencilerinin tercih edebilecekleri programları kapsıyor. Adayların Tablo-3B'den tercih yapabilmeleri için ise 2002-ÖSS'de ilgili puan türünde en az 105 veya daha yüksek, Tablo-4'ten tercih yapabilmeleri için Açıköğretim programları hariç, Açıköğretim İngilizce Öğretmenliği dahil de ilgili puan türünde 120 veya daha yüksek puan almaları koşulu bulunuyor. 
     Kendi alanlarıyla ilgili programlara girmek isteyenler ile bir mesleğe yönelik program uygulayan lise veya dengi okul çıkışlı adayların Tablo-6'yı dikkatli incelemeleri gerekiyor. 
     Lisede okuduğu alanla ilgili bir programı tercih etmeyen adayların ağırlıklı ortaöğretim başarı puanları düşük katsayıyla çarpıldığı için, yerleştirme puanları da düşük çıkıyor. 
     
     YURT BAŞVURUSU VE TERCİH FORMU TESLİMİ 

     Tercih formunun arka yüzünde yurt başvuru formu da yer alacak. 
     Yurtta barınmak isteyen adaylar, bu formu da kılavuzdaki açıklamalara uygun dolduracaklar. 
     Adaylar, tercih formu ve yerleştirme ücreti olarak Vakıflar Bankası, İş Bankası, Akbank, Yapı ve Kredi Bankası şubelerinden birine 9 milyon lira yatıracaklar. Adaylar, bankadan alacakları dekontun bir nüshasını ve tercih formunu, 31 Temmuz-9 Ağustos 2002 tarihleri arasında lise ve dengi okul müdürlüklerine veya ÖSYM sınav merkezi yöneticiliklerine teslim edecekler. Adaylar, teslim sırasında da 1 milyon lira ücret verecekler ve karşılığında makbuz alacaklar. Adayların, bu makbuzu saklamaları gerekiyor. 
     
     TERCİH FORMU, POSTAYLA GÖNDERİLMEYECEK 

     Adayların, tercih formunu mutlaka süresi içinde teslim etmeleri isteniyor. Belirlenen tarihten sonra teslim eden, yurtiçinden postayla gönderen veya birden fazla tercih formu teslim eden adayların tercih formları işleme konulmayacak. 
     Adaylar, tercih formlarının ÖSYM'ye ulaşıp ulaşmadığını, teslim ettikleri yerlerde 2002 Ağustos ayının ikinci haftası içinde asılacak olan listelerden kontrol edebilecekler. 
     Adaylar, tercih formlarını internet yoluyla da gönderebilecekler. 
     Bu işlem için ÖSYM'nin osym.gov.tr internet adresi kullanılacak. 
     ÖSYM, tercih formlarını değerlendirdikten sonra adayların yerleştirme puanlarını Y-ÖSS hesaplayacak. Yerleştirme sonuçları Ağustos ayı içinde açıklanacak. 
     
     KAÇ KİŞİ YERLEŞTİRİLECEK 

     Sınava katılan adaylardan yalnızca 177 bin 26'sı devlet ve vakıf üniversiteleri ile KKTC'deki üniversitelerin lisans programlarına yerleşebilecek. Sınava başvuran adaylardan 1 milyon 363 bin 218'i bir lisans programına yerleşme hakkı kazanamayacak. 
     Adaylar için, Türkiye'deki devlet üniversitesinin lisans programlarında toplam 149 bin 549 kontenjan ayrıldı. Vakıf üniversitelerinin lisans programlarına 17 bin 717, KKTC'deki üniversitelerin lisans programlarına da 9 bin 760 öğrenci alınacak. 
     Üniversitelerin özel yetenek sınavıyla öğrenci alan bölümlerine de toplam 12 bin 74 öğrenci yerleştirilecek. 
     Üniversiteye yerleşmeye hak kazanan adaylar, 12-18 Eylül 2002 tarihleri arasında üniversitelere kayıtlarını yaptıracaklar. 
     





</TEXT>
</DOC>
