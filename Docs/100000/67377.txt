<DOC>
<DOCNO> 67377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/13/spor/spo04.html </URL>
<DATE> 2002/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Güven geri geldi 
</HEADLINE>
<TEXT>

Samsun’u yenerek rahat bir nefes alan Trabzon dört maçta 12 puana kilitlendi. Bordo-Mavili yöneticiler, "Bundan böyle rahat galibiyetler alırız" diye konuştular 
     SIKINTILI günleri geride bırakan Trabzonspor gözünü UEFA Kupası’na dikti. Samsunspor’u yenerek rahat bir nefes alan Bordo - Mavili takım İstanbulspor, Ankaragücü, Kocaeli ve Yimpaş Yozgatspor maçlarından 12 puan toplayarak üst sıralara tırmanmanın hesaplarını yapıyor. Yöneticiler, "Üzerimizdeki baskı gitti. Artık kolay galibiyetler alırız" ifadelerini kullandılar. 
     TEKNİK Direktör Briegel ise tüm arzularının Avrupa Kupaları’na katılmak olduğunu söyledi. Alman hoca, "Bundan sonra basamakları hızla çıkacağız" dedi. Kaptan Hami de "Taraftarımız Samsun’da bize sahip çıktı. En kötü dönemde desteklerini çekmediler. Camia olarak kenetlendik. Trabzonspor’u layık olduğu yerlere taşıyacağız. Kimse endişe duymasın" diye konuştu. 
     
     Gollerimle döneceğim 
     SAKATLIĞI nedeniyle henüz hiçbir resmi maçta forma giyemeyen Bushi gün sayıyor. Arnavut golcü, "Trabzonspor’a tedavi olmaya değil, gol atmaya geldim. Futbol hayatımda bu kadar uzun bir sakatlık geçirmemiştim. Yakında gollerimle döneceğim" dedi. Haksız eleştiriler yüzünden çok yıprandığını söyleyen Bushi, "Hem kendimi, hem de takımı yakmak istemedim. O yüzden aceleci davranmıyorum" diye konuştu. 
     



 SPOR 

























</TEXT>
</DOC>
