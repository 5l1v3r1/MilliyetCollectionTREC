<DOC>
<DOCNO> 96305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/son/sondun45.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İslami İran Katılım Cephesi'nden "diktatörlük" uyarısı 
</HEADLINE>
<TEXT>

     İslami İran Katılım Cephesi İİKC Genel Sekreteri Muhammed Rıza Hatemi, "değişimlerin başarılı olmasına izin verilmezse, diktatörlüğe ve despotizme geri dönüleceği" uyarısında bulundu. 
     İran Cumhurbaşkanı Muhammed Hatemi'nin kardeşi Rıza Hatemi İİKC'nin bugün başlayan 3. kongresinde yaptığı konuşmada, muhafazakarları reform sürecini yok etmeye çalışmakla suçlayarak, halkın korkularını yatıştırmak için hiçbir şey yapılmazsa İslami rejimin çökeceğini tahmin ettiğini söyledi. 
     "Reform meyvelerini vermezse, diktatörlüğün ya da despotizmin yeniden kurulmasına dönüş yolu açılır" diyen Rıza Hatemi, mahkemeleri ve diğer önemli kurumların denetimini elinde tutan muhafazakarları, "reform sürecini başarısızlığa uğratmak için her türlü siyasi ve kurumsal araçlara başvurmakla" suçladı. 
     Aynı zamanda Meclis Başkan Yardımcısı olan Rıza Hatemi, "Muhafazakarlar, partizanca amaçlar için devlet kurumlarından yararlanıyor ve halk ile rejim arasındaki uçurum büyüyor. Onlar bilerek ya da bilmeyerek gerginlik yaratmaya çalışıyor" dedi. 
     





</TEXT>
</DOC>
