<DOC>
<DOCNO> 60681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/05/spor/spo10.html </URL>
<DATE> 2002/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Minderde heyecan      TÜRKİYE Büyükler Grekoromen ve Bayanlar Serbest Güreş Şampiyonası Bursa’da başladı. Bayanlarda sabah seansındaki 20 karşılaşmadan 18’i tuşla sonuçlandı. Güreş Federasyonu Türkiye Şampiyonası’na katılma zorunluluğu getirmesine rağmen Dünya Şampiyonası’na hazırlandıklarını mazeret olarak gösteren Hamza Yerlikaya, Şeref Eroğlu ve Nazmi Avluca yarışmalara katılmadılar. 
     
Antalya arayışta      LİGİN ilk yarısında umduğunu bulamayan Antalya, ikinci yarı için futbolcu arayışına girişti. Genel Menajer Salih Karakaya, Senegalli Omar Diallo, Fernandez ve Gomez’in takım ile çalışmalara çıktığını, ayrıca Brezilyalı bir santrforun da Antalya’ya gelerek denenmeye alınacağını açıkladı. Karakaya, kadro dışı bırakılan Selahattin’i ise takasta kullanacaklarını söyledi. 
     
Yarışlar ertelendi      İZMİR’DE dün yapılan At Yarışları hava şartları nedeniyle bugüne ertelendi. Türkiye Jokey Kulübü dün oynanan kuponların geçerli olacağını ve yarışların 3. koşudan itibaren yeniden başlayacağını açıkladı. Bugün hem Adana, hem de İzmir’de yarış yapılacağından yarışseverlerin kuponlarda mutlaka şehir belirtmeleri gerekecek. 
     
Jankauskas Benfica’da      BEŞİKTAŞ’IN gündemine de gelen Real Sociedad’ın Litvanyalı golcüsü Edgaras Jankauskas, Benfica ile anlaştı. Lazio’dan Kovaceviç’in alınmasıyla takımdaki yeri tehlikeye giren Jankauskas’ın, Benfica’ya 3.8 milyon dolara mal olacağı ifade edildi. Aralık 1999’da Sociedad’a katılan Jankauskas, 19 gol atmıştı. 
     



 SPOR 






















</TEXT>
</DOC>
