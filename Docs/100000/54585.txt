<DOC>
<DOCNO> 54585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/28/son/sontur06.html </URL>
<DATE> 2001/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
''Salkım Hanım Krizi'' bugün de sürüyor... Karakoyunlu ne dedi 
</HEADLINE>
<TEXT>

     Devlet Bakanı Yılmaz Karakoyunlu, romanından çekilen ''Salkım Hanım'ın Taneleri'' filminden dolayı MHP'li TBMM İdare Amiri Ahmet Çakar'ın kendisine yönelttiği suçlamaları, ''Vatan hainliği hakaretini kendisine iade ediyorum. 
     Yakıştırıp, yakıştırmamak kendisine kalmış birşeydir'' karşılığını verdi. 
     Karakoyunlu, Parlamento'da düzenlediği basın toplantısında, MHP'li İdare Amiri Ahmet Çakar'ın, sadece parlamento ve parlamenter faaliyetleri yansıtmakla görevli TBMM TV'den yayınlanan bir basın toplantısı düzenlediğini anımsattı. Bakan Karakoyunlu, Çakar'ın kendisine bağlı olan bu televizyondan şahsını hedef alan, parlamenter faaliyetle uzaktan yakından ilgisi olmayan bir konuyu gündeme getirdiğini kaydetti. Kendisinin de TBMM Başkanı Ömer İzgi'ye başvurarak cevap hakkı isteminde bulunduğunu ifade eden Karakoyunlu, ''Sayın Meclis Başkanımız da bana bu cevap hakkını tanıdı. Bu cevap hakkını kullanıyorum'' dedi. Karakoyunlu, bu açıklamasının ardından ''Bay Ahmet Çakar'' diye nitelediği MHP'li İdare Amiri Çakar'ın bazı iddialarını yanıtladı. 
     Romanın 1989 yılında yazıldığını ve yazıldığı yıl Yunus Nadi Roman Ödülü birinciliğini kazandığını anımsatan Karakoyunlu, kitabın tarih gerçeklerini özenli araştırmalar sonunda roman üslubu içinde anlatan nadir eserlerden biri olarak kabul gördüğünü anlattı. Karakoyunlu, roman filme çekildikten sonra da Antalya Film Festivali tarihinde 6 ödül kazandığını ve yabancı filmlerin yarıştığı Oscar Yarışması'nda da ilk beş eser arasına girdiğini söyledi. Hem film olarak hem de roman olarak toplumda büyük itibar gören bu kitabın üç ayrı yayınevi tarafından 21 baskı yaptığını da kaydeden Bakan Karakoyunlu, şunları söyledi 
     ''Belli oluyor ki Sayın Ahmet Çakar kitabı okumamış, belli oluyor ki veya muhtemelen denebilir ki filmi de seyretmemiş. Ama kesin olan birşey varsa birileri eline bir metin yazmış, tutuşturmuş, o da bu metni burada sizlere okumuştur. Eline verilen metni okurken de hadiseler arasında bağlantı kuramamış, ancak çok iddialı sözlerle muhataplarına fevkalade ağır, hakaretamiz cümleler tertip etmiştir. 
     Bir insanın iddialı olmasını anlayışla karşılarım, çünkü ben de iddialı bir insanım. Ama iddia adı altında cehalet teşhirine müsaade edemem. 
     Orada sözü edilen bir Türk subayı , tamamen son derece saygın bir kurumu kendi emellerine alet eden bir ifade kullanımından başka birşey değildir. Romanı okumamıştır, romanda geçen paşa bir Osmanlı Paşasıdır, yani bir Hamidiye Alayı Paşasıdır. Öyle Türk Ordusunun, Türk şerefli subaylarını, paşalarını tahkir ediyor ifadesi varit değildir. Muhtemelen Sayın Çakar'a bu saatten sonra Hamidiye Alayı Paşalarının ne olduğunu anlatmak lazım. Bir gün basın toplantısı yapar, o konuda da aydınlanmasını temin ederim. 
     Şerefli Türk Subayı lafı, son derece hassas bir konuda güya bunların himayesinde bulunuyor ifadelerle ortaya konulurken kamuoyunu yanıltmaya yöneliktir. Benim geçmişim ortadadır, onun geçmişi de ortadadır. Şerefli Türk Ordusu'na hangimizin hangi ölçekte, hangi duyarlılık içinde sahip çıktığımızı en iyi bilenler de şerefli Türk Ordusunun mensuplarıdır.'' 
     
     Vatan hainliği suçlaması 

     Çakar'ın ''Vatan hainliği hakaretini'' kendisine iade ettiğini de bildiren Karakoyunlu, ''Yakıştırıp, yakıştırmamak kendisine kalmış birşeydir'' dedi. 
     Karakoyunlu, ''Vatana ihanet'' iddiasının ispatlanabilecek birşey olduğunu da belirterek, sözlerini şöyle sürdürdü 
     ''Belli ki bir hava yaratmak ihtiyacıyla kelimeleri seçerken duyarlı olamamış, kendisini, alışılmış meydan mitinglerinin üslubu içerisinde yapılan bir basın toplantısı ile dikkat çekici konuma getirmek istemiştir. Üzerinde durmak istediğim husus, bundan böyle bu tür konuşmalar yapıldığında, nelere dayanak olarak yapıldığının ve söylenmek istendiğinin açıklanmasıdır. 
     Bay Ahmet Çakar, romanı okumadığını ifade etti ve alıp okuyacağını söyledi. Okuyacağını da tahmin etmiyorum, okursa anlayışında da hangi hatalar işleneceği konusunda temel tahminlerim vardır. Onları da sizlere ifade ederim.'' Bakan Karakoyunlu, Çakar'ın, filmin Ermeni Lobisinin iddialarına temel oluşturduğu yönündeki suçlamasının anımsatılması üzerine de ''Ben seviyeli bir adamım, herkesi muhatap almam'' dedi. 
     Çakar'ın suçlamalarının dava konusu olup olmayacağı sorusunu ise Karakoyunlu, basın toplantısı için kendisine tanınan 5 dakikalık sürenin sona erdiğini belirterek yanıtsız bıraktı. 
     
</TEXT>
</DOC>
