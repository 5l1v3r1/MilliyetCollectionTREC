<DOC>
<DOCNO> 52648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/16/son/sonspo05.html </URL>
<DATE> 2001/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da Fiorentina'yı Berlusconi kurtardı 
</HEADLINE>
<TEXT>

     İtalya'nın AC Fiorentina Kulübü'nün sahibi Vittorio Cecchi Gori, filmlerini, Berlusconi ailesinin sahibi olduğu Medusa Film şirketine satarak kulübünü maddi krizden kurtardı. 
     4 aydır maaş ve primlerini alamayan futbolcuların, avukatları 
     aracılığıyla 20 gün içinde paralarını istemesi üzerine harekete geçen AC Fiorentina'nın sahibi Cecchi Gori, 2 gün içinde parayı buldu. Film yapımcısı olan Cecchi Gori'nin, 5 filmini 68 milyar lirete İtalya Başbakanı Silvio Berlusconi'nin oğlu Paolo'ya devrettiği Medusa şirketine sattığı bildirildi. AC Fiorentina'nın, ilk gelecek olan 20 milyar lireti hemen bugün futbolcularına dağıtacağı açıklandı. Futbolculara birikmiş ödemelerin yapılacak olmasıyla maddi olarak biraz olsun rahatlayan mor-menekşeler, bu kez de kadro kurmakta zorlanıyor. Sezon başında yıldız futbolcularını satan AC Fiorentina'da, Chiesa, Mijatoviç, Cois, Morfeo, Pierini ve Manninger'in sakatlıkları sürüyor. 
     






</TEXT>
</DOC>
