<DOC>
<DOCNO> 50431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/03/son/sontur14.html </URL>
<DATE> 2001/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD eski büyükelçisi Parris "Seçime ihtiyaç var" 
</HEADLINE>
<TEXT>

     ABD'nin eski Ankara Büyükelçisi Mark Parris, şu andaki koalisyonun son 10 yılda en uzun süreli görev yapan hükümet olduğunu belirterek, ''bütün işaretler ülkede seçime ihtiyaç olduğunu gösteriyor, ancak 2004'e kadar bu olmayacak'' dedi. 
     Parris, Türk-Amerikan Dernekleri Asamblesi'nin ATAA 
     Washington'da düzenlediği yıllık konferansında, Türkiye'deki siyasi gelişmeleri değerlendirdi. 
     Mark Parris, Ankara'da büyükelçilik görevini yürüttüğü dönemde, koalisyon hükümetinin göreve gelmesiyle birlikte, hükümetin istikrarı konusuna Washington'ın şüpheyle yaklaştığını söyledi. 
     Parris, ''o dönemde biz Ankara'dan, bu hükümetin, şaşırtıcı derecede uzun süreli olacağı öngörüsünde bulunduk. Ve son 10 yılda en uzun süreli görev yapan hükümet de şu andaki hükümet oldu'' dedi. 
     Büyükelçi Parris, ''ancak bütün hükümetler sona erer. Üzerinde herkesin uzlaştığı ortak düşünce, hükümetin görevini tamamlamış olduğu yönünde. Bu hükümetin de bir zaman içinde sona ereceğini öngörebiliriz'' diye konuştu. 
     Türkiye'deki ekonomik sıkıntıların, herhangi bir partinin çalışmasını çok güç hale getirdiğini savunan Parris, partilerin dışında da solu ve sağı yeniden düzenleme, birleştirme çabaları bulunduğunu söyledi. 
     Parris, ''kişilere değil prensiplere dayanan, örneğin Kopenhag kriterlerini esas alan'' bir hareket oluşturulması gibi alternatiflerin tartışıldığını, TÜSİAD, ticaret odaları ve kişilerin, alternatif bulmak için, kendi konumlarını tehlikeye atmaktan kaçınmadıklarını öne sürdü. 
     Mark Parris, ''bütün işaretler, ülkede seçime ihtiyaç olduğunu gösteriyor. Ancak 2004'e kadar bu olmayacak. 2004'ten önce seçim olması için 2 yol var. Birincisi, hükümetin erken seçim çağrısında bulunması ki bu muhtemel görünmüyor. İkincisi ise yeni bir ekonomik kriz gibi beklenmedik bir olay, bir felaketin daha yaşanması'' dedi. 
     






</TEXT>
</DOC>
