<DOC>
<DOCNO> 67505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/13/son/sontur23.html </URL>
<DATE> 2002/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
MİT "Fogg'un e-mailleri ile ilgimiz yok" 
</HEADLINE>
<TEXT>

     MİT Müsteşarlığı, MİT'in, AB Türkiye Temsilcisi Büyükelçi Karen Fogg'un e-mail mesajlarının elde edilmesi ile ilgili hiçbir ilişkisinin olmadığını bildirdi. 
     MİT Müsteşarlığı'ndan konuya ilişkin yapılan yazılı açıklamada, bir dergide, Fogg'un bilgisayar üzerinden yaptığı haberleşme kanalına girerek elde edildiği iddia edilen bazı dokümanın yayınlandığı hatırlatıldı. 
     Bazı basın-yayın organlarında, söz konusu dokümanın teminine yönelik olarak MİT'i hedef alan değerlendirmelerin yapıldığının üzüntüyle müşahede edildiği belirtilen açıklamada, şöyle devam edildi 
     ''Milli İstihbarat Teşkilatı'nın bahse konu dokümanların elde edilmesi ile ilgili hiçbir ilişkisi yoktur. 2937 sayılı Devlet İstihbaratı ve Milli İstihbarat Teşkilatı Kanunu'nda, MİT'in görev, yetki ve sorumlulukları hükme bağlanmışken, MİT yönetiminin bunun dışında keyfi bir tutum içinde olması mümkün değildir. 
     Ayrıca, bazı yazarlar tarafından 'MİT içinde bir grup' gibi ibareler kullanıldığı görülmektedir. MİT'in bugünkü yönetimince uygulanmakta olan prensipler, yönetim tarzı, disiplin ve oto kontrol sistemleri, bu tip grupların oluşmasına ve etkili olmasına hiçbir şekilde imkan tanımamaktadır. 
     MİT, milli bir kurum olarak, tüm personeli ile bütünlük ve hiyerarşik sistem içerisinde görevini ifa etme gayretindedir. MİT'den kaynaklanabilecek müspet veya menfi her türlü sonucun tek muhatabı mevcut MİT yönetimidir. 
     Bahse konu dokümanları yayımlamakta olan bir dergi ve yöneticileri ile ilgili olarak MİT yönetim kademesinin şahsi 3, kurumun ise 7 adet ceza ve tazminat davaları halen muhtelif mahkemelerde devam etmektedir. Kamuoyunca bilinen yayın organı ile ilgili görüş ve tutumumuz, web sayfamızda da mevcut 20 Şubat 2000 tarihli basın açıklamamızda net olarak ortaya konulmuştur.'' 
     






</TEXT>
</DOC>
