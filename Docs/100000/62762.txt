<DOC>
<DOCNO> 62762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/17/son/sondun23.html </URL>
<DATE> 2002/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yakın arkadaşı "Bin Ladin galiba öldü" 
</HEADLINE>
<TEXT>

     ABD'deki 11 Eylül saldırılarının baş zanlısı Usame Bin Ladin'in eski bir arkadaşı, El Kaide liderinin muhtemelen öldüğünü söyledi. 
     Afganistan'da 1986 ve 1990 yılları arasında Bin Ladin ile birlikte olan Mısırlı gazeteci yazar Essam Darez, Reuters'e verdiği demeçte, ''Afganistan'daki mağaralara yapılan yoğun bombardımanda Bin Ladin'in öldüğüne yüzde 99 inanıyorum'' diye konuştu. 
     Afganistan'da geçirdiği dört yılda Afgan mücahitlerin işgalci Sovyet güçlerine karşı mücadelesini izleyen Darez, Bin Ladin'i samimi, yiyeceğini başkalarıyla paylaşan ve dağlarda gizlendiği sığınaklarda zor koşullara dayanıklı biri olarak tanıdığını söyledi. 
     Geçen yıl Aralık ayında yayınlanan, Bin Ladin'in ''Batı'nın İslam dininden nefret ettiğini'' söylediği kasedi hatırlatan Darez, dünyanın belki de bu kasette Bin Ladin'i son kez gördüğünü savunarak, ''O öleceğini hissetmiş hasta bir adam gibi görünüyordu ve bu açıklamasını ölmeden önce yapmış olmalı'' diye konuştu. 
     -SUDAN DÖNÜM NOKTASI- Bin Ladin'in Afganistan'daki yılları hakkında kitap yayımlamayı düşünen eski ordu mensubu Darez, ''O büyük bir savaşçıydı. Bunun için Araplar onun etrafında toplandı. Karizmatik biri olmamasına rağmen, bütün insanlara yaklaşımı insancaydı. Bir patron gibi değil, size kardeşi gibi davranırdı'' dedi. 
     Usame Bin Ladin'in ABD düşmanlığına ilişkin gerçek dönüm noktasının, Suudi Arabistan'dan sınırdışı edildikten sonra 1992 yılında Sudan'a gitmesi olduğunu söyleyen Darez, ''Onu Sudan'a gitmemesi için engellemeye çalıştım. Ona yanlış zaman ve yanlış yer olduğunu ve bunun kendi ülkesinin düşmanı olmasıyla sonuçlanacağını izah etmeye çalıştım'' diye konuştu. 
     El Kaide liderini bir daha hiç görmediğini ve sorumlu tutulduğu katliamları kınadığını belirten Darez, ''Sudan onda büyük değişiklik yaptı. Sudan'da etrafındaki insanlar çok sertti ve onu yeni bir İslami devrimin lideri olmaya ittiler'' dedi. 
     






</TEXT>
</DOC>
