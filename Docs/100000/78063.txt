<DOC>
<DOCNO> 78063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/12/son/sontur19.html </URL>
<DATE> 2002/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Finansbank koruma görevlisi tahliye edildi 
</HEADLINE>
<TEXT>

     Kazasker'deki Finansbank Şubesi'ni soyan iki kişiyi öldürdüğü gerekçesiyle yargılanan banka güvenlik görevlisi Engin Bozkurt, tahliye edildi. 
     Kadıköy 1. Ağır Ceza Mahkemesi'ndeki duruşmada, Mahkeme Heyeti, Bozkurt'un tahliyesine karar verdi. 
     Kazasker'deki Finansbank Şubesi'ni soyan iki kişiyi öldürdüğü gerekçesiyle yargılanan banka güvenlik görevlisi Engin Bozkurt, olaydan çok üzgün olduğunu belirterek, ''Bana verilen görevi yapmaya ve canımı kurtarmaya çalıştım'' dedi. 
     Kadıköy 1. Ağır Ceza Mahkemesi'ndeki duruşmada, tutuklu sanık Engin Bozkurt savunmasını yaptı. Bozkurt savunmasında, 6 Mart Çarşamba günü öğle saatlerinde güvenlik masasında form doldurduğu sırada iki kişinin içeriye girdiğini ancak şüphe çekici bir hareketlerini görmediğini söyledi. 
     Form doldurmaya devam ederken bankanın vezne kısmından ilginç ve olağanüstü sesler duyması üzerine o tarafa baktığını ancak, aradaki duvar nedeniyle göremediğini belirten Bozkurt, sözlerini şöyle sürdürdü 
     ''Masadan doğrulduğum sırada sol tarafımda bir şahıs belirdi ve bana silahla vurmaya başladı. Sonra silahını başıma dayayıp eliyle vurmaya devam etti. Bu arada küfür ederek benden silahımı istiyordu. 
     Kafa attı sendeledim. Bu arada burnum kırılmıştı. Kendimi toparladım ve görevim gereği bana verilen silahı belimden çıkardım. Doldur boşalt yaparak bir el havaya ateş ettim. O sırada ikinci şahıs da yanıma gelerek silahı bana doğrulttu ve silahıyla iki el tetik düşürdü. Bunu çok iyi duydum çünkü silah kulağımın arkasındaydı.'' Kendisinin de panik içinde kaç el ateş ettiğini hatırlamadığını ifade eden Engin Bozkurt, şöyle dedi 
     ''Kaçmaya başladılar. Bu sırada biri yere düştü. Diğeri sendeleyerek gitmekteydi. Dışarı çıkınca, başkaları da olabilir düşüncesiyle havaya ateş ettim. Çevreden gelenler 'tamam tamam' diyerek beni sakinleştirmeye çalıştılar. Dışarıda yatan kişiye kelepçe takmaya çalışırken müdürümüz Jale hanımı gördüm ve ona paralara sahip çıkmasını söyledim. Yerde yatan sahsın sadece tek koluna kelepçe taktım. Bu olaydan çok üzgünüm, keşke hiç olmasaydı. Bu olayda bana verilen görevi yapmaya ve canımı kurtarmaya çalıştım. Takdir yüce mahkemenin.'' 
     
     MAHKEME KEŞİF İSTEDİ 

     Kazasker'deki Finansbank Şubesi'ni soyan iki kişiyi öldürdüğü gerekçesiyle yargılanan banka güvenlik görevlisi Engin Bozkurt'u tahliye eden mahkeme, olay yerinde keşif yapılmasını kararlaştırıldı. 
     Kadıköy 1. Ağır Ceza Mahkemesi'ndeki duruşmada, sanık Engin Bozkurt'un ifadesinin ardından, banka soygunu girişimi sırasında öldürülen Suat Durmuş'un eşi Nigar Durmuş söz aldı. 
     Müdahil Nigar Durmuş, sanığın eşini haksız yere ve arkadan ateş ederek öldürdüğünü ileri sürerek, bu nedenle şikayetçi olduğunu ve cezalandırılmasını istediğini söyledi. 
     Nigar Durmuş daha önce savcılıkta verdiği, eşinin kumar ve alkol alışkanlığı olmadığı, olay günü 'eczaneye gidiyorum' diyerek evden ayrıldığı, maddi manevi sıkıntıları bulunmadığı ve silahı nereden bulduğunu da bilmediği yönündeki ifadesini de tekrarladı. 
     
     BANKA ÇALIŞANLARI ''TANIK''... 

     Duruşmada tanık olarak dinlenilen Finansbank Kazasker Şubesi Müdiresi Jale Orhun, olay günü bankadaki odasında çalışırken karşısında oturan Engin Bozkurt'un biriyle boğuşmaya başladığını gördüğünü ve saldırganın tabancanın kabzasıyla Bozkurt'un suratına vurduğunu anlattı. 
     Bozkurt'un bir ara sendelediğini ve daha sonra kendisini toparladığını belirten Orhun, bu arada silah sesi duyduğunu ifade etti. 
     Bunun üzerine bankanın Genel Müdürlüğü ile ''155 Polis İmdat'' telefonunu aradığını ve silah sesleri nedeniyle masasının altına saklandığını belirten Orhun, dışarı çıktığında Engin Bozkurt'u yüzü kanlar içinde gördüğünü ve ambulans çağırdığını söyledi. 
     Bankada vezneder olarak çalışan Gül Kilit de, olay günü bankaya gelen 2 soyguncudan, adının Mustafa Muratoğlu olduğunu sonradan öğrendiği kişinin kendisinden ''euro'' istediğini, bu sırada tabancasını çekip ''Hiçbir şeye dokunma yoksa vururum'' dediğini anlattı. 
     Muratoğlu'nun daha sonra paraların olduğu bölüme girerek, paraları çantasına doldurmaya başladığını belirten Kilit, bu arada diğer soyguncunun Engin Bozkurt'un yüzüne vurduğunu anlattı. 
     Paraları alan Muratoğlu'nun daha sonra diğer arkadaşının yanına giderek Bozkurt'a küfür ettiğini ve bu sırada silahların patladığını söyleyen Kilit, bu sesler bitinceye kadar bir cam bölmeye sığındığını kaydetti. 
     Veznedar Gül Kilit, sığındığı yerden çıktığında, bankanın kapısının hemen önünde soygunculardan birinin yüzüstü yerde yattığını, diğerinin de onun 2-3 metre uzağında yattığını gördüğünü ifade etti. 
     
     POLİSLER DE DİNLENİLDİ 

     Duruşmada, olay tutanağını hazırlayan Olay Yeri İnceleme Şube Müdürlüğü'nde görevli polis memurları Ufuk Özkan ile Lokman Keşmil de tanık olarak dinlenildi. 
     Polis memurları, banka içinde 1 adet, ATM'nin bulunduğu şubenin giriş kısmında 2 adet, bankanın dışında ise 3 adet boş kovan bulunduğunu, ayrıca bir de mermi çekirdeği ele geçirildiğini anlattılar. 
     Bankanın bitişiğindeki çiçekçi dükkanının sahibi Zafer Tanaga ise, olay günü silah sesleri duyup dışarı çıktığını ve güvenlik görevlisi Engin Bozkurt'un havaya eteş açıp ''yardım edin'' diye bağırdığını söyledi. 
     
     TAHLİYE TALEBİ VE KARARI 

     Duruşmada söz alan sanık avukatı Ömer Yeşilyurt, saldırıya uğrayan kişilerin psikolojik durumlarının gözönüne alınması gerektiğini, sanığın kafasına silah dayayan saldırganın 2 kez tetik düşürdüğünü ve bu durumda hiç kimseden soğukkanlı davranış beklenemeyeceğini vurguladı. 
     Yeşilyurt, güvenlik görevlilerinin de polis gibi silah kullanma yetkileri bulunduğunu ifade ederek, delillerin toplanmış olması, sanığın kaçma durumunun bulunmaması ve beraat etme ihtimali kuvvetli olması nedeniyle tahliyesine karar verilmesini talep ettiğini söyledi. 
     Müdahil Avukatı Macit Acar ise sanığın soyguncuları, paraları alıp kaçtıkları sırada arkalarından ateş ederek öldürdüğünü ve bu nedenle ''zaruret sınırının aşıldığını'' ifade etti. 
     Avukat Acar ayrıca, konunun iyice aydınlatılması için olay yerinde keşif yapılmasını istediklerini söyledi. 
     Verilen aranın ardından kararını açıklayan Mahkeme Heyeti, sanık Engin Bozkurt'un tahliye edilmesine ve olay yerinde keşif yapılmasına hükmetti. 
     Duruşmada, tahliye kararını öğrenen bankanın diğer çalışanlarının sevinç gözyaşları döküp birbirlerine sarıldıkları görüldü. 
     
     AVUKATLARIN AÇIKLAMALARI 

     Duruşmanın ardından gazetecilerin sorularını yanıtlayan müdahil avukatı Macit Acar, sanığın, delillerin çoğunun toplanmış olması ve sabit ikameti bulunması nedeniyle tahliye edildiğini vurguladı. 
     Acar, mahkemenin aldığı keşif kararının olayın daha da aydınlanmasını sağlayacağını belirtti. 
     Sanık avukatı Ömer Yeşilyurt ise, tahliyenin yerinde bir karar olduğunu ifade ederek, müvekkilinin tutuklanmasını hukuki bir hata olarak değerlendirdi. 
     Müdahil Nigar Durmuş ise, sanığın kaçan bir insanı arkadan vurduğunu, bu nedenle cezasını çekmesi gerektiğini söyleyerek, Engin Bozkurt'un dışarıda rahat gezemeyeceğini, tekrar tutuklanması için ellerinden geleni yapacaklarını söyledi. 
     Bu arada, duruşma öncesinde sanık Engin Bozkurt'a destek vermek amacıyla, memleketi olan Bilecik'in Osmaneli İlçesi'nin Belediye Başkanı Bahattin Bulut ile bazı vatandaşların adliyeye geldikleri dikkat çekti. 
     Duruşma salonunda da, basın mensuplarının fotoğraf çekmesine izin verilmedi. 
     





</TEXT>
</DOC>
