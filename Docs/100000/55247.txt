<DOC>
<DOCNO> 55247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/03/guncel/gun04.html </URL>
<DATE> 2001/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Deli Yürek’in makinisti delirtti 
</HEADLINE>
<TEXT>

Devlet erkanın hazır bulunduğu Deli Yürek'in galasında film tam 7 kez başa sarılınca çılgına dönen Osman Sınav kafasını koltuklara vurdu 
     BİRSEN ALTUNTAŞ 

     Başrolünü Kenan İmirzalıoğlu'nun oynadığı Diyarbakır Emniyet Müdürü Gaffar Okkan'ın suikastını konu alan Deli Yürek - Bumerang Cehennemi adlı filmin galası, önceki gün Diyarbakır'da yapıldı. Ancak filmin gösterimi sırasında hiç hesapta olmayan aksilikler başta yönetmen Osman Sınav olmak üzere tüm ekibi çileden çıkardı. 
     
     Makinist çileden çıkarttı 
     Diyarbakır Valisi Cemil Serhatlı'nın geç kalması nedeniyle gösterimi 45 dakika geç başlatılan filmin ikinci yarısında makinistin filmi ters sarması gerginlik yarattı. Ancak bunun bir değil tam yedi kez olması herkesin sabrını taşırdı. Olay karşısında sinirlerine hakim olamayan yönetmen Osman Sınav kafasını koltuğa vurmaktan kendini alamadı. Filmin tam yedi kez yeniden başa sarılırak gösterilmesi tüm ekipte hayal kırıklığına neden oldu. 
     
     Suikast şimşek çaktırdı 
     Bumerang Cehennemi ile Gaffar Okkan'ın anısına bir karanfil bıraktıklarını söyleyen filmin yönetmeni Osman Sınav, şöyle konuştu "Onun direkt yaşam hikayesini anlatmadık ama suikast bize bu filmi yapmak için kafamızda şimşek çaktırdı. Filmi politik bir tavırdan çok, toprağını anlamaya çalışan, kendi ülkesinin sorunlarına duyarsız kalmayanların filmi olarak değerlendirmek lazım" . 
     
     Sonuçta bir senaryo 
     Film galaya katılan OHAL Valisi Gökhan Aydıner, Diyarbakır Valisi Cemil Serhatlı ve Diyarbakır'ın yeni Emniyet Müdürü Atilla Çınar'dan tam not aldı. Vali Serhatlı "Film çok iyiydi, ama sonuçta bu bir senaryo" diye konuştu. Çınar da "Filmden çok etkilendim. Gaffar Ağabeyimizin ruhu şad olsun" diye konuştu. Filmin galasının ardından oyuncular ve konuklar sıra gecesine katıldı. 
     



 GÜNCEL 
















</TEXT>
</DOC>
