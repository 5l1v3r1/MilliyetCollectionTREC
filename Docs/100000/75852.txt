<DOC>
<DOCNO> 75852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/01/son/sontur20.html </URL>
<DATE> 2002/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Haberli trafik denetimi işe yaradı... 
</HEADLINE>
<TEXT>

     Emniyet Genel Müdürlüğü, 30 Mart'ta, 08.00-24.00 saatleri arasında, aşırı hız ve alkollü olarak araç 
     kullanılması nedeniyle ülke genelinde hiçbir ölümlü kaza meydana gelmediğini bildirdi. Emniyet Genel Müdürlüğü Sözcülüğü'nden yapılan yazılı açıklamada, 30 Mart 2002'de, 08.00-24.00 saatleri arasında aşırı hızlı ve alkollü olarak araç kullanımının önlenmesi amacıyla ülke genelinde alkolmetre ve radarların kullanımı ile trafik denetimleri yapıldığı, bu denetimin ise bir gün önceden duyurulduğu hatırlatıldı. Sürücülerin, duyurular sonucu alkollü olarak ve aşırı hızla araç kullanmamaya özen gösterdikleri kaydedilen açıklamaya göre, 23 Mart 2002 günü de aşırı hızla araç kullanan sürücüleri tespit etmek amacıyla 17 bin 549 sürücü kontrol edildi, 1398 sürücü hakkında cezai işlem yapıldı, sürücülerin aşırı hız kural ihlaline uyma oranı yüzde 93 olarak belirlendi. Aynı gün, alkollü olarak araç kullanan sürücüleri tespit etmek amacıyla 2 bin 354 sürücü kontrol edildi, 159 sürücü hakkında işlem yapıldı, sürücülerin alkollü olarak araç kullanma kural ihlaline uyma oranı yüzde 94 olarak tespit edildi. 30 Mart 2002'de yapılan denetimlerde ise aşırı hızla araç kullanan sürücüleri tespit etmek amacıyla 430 bin 873 sürücü kontrol edildi, 10 bin 485 sürücü hakkında cezai işlem yapıldı, sürücülerin aşırı hız kural ihlaline uyma oranı yüzde 97.6 olarak kaydedildi. Alkollü olarak araç kullanan sürücüleri tespit etmek amacıyla 51 bin 917 sürücü kontrol edildi, 525 sürücü hakkında işlem yapıldı, sürücülerin alkollü olarak araç kullanmak kural ihlaline uyma oranı yüzde 99 olarak belirlendi. Açıklamada, şöyle denildi ''Vatandaşlarımızın gösterdiği dikkat ve etkili trafik denetimleri sonucunda, sürücülerimizin aşırı hızla araç kullanma kurallarına riayet etme oranı yüzde 93'lerden yüzde 98'lere, alkollü olarak araç kullanma kurallarına riayet ise yüzde 94'lerden yüzde 99'lara çıkarılmıştır. Bu duyarlılığın sonucunda 30 Mart 2002 günü, 08.00-24.00 saatleri arasında, aşırı hızlı ve alkollü olarak araç kullanmak sebebiyle ülke genelinde hiçbir ölümlü kaza meydana gelmemiş ve bir tek vatandaşımız bile hayatını kaybetmemiştir.'' Açıklamada, aynı hassasiyetin sadece denetimler duyurulduğu zaman değil, her zaman gösterilmesi de istendi. 
     






</TEXT>
</DOC>
