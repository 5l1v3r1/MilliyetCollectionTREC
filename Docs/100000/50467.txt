<DOC>
<DOCNO> 50467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/04/guncel/gun08.html </URL>
<DATE> 2001/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Dormen Tiyatrosu neden kapatıldı 
</HEADLINE>
<TEXT>

ÇAPRAZ ATEŞ 
     ASLI ÖKTENER 

     Ünlü tiyatrocu Haldun Dormen’in 46 yıllık tiyatrosuna ekonomik kriz nedeniyle kilit vurduğunu açıklaması, tartışmalara neden oldu. Ali Poyrazoğlu, meslektaşı Dormen’in "krizi bahane ettiği, aslında başarısız olduğu için tiyatrosunun perdelerini kapattığı" iddiasını ortaya attı. Dormen, tiyatrosunu gerçekten krizin etkisinde kaldığı için mi, yoksa başarısız olduğu için mi kapattı İşte görüşler 
     
     Haldun Dormen Tiyatrocu 
     Başarısızım diyemeyeceğim 
     Tiyatromu neden kapattığımı daha önce de çok kez açıkladım. Perdeleri indirmemdeki neden, yaşanan ekonomik krizdir. Bir fabrika para kazanmıyorsa kapatılır. Altında başka bir neden aramak yanlıştır. Başarısızdım diyemeyeceğim, kusura bakmayın. Tarz değiştirdiği için başarısız oldu açıklamalarına katılmıyorum. Ben tarz değiştirmedim. Bu tiyatroda 14 yıldır aynı tarz oyun sergiliyordum. En iyi sanatçılar oynuyordu. Seyircim zaten beni ve tiyatromun neden kapatıldığını biliyor. 
     
     Tamer Levent Opera ve Bale Çalışanları Vakfı 
     Başarısızlık suçlaması yanlış 
     Başka ülkelerde de başarılı ya da başarısız sayılabilecek çok sayıda tiyatro var. Bunlar ayakta tutulmaya çalışılıyor. Ekonomik kriz ortamında insanların bir yandan demokrasi kültürünü savunurken, demokrasi kültürünün gelişmesine olanak verecek tiyatro, bale operaya yatırımı kısıtlamasını üzücü buluyorum. Haldun Dormen Türk tiyatrosuna önemli hizmetler yapmıştır. Kendi türündeki çalışmalarında da oldukça başarılı olmuştur. Ali Poyrazoğlu da onun tarzında tiyatro yaptı, belki bu nedenle aralarında bir rekabet doğmuş olabilir. Bosna’da savaş varken tiyatro yapılıyordu. Çünkü tiyatro demokrasi kültürünün bir simgesidir. Türkiye’de toplum tiyatroyu boş vakit geçirme yeri olarak düşünüyor. Maalesef siyasiler de böyle düşünüyor. Demokrasi kültürünün doğru anlaşıldığı yerde tiyatrolar kapanmaz. Ekonomik krizin yaşandığı böyle bir ortamda kapanmış bir tiyatroyu başarısızlıkla suçlamayı doğru bulmuyorum. 
     
     Ali Poyrazoğlu Tiyatrocu 
     Tiyatrosunu kötü yönetmiştir 
     Bir tiyatrocu olarak bir tiyatronun kapatılmasına sevinebilir miyim Yıldız Kenter ve Haldun Dormen gibi tiyatro yaşamımı büyük bir şenlik haline getirmiş olan insanları anlattığım Ödünç Yaşamlar isimli oyunum sonrası, gazetecilerin Dormen Tiyatrosu’nun kapatılmasına ilişkin sorusuna yanıt verdim. Türkiye’de insanlar konuşma tehlikesini göze almadıkları için bugünlere geldik. İkiyüzlülük yapmaktan yana olmadığım için, bir de Haldun Dormen’in başına gelenlerini bir sosyal olgu olduğunu, birtakım sanatsal sorunları su yüzüne belirgin bir şekilde çıkardığını düşündüğüm için konuşma tehlikesini göze aldım. 
     Ben Dormen’in tiyatrosunun 8 ay önce kapandığını biliyorum. Niçin bugün gündeme getirildi Haldun’un aklı 8 aydır neredeydi Tam tiyatro sezonu açılmışken, ekonomik kriz tiyatroları derin bir biçimde yaraladı’ demenin bir anlamı var mı İşini iyi yapanların tiyatrosu ayakta ve krizden hiç etkilenmedi. 
     En iyi örnek bizim oyunumuzdur. Tiyatronun kapatılmasında Haldun’un kötü yönetimi söz konusu olmuştur. Emeğe saygılıyım. Evet, Haldun’un işine çok iyi asılmadığını, kendini yenileyemediğini düşünüyorum. Ama bu bütün sanatçıların başına gelecek bir durgunluk dönemidir. 
     
     Refik Erduran Oyun yazarı 
     Türk toplumuyla bağlarını kopardı 
     Dormen, benim çok eski dostumdur. Tiyatro yaşamının ilk döneminde de sıkı işbirliği içinde bulunduk. O zamanlar, Türk toplumuyla ilişki sağlayacak malzeme kullanıyordu. Dormen Tiyatrosu’nda en çok oyunu oynanmış yerli yazarım. Türk malzemesiyle bir şeyler yapıp Türk seyircisi ile köprüler kurduğu yıllarda Dormen’in tiyatrosu dolup taşıyordu. Sonra çok keskin bir viraj aldı. Örneklerini bolca gördüğümüz yabancı ürün ithalcisi tiyatro yöneticilerinin adeta başına geçti. Yabancı sabun köpükleriyle bugünkü Türk toplumu arasındaki bağ öylesine kopunca ve elbette başka genel etkenler de bu olumsuzluğa eklenince seyirci sayısı düştükçe düştü. Başarısızlığı nedeniyle gelir sağlayamamış ve perdelerini kapatmıştır. 
     



 GÜNCEL 





















</TEXT>
</DOC>
