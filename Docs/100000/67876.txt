<DOC>
<DOCNO> 67876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/son/sontur09.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Birliği Afganistan'a uğurlandı 
</HEADLINE>
<TEXT>

     Uluslararası Güvenlik Yardım Kuvveti'nde ISAF yer alacak Türk Birliği'nin Afganistan'a hareketi dolayısıyla uğurlama töreni yapıldı. 
     Türk Bölük Timi'nin Afganistan'a gidişi dolayısıyla 28. Mekanize Piyade Tugayı'nda, askeri tören düzenlendi. 
     Tören, 4. Kolordu ve Garnizon Komutanı Korgeneral Kemal Yılmaz'ın 267 personelden oluşan görev birliğini ve ailelerini selamlamasıyla başladı. Korgeneral Yılmaz, görev kuvvetini ''Kahraman askerler'' diyerek selamlarken, asker aileleri de kendisini alkışladılar Birleşmiş Milletler'in aldığı kararla oluşturulan Uluslararası Güvenlik Yardım Kuvveti'nde ISAF yer alacak Afganistan Türk Görev Kuvveti'nin ilk bölümü, bu gece askeri nakliye uçaklarıyla yola çıkacak. 
     Birliğin tamamının, teçhizat ve diğer malzemeleriyle intikali ise 5 günde tamamlanacak. 
     Afganistan'da oluşturulan uluslararası güç içinde, Kurmay Albay Tuncer Erinmezler komutasında görev alacak Türk bölük timi, 14 subay, 21 astsubay, 232 erbaş ve er olmak üzere toplam 267 personelden 
     oluşuyor. 
     Türk birliği, verilen görevlerin icrasında kullanılmak üzere 1 ambulans ve 1 minibüs ile aralarında ''akrep'' olarak adlandırılan araçların da bulunduğu zırhlı devriye araçlarını, tek kişi tarafından kullanılabilen 60 milimetrelik havan topu ve ileri teknoloji ürünü piyade teçhizatını beraberinde götürüyor. 
     Türk askerinin askeri malzeme ve mühimmatının dışındaki donanımı ise kompozit başlık, uyku tulumu ve sırt çantasındaki günlük eşyalarından oluşuyor. 
     
     Çok özel bir görev 

     Bu arada, Türk bölük timinin Afganistan'a gidişi dolayısıyla Mamak'taki 28. Mekanize Piyade Tugay Komutanlığı'nda düzenlenen uğurlama töreni, askerlerin aileleriyle hasret gidermelerine de olanak sağladı. Tören süresince askerleri gururla izleyen yakınları ise heyecanlandılar. 
     Ailesinden ve sevdiklerinden bir süredir uzak kalan Piyade Er Yıldırım Kayalar, böyle bir göreve her askerin gitmek isteyeceğini belirterek, ''Çok özel bir görev. Çok mutluyum'' dedi. 
     Piyade Er Cem Çakmaklı da bu önemli görevi yapmayı hak eden birçok asker bulunduğunu ifade ederek, ''Biz, seçildiğimiz için çok gururluyuz. Bedenen ve ruhen gerekli eğitimi gördük. Türk halkı rahat olsun, bu görevi başaracağız'' diye konuştu. 
     Cem Çakmaklı'nın annesi Mualla Çakmaklı ise oğluyla gurur duyduğunu dile getirerek, ''Oğlum çok özel bir çocuk. Umarım bu özelliklerini orada da kullanır'' dedi. 
     Asker annesi Huriye Kayalar, 3 oğlundan en küçüğünün halen askerlik yaptığını belirterek, ''Önce komutanlarına, sonra da birbirlerine emanet ediyorum. Umarım torunuma da nasip olur'' derken, Cahide Poyraz isimli bir anne ise ''Çok gururlu ve mutluyuz, güle güle gidip gelsinler'' diye konuştu.. 
     






</TEXT>
</DOC>
