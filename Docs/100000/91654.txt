<DOC>
<DOCNO> 91654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/guncel/gun05.html </URL>
<DATE> 2002/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İnternetten diploma 
</HEADLINE>
<TEXT>

Ve sanal eğitim de start aldı. Anadolu Üniversitesi’nin başlattığı önlisans programına katılan 200 öğrenciye, internet aracılığıyla ders veriliyor. 
     SİBEL KAHRAMAN 

     İnternetin neredeyse günlük hayatımızın bir parçası haline gelmesiyle üniversiteler de sanal eğitime başladılar. Lisans ve yüksek lisans yapmak isteyenler artık evinden üniversite mezunu olabilecekler. 
     Anadolu Üniversitesi’nin bu yıl başlattığı bilgi yönetimi ön lisans programına başlayan 200 öğrenciye internet aracılığıyla ders veriliyor. Haftada en az 4 saat akademik danışmanlık alan öğrenciler, ödevlerini de internet üzerinde yapıyorlar. 
     Anadolu Üniversitesi Rektörü Prof. Dr. Engin Ataç, bölümün büyük ilgi gördüğünü belirterek, öğrencilerin bilgisayar kullanımını, tüm yazılımları, bilgiyi kullanma, analiz etme gibi tüm bilgileri öğrendiklerini söyledi. 
     Bölümün amacının daha önce sertifika programlarıyla yetiştirilen ara eleman gücünü karşılamak olduğunu belirten Prof. Dr. Ataç, "Gerekli olan yazılımları 700 milyon lira karşılığında öğrenciye biz sağlıyoruz. Öğrenci yalnızca bilgisayar ve internet erişimini sağlıyor. Bölümde 25 öğrenciye bir öğretmen düşüyor. Tüm dersler internet üzerinden yapılırken, sınavlar belli merkezlerde yüzyüze yapılacak" dedi. 
     Orta Doğu Teknik Üniversitesi de Bilişim Yüksek Lisans programını internet aracılığıyla yapıyor. Üç yıllık programda öğrencilere 38 kredilik ders veriliyor. İnternet üzerinden yapılan derslerin ardından öğrenciler yalnızca her dönem bir kez yapılan sınavlar için üniversiteye gitmek zorundalar. 
     Bilişim Yüksek Lisansı programında öğrencilere, bilişim teknolojileri ve sistemleri konusundaki temel ve güncel kavramları inceleyen dersler veriliyor. Öğrencilerin alacakları dersler ve gerçekleştirecekleri projeler aracılığıyla da bu konularda uzmanlaşmaları sağlanıyor. 
     



 GÜNCEL 




















</TEXT>
</DOC>
