<DOC>
<DOCNO> 68345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/18/son/sontur21.html </URL>
<DATE> 2002/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakimden evlenmek için hırsızlık yapan gence nasihatlar... 
</HEADLINE>
<TEXT>

     İzmir'de Eğitim Gönüllüleri Vakfı'nı soyan ve evlenmek için bu işi yaptığını söyleyen hırsızlardan birine hakim, ''Hırsızlık üzerine elde edilen ekonomik servetle evlilik kurumu olur mu '' diye sordu. 
     İzmir 10. Asliye Ceza Mahkemesi'ndeki duruşmaya, Eğitim Gönüllüleri Vakfı'na girerek, futbolcu Sergen Yalçın'ın bağışladığı bilgisayarları çaldığı iddiasıyla yargılanan tutuklu sanıklar Muhammet Karakulak ve Kenan Bıçakçı ile çalıntı bilgisayarları alan tutuksuz sanıklar Timur Temel, Evren Bıçakçı ile Hüseyin Ak katıldı. 
     Sanık Karakulak, işsizlik ve ekonomik sıkıntı nedeniyle bu işi yaptığını belirterek, ''Evlenmek üzereydim. Maddi sıkıntı içerisindeydim. Bir bunalım sonucu böyle bir iş yapmaya karar verdim'' dedi. 
     Hakim Ahmet Hekimoğlu, ''Hırsızlık üzerine elde edilen ekonomik servetle evlilik kurumu olur mu'' diye sordu. Sanık ise ''Hırsızlık parasıyla evlilik yapılamayacağını düşünmemiştim, pişmanım'' diye yanıt verdi. 
     Vakfa ait 15 bilgisayar, 1 televizyon ve bir fotokopi makinesini alan sanıklardan Kenan Bıçakçı da evli ve 1 çocuk sahibi olduğunu, olaydan pişmanlık duyduğunu belirtince, Yargıç Hekimoğlu, ''Çalarak, ne kadar çoluk çocuğuma bakarım diye hiç düşündün mü '' dedi. Bıçakçı, daha sonra düşündüğünü ancak geç kaldığını söyledi. 
     Çalıntı malı başkalarına sattığı için hakim karşısına çıkan Timur Temel ise sattığı bilgisayarların çalıntı olduğunu bilmediğini kaydederken, çalıntı mal aldığı için yargılanan Hüseyin Ak ile Evren Bıçakçı, ödedikleri parayı dahi alamadıklarını ve mağdur olduklarını dile getirdiler. 
     
     TV'ler hukuk bilgileri vermeli 
     Hakim Hekimoğlu, ''Televizyonlarda kıvrak dansözleri göstereceklerine, hukuk bilgileri verilse vatandaşlar mağdur olmaz, ne yapacakları konusunda bilgi sahibi olurlar'' dedi. 
     Sanıklara nasihat eden Hakim Hekimoğlu, şunları söyledi 
     ''Hırsızlığın sabıkası silinmez. Dolandırıcılıktan 20 yıl sonra karşıma gelip, aman çocuğum sabıkamı öğrenmesin diyerek, sabıkasının silinmesi için yalvaran insanlar var. İnsanın hatasını bilmesi ne güzel şey.'' Mahkeme, haklarında 3 yıldan 8 yıla kadar hapis cezası istenen tutuklu sanıkların tahliye istemini reddederek, duruşmayı başka bir güne bıraktı. 
     






</TEXT>
</DOC>
