<DOC>
<DOCNO> 98163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/26/son/soneko05.html </URL>
<DATE> 2002/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolar Kongre'nin desteğiyle güç kazandı... 
</HEADLINE>
<TEXT>

     ABD Kongresinin, halka açık şirketlerin muhasebe yöntemlerine yatırımcı güvenini yeniden tesis için hazırlanan şirket reform yasasını dün gece geç saatlerde onaylaması Dolar'ın Uzakdoğu seansında değer kazanmasını sağladı. 
     Dolar Tokyo'da bugün New York kapanışına göre yaklaşık 1 Yen yükselişle 117,67 çıkarken, Euro da 1 Dolar'ın altına inerek 0,9992 Dolar'a gerilemiş bulunuyor. 
     Öte yandan ABD yatırım bankalarının ABD ve Avrupa borsalarındaki kayıplar karşısında Tokyo Borsası'nda kar realizasyonuna giderek Dolar'a geçiş yaptıklarını söylüyorlar. 
     Dolar İsviçre Frankı karşısında da yaklaşık yarım frank yükseliş kaydetti. 
     Uzmanlar muhasebe skandallarına ilişkin başka kötü haberlerin gelebileceğine dikkat çekiyorlar ancak, ABD Kongresi ve şirketlerinin son dönemde aldıkları önlemlerin piyasa tarafından olumlu algılanmaya başladığını belirtiyorlar. Dün çip üreticilerinden kaynaklanan teknoloji düşüşü dışında lokomotif hisselerin sağlam kalmasının da Wall Street'te yatışma işaretleri olabileceği söyleniyor. 
     Dün Nasdaq Teknoloji Endeksi yüzde 3.89 gerilerken, Dow Jones Endeksi'nde sadece yüzde 0.06'lık düşüş oldu. 

     
</TEXT>
</DOC>
