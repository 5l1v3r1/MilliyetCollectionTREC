<DOC>
<DOCNO> 83441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/11/son/soneko03.html </URL>
<DATE> 2002/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamudaki personelin diğer kurumlara nakil şartları belli oldu 
</HEADLINE>
<TEXT>

     Kamuda çalışan istihdam fazlası personelin, diğer kamu kurumlarına nakil şartları belli oldu. 
     Devlet Personel Başkanlığı'nın, ''4046 Sayılı Kanun Çerçevesinde İstihdam Fazlası Personelin Diğer Kamu Kurum ve Kuruluşlarına Nakledilmesine İlişkin Usül ve Esaslar Hakkında Tebliğ'de Değişiklik Yapılmasına Dair Tebliğ''in değiştirilen bazı maddeleri, Resmi Gazete'nin bugünkü sayısında yayımlanarak yürürlüğe girdi. 
     Buna göre, tebliğin 6. maddesi olan, istihdam fazlası olarak bildirilen personel, atama işleminin onaylanmamış olması kaydıyla, kuruluşun talebi üzerine bakanlıkça kamu istihdam politikaları dikkate alınarak, bu kapsamdan çıkarılabilecek. 
     Kuruluştaki kamu payı yüzde 50'nin altına düşünceye kadar muvazzaf askerlik hizmetini ifa etmekte olan personelin istihdam fazlası personel olarak bildirilmemesine özen gösterilecek. 
     Kamu kurum ve kuruluşları, istihdam fazlası personel kapsamında bulunanlardan 6. madde kapsamında belirtilen esaslar çerçevesinde kendi kadrolarına atamak istedikleri hakkında ilgili personelin atanacağı kadro ve görevlendirileceği il konusunda muvafakatını almak ve İstihdam Fazlası Talep Formunu eksiksiz doldurmak suretiyle başkanlıktan ismen talepte bulunabilecekler. Ancak, kurum ve kuruluşlar 4046 sayılı kanunun 25. maddesi gereğince tahsis edilen kadrolara ilişkin talepte bulunamayacaklar. 
     Ayrıca, kamu kurum ve kuruluşlarına bakanlık tarafından ataması teklif edilen, ancak atama işlemi onaylanmamış personel için herhangi bir kamu kurum ve kuruluşunun o personelin atanmasına ilişkin talep yazısının veya ilgilinin belgeye dayalı haklı bir mazeretinin bulunması hallerinde, kadro veya pozisyon imkanları çerçevesinde başkanlıkça atama teklifinde değişiklik yapılabilecek. 
     Kazanılmış Hak Derecesi, bir personelin 657 Sayılı Devlet Memurları Kanunu'na tabi olarak geçirdiği ya da bu kapsamda geçmiş gibi değerlendirilen hizmet süreleri ile öğrenim durumu veya kariyeri dikkate alınarak uygulanan derece veya derece ilerlemeleri sonucunda ulaştığı derece ve kademe olarak telakki edilecek. 657 Sayılı Kanunun 68 B maddesi çerçevesinde atanılan kadrolar, ilgili personel için 
     kazanılmış hak teşkil etmediğinden ilgili sütuna bu şekilde atanılan kadronun derece ve kademesi yazılmayacak. 
     





</TEXT>
</DOC>
