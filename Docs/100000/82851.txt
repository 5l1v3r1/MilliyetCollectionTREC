<DOC>
<DOCNO> 82851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/son/sonspo17.html </URL>
<DATE> 2002/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta kaptan Tayfur yuvada kaldı... 
</HEADLINE>
<TEXT>

     Beşiktaş, iç transferde takım kaptanı Tayfur Havutçu ile 1 yıllık sözleşme yeniledi. 
     Fulya Tesisleri'ne gelen ve futbol takımı menajeri Sinan Engin ile görüşen kaptan Tayfur, daha sonra kendisini 1 yıl daha siyah-beyazlı formaya bağlayan sözleşmeyi imzaladı. 
     Menajer Sinan Engin, Tayfur ile yaptığı görüşmeden sonra basın mensuplarının sorularını yanıtladı. 
     Tayfur'un hiçbir pazarlık yapmadan, boş sözleşmeyi imzaladığını kaydeden Engin, ''Tayfur gelecek sezon da takımımızın kaptanı olarak Beşiktaş formasını giyecek'' dedi. 
     
     "İç transferde sorun yok" 
     Beşiktaş'ın iç transferde herhangi bir sorun yaşamayacağını savunan Engin, ''Beşiktaş'ta oynamak isteyenler gelir, boş mukaveleye imzayı atar'' diye konuştu. 
     Basın mensuplarının, takımdan gönderilmesi gündeme gelen Erman ve Ümit ile ilgili sorularına Engin, ''Bizim bu futbolcularımız için bir ön yargımız ve gönderme düşüncemiz yok. Onlar da gelip imzalayacaklar. Kimin kalıp, kimin kalmayacağına yeni teknik direktörümüz karar verir'' diye yanıt verdi. 
     
     Teknik direktör yabancı olacak 
     Beşiktaş Futbol Takımı Menajeri Sinan Engin, teknik direktör sorunun birkaç güne kadar çözümleyeceklerini ve yeni gelecek teknik adamın kesinlikle yabancı olacağını söyledi. 
     Hiçbir yerli hocayla görüşmediklerini ifade eden Engin, kulüp başkanı Serdar Bilgili'nin yurtdışında bazı teknik direktör alternatifleri ile görüştüğünü, Galatasaray'dan ayrılan Mircea Lucescu'nun da hala gündemlerinde olduğunu kaydetti. 
     Bir gazetecinin, ''Siz de transfer komitesindesiniz. Sizin oyunuz Lucescu'dan mı yana'' sorusunu Engin, ''Lucescu çok deneyimli bir teknik adam. Bana göre elindeki kısıtlı kadroyla Galatasaray'da başarılı olmuştur. Beşiktaş ile şu an kesin olarak anlaşma olmadı. O da bizim düşündüğümüz çalıştırıcılardan birisi. Ancak bu konuyu ince eleyip sık dokuyarak çözümlemek amacındayız'' diye yanıtladı. 
     
     "Murat'ı istersek alırız" 
     Beşiktaş ile Galatasaray arasında sorun yaratan İstanbulsporlu Murat Erdoğan'ın transferine de değinen Engin, bu futbolcunun her iki kulübe de imza attığını kaydetti. 
     ''Murat'ı çok istersek, alırız'' diyen Sinan Engin, bu futbolcunun görüşünün de önemli olduğunu, konunun önümüzdeki günlerde açıklık kazanacağını ifade etti. 
     
     Ortega yorumu 
     Sinan Engin, gazetecilerin, ''Fenerbahçe'de Batistuta ve Ortega gibi yıldız futbolcuların ismi geçiyor. Beşiktaş da böylesine önemli oyuncuların peşinde mi'' sorusuna şöyle yanıt verdi 
     ''Bence bu sayılan isimler çok önemli değil. Parlak transfer her zaman için takıma faydalı olacak anlamına gelmez. İsmi alıp da fiyasko olma durumu da var. Zaten alsınlar da bir görelim. Bizim transfer listemizde de önemli oyuncular var, ama öncelikli düşüncemiz takıma faydalı olabilmesidir.'' 
     
     Yabancı transfer 
     Beşiktaş taraftarının yabancı transferi konusunda içinin rahat olması gerektiğini vurgulayan Engin, ''Taraftarımız emin olsun, yabancı oyuncu transferinde kesinlikle çok iyi oyuncular alacağız. Bu konuda çok iyi çalışmalar yaptık. Gelecek futbolcular kesinlikle takıma faydalı olacaktır'' dedi. 
     Fransa'nın Marsilya takımında forma giyen eski futbolcuları Pascal Nouma'nın transfer gündemlerinde olduğunu anlatan Engin, ancak takımın başına yeni teknik direktör getirmeden bu konuda girişimde bulunmak istemediklerini sözlerine ekledi. 
     





</TEXT>
</DOC>
