<DOC>
<DOCNO> 75340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/29/son/sonspo12.html </URL>
<DATE> 2002/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Davala "Türkiye'de sadece Galatasaray'da oynarım" 
</HEADLINE>
<TEXT>

     İtalya Ligi takımlarından AC Milan'da forma giyen milli futubolcu Ümit Davala, takımından ayrılmayı düşünmediğini açıkladı. 
     Ümit Davala, kendisine ait ''www.umitdavala.com'' adlı web sitesinde yaptığı açıklamada, Fenerbahçe ve Beşiktaş'a transferiyle ilgili medyada yer alan haberlerin gerçeği yansıtmadığını savunarak, ''Bir kez daha ısrarla söylüyorum. Benim Milan'dan ayrılmaya hiç ama hiç niyetim yok. Beni kovmadıkları ve çok olağanüstü bir durum olmadıkça mukavelemin sonuna kadar buradayım'' diye konuştu. 
     Türkiye'de Galatasaray dışında hiçbir takımda oynamak istemediğini ifade eden AC Milanlı futbolcu, sarı-kırmızılı kulübün yeni başkanı Özhan Canaydın'a da yeni görevinde başarılar diledi. 
     Sarı-kırmızılı ekibin Avrupa kupalarına veda etmesine üzüldüğünü de belirten Ümit Davala, ''Bu kadar erken bir vedayı beklemiyordum'' dedi. 
     Galatasaray'ın Birinci Süper Lig'de bu sezon şampiyon olarak formasına 3. yıldızı takacağına inandığını kaydeden Ümit Davala, eski takım arkadaşlarının tecrübelerini ortaya koyarak, rakiplerini geride bırakacağını ileri sürdü. 
     






</TEXT>
</DOC>
