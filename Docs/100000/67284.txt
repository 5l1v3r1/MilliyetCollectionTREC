<DOC>
<DOCNO> 67284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/12/son/sonspo06.html </URL>
<DATE> 2002/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray derbi hazırlıklarını eksik sürdürdü 
</HEADLINE>
<TEXT>

     Galatasaray, Fenerbahçe ile hafta sonunda yapacağı derbi maçın hazırlıklarını, milli takımda bulunan oyuncularından yoksun olarak sürdürdü. 
     Teknik direktör Mircea Lucescu yönetiminde, Florya Metin Oktay Tesisleri'nde yapılan ve yaklaşık 1.5 saat süren idmanda futbolcular, koşunun ardından tek pas çalışması yaptı. Taraftarların alınmadığı idman, tek pas çalışmasının ardından basına da kapatıldı. İdmanın son bölümünde taktik ve şut çalışması yapıldığı öğrenildi. 
     Antrenmana sezonu kapatan Sergen katılmazken, sakatlığı süren Ayhan tedavi oldu. Dünkü çalışmada belinde ağrı hisseden Capone ise, takımdan ayrı koşu yapmakla yetindi. Brezilyalı oyuncunun, yarından itibaren takımla çalışmalara başlayacağı kaydedildi. 
     Milli takımda bulunan oyuncuların çalışmaya katılmaması nedeniyle, antrenmana altyapıdan da oyuncu alındı. 
     
     Futbolcuların görüşleri 

     Galatasaraylı futbolcular, Fenerbahçe ile oynayacakları karşılaşmayı kazanmak için ellerinden gelen herşeyi yapacaklarını söylediler. 
     Malatyaspor maçında attığı golle takımının üç puan kazanmasını sağlayan Murat Sözkesen, Fenerbahçe ile çok önemli ve zor bir karşılaşma oynayacaklarını ifade ederek, ''Bizi orada çok kalabalık bir taraftar topluluğunun beklediğini biliyoruz. Ancak, Galatasaray böyle maçları oynamaya alışıktır. Galatasaray'a yakışır bir oyun sergileyeceğiz ve kazanmak istiyoruz'' diye konuştu. 
     Takımda son haftalarda şans bulmakta zorlanan Suat ise sahada kazanmak için ellerinden geleni yapacaklarını belirterek, karşılaşmanın centilmence geçmesini diledi. Suat, Fenerbahçe maçını kazanmaları halde şampiyonluk yolunda avantaj elde edeceklerini de söyledi. 
     Genç oyuncu Berkant da, milli takımdan çarşamba günü dönecek oyuncular ile birlikte kafalarının daha rahat olacağını kaydederek, ''Onlar da dönünce, bu karşılaşmaya daha ciddi çalışma imkanı bulacağız. Çok zor bir maç olacak, kazanmak istiyoruz'' diye konuştu. 
     






</TEXT>
</DOC>
