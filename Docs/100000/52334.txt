<DOC>
<DOCNO> 52334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/15/dunya/dun07.html </URL>
<DATE> 2001/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
BBC'nin ajanlık ayıbı 
</HEADLINE>
<TEXT>

     Londra MİLLİYET 

     İngiliz yayın kurumu BBC'nin, 1930'lu yıllardan bu yana kendi personelini siyasi amaçlarla istihbarat servislerine izlettirdiği anlaşıldı. 
     İngiltere'de yayımlanan "The Guardian" gazetesinin, iç istihbarat servisi MI5'e ait bir belgeye dayanarak verdiği habere göre, BBC yetkilileri, 1933 ile 1940 yılları arasında MI5 yöneticileriyle özel görüşmeler yaptılar. Gazete, gizlilik derecesi kaldırılan MI5 belgesinin, hem BBC hem de MI5 yöneticilerinin, gazeteci ve teknisyenleri izlemek için özel bir sistem kurmak istediklerini kanıtladığını ifade ediyor. 
     Gazeteye göre, özellikle komünist ve faşist çevrelere yakınlıkları olan BBC çalışanlarının takibini öngören mekanizma daha sonraları, İkinci Dünya Savaşı yıllarında "bozgunculuk" yapanları ortaya çıkarmak amacıyla kullanıldı. 
     BBC personelinin takip altına alınması konusu, basın tarafından ilk kez 80'li yıllarda ortaya çıkarılmıştı. BBC yönetimi, bu uygulamanın Soğuk Savaş'ın zorunlu sonucu olduğunu öne sürmüş ve buna son verildiğini bildirmişti. 
     MI5 belgeleri ise 1922 yılında kurulan BBC'nin adam takibine Soğuk Savaş'tan hayli önce başladığını gösteriyor. 
     



 DÜNYA 


















</TEXT>
</DOC>
