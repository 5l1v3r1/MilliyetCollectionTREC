<DOC>
<DOCNO> 51365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/09/guncel/gun00.html </URL>
<DATE> 2001/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
5 yıllık dava 5 dakikada bitti 
</HEADLINE>
<TEXT>
Topal da faili meçhul 
Kumarhaneler Kralı’nın öldürülmesi davasında 5 yıldır idamla yargılanan sanıklar "delil yetersizliği"nden beraat etti. Mahkeme Başkanı, "gerçek sanıklar yakalandığında gereği yapılacak" dedi 
     NESLİHAN CUYAR, CENNET NAR İstanbul 

     Kumarhaneler Kralı Ömer Lütfi Topal’ın öldürülmesi olayına karıştıkları iddiasıyla 5 yıldır idam cezası istemiyle yargılanan sanıklar, 5 dakikalık duruşma sonunda "delil yetersizliği"nden beraat etti. Mahkeme Başkanı İskender Tepebaşılı, "Gerçek failler yakalandığında gereği yapılacak" derken, sanıklar "Savcı halkın sesini dinledi" diyerek memnuniyetlerini dile getirdiler. Mahkeme sonucunun, Yargıtay’ın kararı bozduğu Susurluk davasında sanıklar lehine işleyebileceği kaydedildi. 
     Beyoğlu 1. Ağır Ceza Mahkemesi’nde dün görülen davaya, tutuksuz yargılanan eski Özel Tim polisleri Ayhan Çarkın, Oğuz Yorulmaz, Ercan Ersoy ve Mustafa Altınok ile Topal’ın iş ortakları Ali Fevzi Bir ve Sami Hoştan katıldı. Sigortacı Serdar Özdağ ile başka suçtan tutuklu Haluk Kırcı ise duruşmaya gelmedi. Oldukça neşeli oldukları gözlenen Hoştan ve Çarkın zaman zaman fısıldaşırken, bir önceki celseye katılmayan Yorulmaz, suçsuz olduğunu ve beraat talebinde bulunan savcının görüşüne katıldığını söyledi. Mahkeme, 5 dakikalık duruşma sonunda, sanıkların üzerlerine atılı suçu işlediklerine dair mahkumiyete yeterli delil ele geçirilemediği kanaatine vararak beraatlerine karar verdi. 
     
     5 yıllık dostluk bitti 
     Mahkeme, suç delili olarak tespit edilen ve emanete kayıtlı şarjör, mermi çekirdeği ve cep telefonunun korunmasını, esas failler yakalandığında gereğinin yapılması için cumhuriyet savcılığına suç duyurusunda bulunulmasını kararlaştırdı. 
     Avukatı Yadigar Gürbüz’le birlikte kol kola salondan ayrılan Çarkın, "Yorum yok" derken, Hoştan, "İşlemediğimiz bir suçtan dolayı 5 yıldır sizinle dostluk yaptık. Bugün burada vedalaşıyoruz. Karar savcının takdiri" dedi. Hoştan, Yargıtay’ın Susurluk davasındaki bozma kararıyla ilgili de, "Ona da saygı duyuyorum. Ankara’daki savcının da kendi görüşü. Birlikte onu da bekleyeceğiz" diye konuştu. Yorulmaz da davanın başından beri tahliye olacaklarını bildiklerini söyleyerek, "Zaten suç işlememiştik" dedi. 
     



 GÜNCEL 


















</TEXT>
</DOC>
