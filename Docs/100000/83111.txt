<DOC>
<DOCNO> 83111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/son/sontur15.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz ''Askeri darbeler Avrupa trenini kaçırmamıza neden oldu'' 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, Avrupa Birliği AB üyeliğinin, Türkiye'nin tıkanan nefesini açacak en önemli imkan olduğunu belirterek, ''Hala kör bir inatla siyasi kriterler bakımından taahhüt ettiğimiz bir yıllık kısa vadeli işleri yerine getirmekte, anlamsız bir direnişle karşı karşıyayız'' dedi. 
     ''Bugün AB'ye giriş için gerekli düzenlemelerin yapılmasına aldırmayanların, çok değil 8 ay sonra ağlamaları fayda etmeyecektir'' diyen Yılmaz, ''askeri müdahalelerin, Türkiye'nin Avrupa trenini defalarca kaçırmasında önemli ölçüde etkili olduğunu'' kaydetti. 
     ANAP Genel Merkezi'nde, ''9 Mayıs Avrupa Günü'' dolayısıyla partinin Uluslararası İlişkiler Sekreterliği tarafından panel düzenlendi. 
     Panelin açılış konuşmasını yapan Yılmaz, Türkiye'nin 40 yıldır AB'de yer alma mücadelesi verdiğini ifade ederek, bu mücadelenin, Türkiye'nin 200 yıllık batılılaşma çabasından ayrı tutulamayacağını kaydetti. 
     Türkiye'nin geri kalmışlığının ve yaşadığı sıkıntıların temelinde son 40 yıl içindeki AB'den kopuşlar yattığını anlatan Yılmaz, ''Bu kopuşların hepsi hatadır. Devlet ve millet olarak 2002 yılında artık bunu tekrar etmememiz gerekir. Çünkü AB üyeliği, Türkiye'nin vazgeçilmez milli bir politikasıdır'' dedi. 
     Yılmaz, Türkiye'nin, hayati öneme haiz milli çıkarlarının AB'ye üye olmasını gerektirdiğini ve AB sürecinin en kritik aşamasına geldiğini vurguladı. 
     ''Artık ortada durup iki tarafı birden idare etme dönemi sona ermiştir'' diyen Yılmaz, herkesin tavrını net olarak ortaya koymak zorunda olduğunu söyledi. Yılmaz, Türkiye'nin önünde, müzakere süreci öncesindeki yükümlülüklerini yerine getirmek için çok az bir zaman kaldığına dikkati çekti. 
     Türkiye'nin, AB ile ilişkilerinde bugün bulunduğu noktaya 40 yılda geldiğini kaydeden Yılmaz, ''40 yıllık bir bekleyiş ve emeğin olumlu veya olumsuz sonucunu görmeye çok yaklaştığımız bir noktadayız'' dedi. 
     
     ''ANLAMSIZ BİR DİRENİŞ...'' 

     Yılmaz, sözlerini şöyle sürdürdü 
     ''Bu süreçte gemileri birçok defa yaktık. Bugün AB üyeliğine karşı ayak direyenlerin, geri dönüp başka mecralara açılabilecekleri gemileri olmadığını görme zamanı gelmiştir. Ama hala kör bir inatla siyasi kriterler bakımından taahhüt ettiğimiz bir yıllık kısa vadeli işleri yerine getirmekte, anlamsız bir direnişle karşı karşıyayız. 
     AB üyeliği, Türkiye'nin tıkanan nefesini açacak elimizdeki en önemli imkandır. Bütün vatandaşlarıma sesleniyorum Bugün AB'ye giriş için gerekli düzenlemelerin yapılmasına aldırmayanların çok değil 8 ay sonra ağlamaları fayda etmeyecektir. Eğer bu birkaç ay içerisinde sahip çıkmazsanız, el birliği ile sahip çıkmazsak, sadece sizlerin değil, çocuklarımızın geleceği de elimizden kayıp gidecek. Velhasıl, gaflet uykusundan uyanma zamanı gelmiştir.'' Avrupa'nın, ilk günden itibaren Türkiye'yi tamamıyla dışarı itmeyecek, ama içeri de almayacak bir politika izlediğini kaydeden Yılmaz, ''Kapıda bekletme ve fakat içeriye almamadır, bu politika... 
     Türkiye'ye 'hayır' demeyip vakti uzatmak, Avrupa'nın 40 yıllık değişmeyen politikasıdır'' diye konuştu. 
     Bu politikanın temel bir ayağının, Türkiye'nin AB'ye girişini mümkün olduğu kadar ertelemek olduğunu ifade eden Yılmaz, Avrupa'nın başlangıçtan itibaren her dönemde Birliğe giriş için gerekli olan şartları yerine getirebilmede Türkiye'nin, kendisinin öngördüğünden daha fazla süreye ihtiyacı olduğunu savunduğunu anlattı. 
     
     ''İÇİMİZDEKİ MANİVELALAR...'' 

     Gelişmelerin de bu şekilde olduğuna, ortaklık anlaşmasının gecikmeyle imzalandığına, katma protokolün gecikmeyle yürürlüğe girdiğine, genişleme sürecine de daha büyük bir gecikmeyle dahil olunabildiğine işaret eden Yılmaz, ''Avrupa bu ertelemeyi kimi zaman doğrudan kendisi yapmıştır, ama çoğunlukla da içimizdeki manivelaları vasıtasıyla Türkiye'nin kendisine yaptırtmıştır'' dedi. 
     Türkiye'nin AB'ye girmesini sağlayacak şartları yerine getirebilmesi için çok daha uzun süreye ihtiyacı olduğunu bugün Avrupa'da savunanların da bulunduğunu ifade eden Yılmaz, ''Bizi üzen Türkiye'deki engelleyicilerin de aynı tezleri savunarak Avrupa'nın içindeki bu odakların amaçlarına hizmet ediyor olmasıdır'' dedi. 
     Yılmaz, Türkiye'nin 40 yıllık AB üyeliği macerasından, yaşananlardan dersler çıkarma mecburiyetinde olduğunu belirterek, Türkiye'nin Avrupa ile bütünleşmesinin karşısındaki ciddi engeller ve sorunların 40 yıl boyunca eksik olmadığını, ancak bu sorunların kamuoyuna hemen hemen hiç yansımadığını bildirdi. 
     ''Aynı durumun tekrar yaşanmaması için bugün AB üyeliğimizle ilgili her gelişmeyi halkımızla paylaşıyoruz'' diyen yılmaz, 40 yıl boyunca yaşanan sorunların temelinde demokrasinin kesintiye uğraması ve gerekli siyasi irade yokluğunun bulunduğunu anlattı. Yılmaz, şöyle devam etti 
     ''40 yıl boyunca Türkiye sürekli bocaladı ve birbirine ters düşüncelerle hareket ettiği için AB üyeliği 1960, 1971 ve 1980'de üç defa ciddi biçimde sekteye uğramıştır. Bundan dolayı da bocalamaları ve tereddütleri aşmaya önem veriyoruz. İç politikadaki çalkantılar, ekonominin rayına oturtulmaması, demokrasinin sürekli kesintiye uğraması, insan hak ve özgürlükleri ihlalleri, 40 yıl boyunca Türkiye'yi Avrupa yolundan alıkoymuştur. İşte bunun için sivil siyaseti ve demokratik kurumları üstte tutmaya, iç politikada çalkantıdan uzak durmaya önem veriyoruz. 
     Türkiye'deki askeri müdahaleler, ülkemizin Avrupa trenini defalarca kaçırmasında önemli ölçüde etkili olmuştur. Demokratik rejime sahip olmayı, üyelik için temel şart sayan Avrupa karşısında, bu müdahaleler Türkiye'nin elini kolunu bağlamıştır. Bugün bizim sivil siyaset vurgusunun üzerinde ısrarla durmamızın önemli sebebi de budur. 
     Avrupa Ekonomik Topluluğu AET döneminde bile demokratik bir rejime sahip olma, ortaklığın temel şartlarından birisiydi. Bu nedenledir ki, Avrupa konusunda Türkiye ile Yunanistan arasındaki ilk makas 1960 ihtilali ile açılmıştır. Türkiye, ihtilalin ardından 7 Haziran'daki görüşmeleri ertelerken, Yunanistan ile AET arasındaki anlaşma 1961'de imzalanmıştır.'' 
     
     DEĞİŞİM 

     ANAP Genel Başkanı Yılmaz, değişim kavramının, olur olmaz kullanıldığı için dejenere edilmiş bir kavram haline geldiğini kaydederek, ''Değişim sözünü ağzından eksik etmeyenler arasında statükonun en dirençli ve keskin savunucuları vardır'' dedi. 
     Bütün eski alışkanlıklara, düşüncelere, yöntemlere ve yönelişlere sıkı sıkıya sarılarak, değişimin içinde olunamayacağını kaydeden Yılmaz, değişimi istememenin, bu sürece karşı olmanın da bir tutum olduğunun saygıyla karşılanması gerektiğini söyledi. Yılmaz, ''Ama değişimi istemeyenlerin çıkıp bunu açıkça söylemeleri ve ona göre duruş sergilemelerini beklemek de hakkımızdır'' dedi. 
     AB'nin, Türkiye için sadece kurumsal bir bütünleşmeyi değil, köklü bir değişim projesini ifade ettiğini belirten Yılmaz, ''Buradan açıkça ilan ediyorum AB sürecine, Kopenhag kriterlerine, katılım ortaklığı belgesinde belirtilen hususlara, ulusal programda verilen sözlere karşı çıkan herkes, değişimin karşısındadır'' diye konuştu. 
     
     ''SINIRLARI ZORLAYABİLECEK SEVİYE BİLE DEĞİL...'' 

     Yılmaz, sözlerini şöyle tamamladı 
     ''Değişime karşı çıkanlar, insanımızın inanç, düşünce ve hayat biçimi farklılıklarına tahammül edemeyenlerdir. Değişime karşı çıkanlar, ekonomik yapıda hür teşebbüs ve toplum aleyhine var olan çarpıklıkların ortaya çıkardığı rantı paylaşanlardır. 
     Değişim, AB üyeliğidir. Yönü de bu süreçte yerine getirmemiz gereken yükümlülüklerdir, uymamız gereken kriterlerdir. Bunlar, farzı kifaye gibi değerlendirilemez. Bu sürecin olmazsa olmaz niteliğinde, Birliğe üye ve üyeliğe aday olan herkesin yerine getirdiği, getirmek zorunda olduğu asgari şartları vardır. Bunlar bizim için icat edilmiş kriterler değildir. Elbette her alanda olduğu gibi burada da şartlardan ve yorum faklılıklarından kaynaklanan esnek sınırlar vardır. Ama Türkiye, henüz o sınırları zorlayabileceği seviyeye dahi gelememiştir.'' 
     





</TEXT>
</DOC>
