<DOC>
<DOCNO> 78068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/12/son/sontur24.html </URL>
<DATE> 2002/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Rektörler Komitesi toplandı... 
</HEADLINE>
<TEXT>

     Yükseköğretim Kurulu YÖK Başkanı Prof. Dr. Kemal Gürüz, son günlerde laiklik ve dil birliği konusunda herkesin üzerine düşen vazifeyi gerektiği şekilde yapmadığını ''üzülerek müşahede ettiklerini'' belirtti. 
     Rektörler Komitesi, YÖK Başkanı Prof. Dr. Gürüz'ün başkanlığında YÖK'te toplandı. 
     Prof. Dr. Gürüz, yaklaşık 2 saat süren toplantının ardından, görüşülen konulara ilişkin gazetecilere açıklama yaptı. 
     Türkiye Cumhuriyeti'ni ve Türk milletini oluşturan temel unsurlara karşı düşünceler ve akımlar bulunduğunu ifade eden Prof. Dr. Gürüz, şunları söyledi 
     ''Rektör arkadaşlarım, tüm üniversitelerimiz adına kamuoyuna hassasiyetlerini dile getirmekle beni görevlendirmişlerdir. Daha önce Mersin'de yaptığımız toplantıda dile getirdiğimiz konuların bir kez daha altını çiziyoruz. Laiklik, hak ve fırsat eşitliği, Türk milletinin ve devletinin Anayasa'da ifadesini bulan temel niteliklerinin en önemli hayata geçirilmiş şeklidir. Son günlerde laiklik, dil birliği konusunda maalesef herkesin üstüne düşen vazifeyi gerektiği şekilde yapmadığını üzülerek müşahede ediyoruz. 
     Cumhuriyetimizin tüm kurumlarının ve toplumumuzun tüm kesimlerinin laiklik, Atatürkçü düşünce ve dil birliği, devletin milletiyle bölünmez bütünlüğü konularında üzerine düşeni yapmaya, azami hassasiyetle teyakkuza davet etmeyi bir görev biliyoruz. 
     Toplumumuz, bir ekonomik krizden geçmektedir. Burada herkesin üzerine düşen en temel vazife, milletimizde hiçbir tereddüde yol açmayacak davranışların sergilenmesidir. Özellikle, gelir dağılımının bozuk olduğu ülkemizde, vatandaşlarımızın nezdinde şüphe, tereddüt uyandıracak davranışlardan kaçınılmasını, etik değerlerin en üst düzeyde tutulmasını belirtmekte yarar görüyoruz. Üniversitelerimiz laiklik karşıtı, milli birlik ve bütünlüğümüzü hedef alan ve etik değerleri hiçe sayan eylemler karşısında kararlı tutumlarını sürdüreceklerdir.'' Prof. Dr. Gürüz, üniversitelerin, Türkiye Cumhuriyeti'nin ülkesi ve milletiyle bölünmez bütünlüğü, dil birliği, laiklik, hak ve fırsat eşitliği konularında hassas olduklarını yineleyerek, ''Üniversitelerimiz, bu konulardan bırakınız taviz vermeyi taviz verme anlamına gelebilecek davranışlardan kaçınılmasının önemle altını çizmektedirler'' diye konuştu. 
     Toplantıda ayrıca, Avrupa Birliği AB ile ilgili düşüncelerin de gündeme geldiğini bildiren Prof. Dr. Gürüz, üniversitelerin, AB'a tam üyelik konusundaki girişimleri kararlılıkla desteklediklerini kaydetti. Prof. Dr. Gürüz, ''Yerimiz Avrupa Topluluğu'dur. 
     Geleneklerimizin bizi bu istikamete götürdüğünü ve bu konudaki kararlılığımızı altını çizerek ifade ediyoruz'' dedi. 
     Prof. Dr. Gürüz, bu çerçevede, araştırma faaliyetleri konusundaki AB'ın 6. çerçeve programına katılmanın Türk üniversitelerine büyük yararlar sağlayacağını vurguladı. Prof. Dr. Gürüz, 6. Çerçeve programındaki imkanlardan Türk üniversitelerinin hakkıyla yararlanabilmesi için sadece Avrupa'daki yükseköğretim kurumlarıyla değil, dünyadaki yükseköğretim kurumlarıyla rekabet edebilir hale gelmesinin önem taşıdığını söyledi. 
     Prof. Dr. Gürüz, bu kapsamda, üniversitelerce hazırlanan ve TBMM'de görüşülen YÖK Kanunu'nda bazı değişiklikler yapılmasını öngören tasarının aynen geçmesinden yana olduklarını ifade etti. Prof. 
     Dr. Gürüz, ''Bu tasarı, esas itibariyle mali hükümleri düzenlemekte ve üniversitelerimizin elini kolunu rakiplerimiz karşısında bağlı olmaktan çıkarmaktadır. Nihai karar, tabii ki Yüce Meclisimiz'dedir. 
     Biz, esas itibariyle aynen geçmesinin ön şart olduğunu kamuoyumuzun bilgisine sunuyoruz'' diye konuştu. 
     





</TEXT>
</DOC>
