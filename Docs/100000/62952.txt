<DOC>
<DOCNO> 62952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/18/son/soneko06.html </URL>
<DATE> 2002/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotivde istihdamı ihracat kurtardı... 
</HEADLINE>
<TEXT>

     Otomotiv devleri TOFAŞ ve OYAK Renault, geçen yıl yaklaşık 2 ay üretime ara vermelerine rağmen, işçi sayılarını ihracat ağırlıklı modeller sayesinde korudu. 
     TOFAŞ, ihracat silahı ''Doblo'' modelinde 3 vardiya, OYAK Renault ise Megan ve Clio modellerinde çift vardiya üretim yapıyor. 
     Türk Metal Sendikası Bursa Şube Başkanı Sabri Özdemir, A.A muhabirine yaptığı açıklamada, TOFAŞ Fabrikası'da 3700 işçinin görev yaptığını, bunlardan 3000'inin yüzde 85'i ihraç edilen hafif ticari araç segmentindeki ''Doblo'' bandında çalıştığına dikkati çekti. 
     Özdemir, kalan 700 işçinin ise ''kuş serisi'' olarak bilinen Doğan, Şahin ve Kartal modellerinin üretildiği 131 bandı ile ''Palio'' ve ''Sienna'' üretiminde görev aldığını belirtti. 
     Yeni yıl ile birlikte vergi oranlarının arttığını, yeni bir düzenleme yapılmaması durumunda bunun otomobil satışlarını azaltacağını dile getiren Özdemir, şunları söyledi 
     ''İşçide huzur var diyemem... İşçi hala tedirgin. Bakın, 2001 yılında yaklaşık 2 ay çalışmamışız. Otomotiv işçisi 2000'deki huzuru arıyor. Beklentimiz daha çok otomobil satılması. Daha çok otomobil, daha çok işgüvencesi demek. Doblo'ya bakın... 3000 işçimiz burada istihdam ediliyor. Bundan iyi örnek olur mu Açık söylüyorum Doblo ve Megan olmasa her iki fabrika da kapıya kilit vururdu.'' Özdemir, motor ve şanzıman üretiminin yapıldığı Powertrain Mekanik Sanayii Ticaret ve Limited Şirketi'nde ise 421 işçinin çalıştığını kaydetti. 
     
     Oyak Renault 
     Türk Metal Sendikası 1 No'lu Şube Başkanı İsmail Dursun da, OYAK Renault'un Megan Wagon-Sedan ve Clio Symbol modelleriyle yakaladığı ihracat başarısının önemine işaret etti. 
     Dursun, bu sayede 2980 işçinin çalıştığı fabrikada çift vardiya üretime devam edildiğini belirtti. 
     OYAK Renault'un 2001'de ürettiği 96 bin otomobilden 87 bininin ihraç edildiğini kaydeden Dursun, ''Renault, iç pazara sadece 9 bin araç satabilmiş. İhracat olmasa her iki fabrika da kapanırdı. Bu açık. 
     Ancak herşeye rağmen, 2002'den umutlu olmak istiyoruz'' diye konuştu. 
     






</TEXT>
</DOC>
