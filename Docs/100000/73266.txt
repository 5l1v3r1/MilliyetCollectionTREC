<DOC>
<DOCNO> 73266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/18/son/soneko20.html </URL>
<DATE> 2002/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kahkonen ''Nisan'da 1.1 milyar dolar serbest bırakılabilir'' 
</HEADLINE>
<TEXT>

     IMF Türkiye Masası Şefi Juha Kahkonen, IMF ile yapılan yeni stand-by kapsamında, yeni ekonomik programın 1. gözden geçirmesinin başarıyla tamamlandığını bildirdi. 
     Kahkonen, buna göre İcra Direktörleri Kurulu'nun Nisan ayı başlarında toplanıp, 1.1 milyar dolarlık krediyi serbest bırakmasının beklendiğini vurguladı. 
     Kahkonen, Hazine Müsteşarlığı'nda düzenlediği basın toplantısında, IMF'ye sunulacak niyet mektubu üzerinde genel olarak mutabık kalındığını, enflasyonda düşüş yönünde sinyaller alındığını, bu yıl için yüzde 3'lük büyüme hedefinin tutturulabilir olduğunu anlattı. 
     İlk gözden geçirme için konulan tüm performans kriterlerinin yerine getirildiğine işaret eden Kahkonen, yapısal refromlarda ilerleme görüldüğü ve cesaretli adımlar atıldığını teşhis ettiklerini de belirtti. 
     
     Yüzde 3'lük büyüme 

     Kahkonen, ekonomik büyüme konusundaki göstergelerin karışık olduğunu, şu anda kesin bir şey söylememekle birlikte Türkiye'nin gayrı safi milli hasıla temelinde yüzde 3'lük bir büyüme oranının gerçekleştirebileceğine inandıklarını söyledi. 
     Kahkonen, Türkiye'ye iki amaçla geldiklerini, bunlardan ilkinin 3 yıllık Stand-By anlaşmasının ilk gözden geçirilmesi, ikincisinin ise 4. madde konsültasyon çalışmaları olduğunu ifade etti. 
     İlk gözden geçirmenin başarıyla sonuçlandığını kaydeden Kahkonen, ''Programın ilk gözden geçirmeye dönük tüm performans kriterleri yerine getirilmiş durumdadır'' dedi. 
     
     Yapısal reformlar 

     Yapısal reformlar alanında da önemli adımların atıldığını gördüklerini ifade eden Kahkonen, programın olumlu sonuçlarının görülmeye başlandığını, faiz oranlarının indiğini, Türk Lirasının güçlü pozisyonunu devam ettirdiğini ve enflasyonun düşeceği konusunda güçlü sinyaller aldıklarını vurguladı. 
     Programın başarılı şekilde başladığını belirten Kahkonen, önümüzdeki dönemde yapılması gereken bazı işlerin de bulunduğunu hatırlatırken, şunları söyledi 
     ''Programın ana hedefi, herşeyi orta vadeli perspektifle götürebilmektir. Programın değiştirilmesi, programı tehlikeye atabilir. Programın asıl amacı olan sürdürülebilir büyüme için, enflasyonun düşürülmesi gerekir. Ayrıca kamu sektörünün daha etkin hale getirilmesi, bankacılığın güçlendirilmesi ve iş ortamının geliştirilmesi de gerekir.'' 
     
     KİT'lerde fazla istihdam 

     Programın güvenilir olduğunu düşündüklerini ifade eden Kahkonen, programın amaçlarından bir tanesi olan enflasyonun düşürülmesi için, sıkı bir maliye politikası uygulanması ve program elverdiğinde de ''enflasyon hedeflemesine'' geçilmesinin önemli olduğunu kaydetti. 
     IMF yönetimine sunulacak niyet mektubu üzerinde genel olarak mutabık kaldıklarını vurgulayan Kahkonen, bununla birlikte bazı adımların atılması gereğine işaret etti. 
     Kahkonen, bu adımlardan bir tanesinin ''KİT'lerdeki fazla istihdamın tespit edilerek düzene sokulması'', diğerinin de ''kamu borç yönetimi kanununun kabul edilerek, bunlarla ilgili genelgelerin yayınlanması'' olduğunu bildirdi. 
     Kahkonen, bütün bu tedbirlerin alınması durumunda, IMF İcra Direktörlerinin muhtemelen Nisan ayı başında toplanarak Türkiye'ye 1.1 milyar dolarlık kredi dilimini serbest bırakmasının beklendiğini belirtti. 
     Kahkonen, programın olumlu sonuçları çerçevesinde, enflasyonun keskin şekilde düştüğünü, ödemeler dengesinin güçlendiğini, faiz oranlarının öngörülenden daha hızlı şekilde gerilediğini belirtirken, Türk yetkililerin programın uygulanmasındaki kararlılıklarını sürdürmesi gerektiğini de ifade etti. 
     






</TEXT>
</DOC>
