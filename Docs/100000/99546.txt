<DOC>
<DOCNO> 99546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/02/spor/yozer.html </URL>
<DATE> 2002/08/02/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
Hamdi Dede’nin isyanı... 
</HEADLINE>
<TEXT>

     Bir yanda Kocaeli, bir yanda Bolu... Her ikisi de birbirine kardeş kadar yakın. Birisinin Belediye başkanı CHP, diğerinin ise DSP... Bugün iki partinin seçim öncesi trendlerine bakarsanız bir yanda kan kaybeden ve bir yanda da canlananlar olarak ortaya çıkıyorlar. Ve ne garip rastlantıdır ki, kan kaybeden DSP Belediye Başkanı Yüksel Ceylan aynı zamanda başkanlık yaptığı Boluspor’u küme düşürmüş, gelen seçimin yükselen partilerinden birisi olan CHP’nin Kocaelispor Belediye Başkanı Sefa Sirmen takımını Türkiye Şampiyonu kürsüsüne taşımış. 
     
     Futbol politika içiçe 
     Bolu’da diyorlar ki Belediye Başkanı Yüksel Ceylan bu yıl üçüncü lige düşen Boluspor’u yeniden eski günlerine döndürmezse ya da ikinci lige geri çıkarmazsa bir daha belediye başkanlığını hayalinde bile zor görür. Sefa Sirmen ise kulübün başarısı ile birlikte artık belediye başkanlığına kendi isteği ile büyük bir olasılıkla veda edecek ve yeni seçimlerde milletvekilliğine adaylığını koyacak. Birisi yatırımını yapmış almış yürümüş, diğeri ise es geçmiş Sırat Köprüsü’ne girmiş. İşte Kocaeli ile Bolu’da futbol politikayı bu kadar derinden etkileyebiliyor. 
     
     Kocaeli sporda şanssız 
     Ancak futbol Bolu’da bir zamanlar Rıdvan Dilmen’in yetiştiği dönemlerden çok gerilerde kalsa bile diğer spor branşlarında Kocaeli’ni geride bırakmış durumda. Örneğin bir festival için Bolu’da yapılan plaj voleybolu sahası büyük ilgi alanı olmuş. Özellikle gençler buraya akın ederken belediyenin "Festival bitti. Burayı bozuyoruz, dağılın" demesi Milliyet TIR’ını ziyaret edenlerin genel şikayetiydi. Ayrıca jimnastik ve güreşin alıp yürüdüğü Bolu’nun aksine Kocaeli’de futbolun dışında tek bir spor dalının gelişmemesi dikkat çekici. Yapılan buz pateni sahası depremden kalan acı anıları hala taşırken, bugünde bazı evsizlerin konut ihtiyacını gidermekle yetiniyor. 
     
     Üç büyüklere tepki var 
     Hem Kocaeli’de, hem de Bolu’da politikacıları ve seçimlere gösterilen tepkilerin arasında nefes alan ve spora bizim hatırımız için lütfen değinen vatandaşların bazıları üç büyüklerin basketbol ve voleybolda branşlarını kapatmalarına büyük tepki gösteriyorlar. "Ne hakla yüz yıllık kulüplerin başkanları bunu yapabiliyorlar" diyen insanlar, bu kararı büyük bir sorumsuzluk olarak nitelendiriyorlar. Aslında bu yazının ağırlığı konumumuz gereği spor olmalı. Ama buralarda insanların gösterdikleri yoğun tepkileri gördükçe insan kendini soyutlayamıyor. 
     
     Milliyet TIR’ı umut oldu 
     Seçimlerin ülkeyi batıracağını söyleyenler, İşsizlikten ağlayan vatandaşlar, kızına oğluna aş arayan insanlar, paralarını kaptıranlar, maaşlarını alamayanlar, politikacıları gulyabani ile eş değerde tutanlar, bize kızanlar, sisteme lanet okuyanlar, haksızlıkları görünce patlama noktasına gelen insanların dertleri Galatasaray’ın santrafor haberlerini benim kafamda komik hale getiriyor. Hele bazıları şuraya gelmemizi bir umut olarak görüyorlar. 
     
     Bunları siz çarpın ’ 
     "Milliyet demek millet demek" çığlığını atan yaşlı bir dede "Bunların hakkından siz gelirsiniz. Bunları siz çarpın evladım" diye bağırıyordu. Hamdi Dede’ye Galatasaray yazarı olduğumu söylemeye çekindim. Ama ona onun çığlığını duyuracağıma söz verdim. Hiç olmazsa bu satırlarla ona olan borcumu yerine getirdim. Umarım Ali Kahya kasabasında bu satırları okur Hamdi Dede. Ben belki ona pek katkıda bulunamam ama hayalinde her zaman yüce bir yere sahip olan Milliyet isteklerini gerçekleştirebilecek güce sahip. 
     



 SPOR 





















</TEXT>
</DOC>
