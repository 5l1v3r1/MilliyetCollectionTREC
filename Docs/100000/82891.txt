<DOC>
<DOCNO> 82891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/son/sontur33.html </URL>
<DATE> 2002/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Akbank soyguncuları mahkemede olayı anlattı... 
</HEADLINE>
<TEXT>

     Akbank Yıldızposta Şubesi'nin soyulması olayına ilişkin tutuklu yargılanan sanıklardan Murat Bayram, psikolojik sorunları bulunduğunu ifade ederek, müşahede altına alınması gerektiğini söyledi. 
     İstanbul 6. Ağır Ceza Mahkemesi'ndeki duruşmada, tutuklu sanık Murat Bayram, ''Ne iş yaptığını'' soran Mahkeme Başkanı Neylan Feke'ye ''Hiçbir iş yapmam. Hep hapishanede yattım'' diye cevap verdi. 
     Bayram, savunma yapmayacağını, avukat istemediğini, psikolojik sorunları bulunduğunu ve müşahede altına alınması gerektiğini söyledi. 
     ''Sinirsel ve beyinsel her türlü hastalığa sahibim'' diyen Murat Bayram, 1995 yılında karıştığı kuyumcu soygunu nedeniyle yargılanırken Adli Tıp Kurumu'ndan rapor istendiğini, ancak gerekli muayene yapılmadığı için ''olumsuz'' rapor verildiğini ileri sürdü. 
     1975 yılından itibaren, firar ve hapis cezaları nedeniyle yaklaşık 
     6-7 yıl askerlik yaptığını anlatan Bayram, askerliği sırasında da 
     askeri hastaneden psikolojik sorunlarına ilişkin bir rapor verildiğini söyledi. Sanık Hikmet Doğramacı ise İstanbul'a soygun için gelmediğini, banka soygununun Murat Bayram tarafından, olaydan 1 saat önce kendisine teklif edildiğini ve kabul ettiğini anlattı. 
     
     TANIKLAR DİNLENİLDİ 
     Duruşmada tanık olarak dinlenilen Akbank Yıldızposta Şubesi 2. 
     Müdürü Bekir Ekizoğlu, arkasından yaklaşan silahlı bir kişinin kendisini ve diğer çalışanları yere yatırdığını, sonra bir kişinin daha geldiğini ve bu iki soyguncunun, ''kimseye zarar vermek istemediklerini, hastaları olduğunu, bu nedenle paraları istediklerini'' söylediklerini anlattı. 
     Muhasebeci Yaşar Köseoğlu'nun kasanın kapısını açtığını, sanıkların da paraları alarak kaçtıklarını ifade eden Ekizoğlu, ''Güvenlik görevlisinin silahını almışlardı. Silahını bırakmalarını istedi. Onlar da, 'Çıkarken bahçeye atarız. Oradan alırsın' dediler ama bırakmamışlardı'' diye konuştu. 
     Tanık Baki Barış Aydeniz de bankada pazarlama elemanı olarak görev yaptığını belirterek, ''Mutfaktan geliyordum. Biri 'Yere yatar mısın arkadaşım' dedi. Önce şaka gibi geldi, ama sonra diğer arkadaşları yatarken gördüm. Ben de yattım. Paraları aldıktan sonra 'Geçmiş olsun' deyip kaçtılar'' dedi. 
     Sanıkların tutukluluk halinin devamına karar veren Mahkeme Heyeti, Murat Bayram'ın bedensel ya da zihinsel bir rahatsızlığı olup olmadığına dair, belirttiği yerlerde rapor var ise istenmesine hükmetti. 
     Duruşma, sanık Kamil Kanal'ın ifadesinin alınması ve eksikliklerin tamamlanması için ertelendi. 
     





</TEXT>
</DOC>
