<DOC>
<DOCNO> 87527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/02/son/soneko01.html </URL>
<DATE> 2002/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Emlakbank konutlarına büyük ilgi... 
</HEADLINE>
<TEXT>

     Emlak piyasasındaki durgunluğa karşın, Toplu Konut İdaresi TOKİ tarafından satışa çıkarılan Emlakbank konutları, çok yoğun ilgi görüyor. 
     20 
     Mayıs'ta satışa çıkarılan toplam 1260 konut ve işyerine, ilk günden itibaren yoğun ilgi gösteriliyor. Satış için ön başvurular 10 Haziran'a kadar toplanacak olmasına karşın, ilk hafta, Bahçeşehir'de, 70 daire için, satış bedelinin yüzde 5'i tutarında belirlenen başvuru 
     bedeli yatırıldı. Bunun yaklaşık tutarının 800 milyar lira olduğu belirtiliyor. Konutlar hakkında çok fazla kişinin gerek telefonla, gerek gezip görerek bilgi almasına karşın, yatırılacak başvuru bedeline faiz işletilmemesi nedeniyle, alım başvurularının gelecek hafta yoğunlaşması bekleniyor. Satışlar hakkında bilgi veren yetkililer, Ankara-Bilkent'te satışa sunulan 165 konut için ilk gün 600 kişinin bilgi aldığını, İstanbul- Bahçeşehir'i ise iki günde bin 100 ailenin gezdiğini belirttiler. Emlakbank konutlarının satışının geçen yıl Nisan'da durdurulduğunu ve bu nedenle bekleyen bir talep bulunduğunu kaydeden yetkililer, Bilkent, Ataşehir ve Bahçeşehir gibi prestij projelerinde satış konusunda bir sorun yaşanmayacağını beklediklerini ifade ediyorlar. Özellikle yurtdışındaki işçilerin tatil döneminin gelmesi nedeniyle, talebin daha da canlanması bekleniyor. Verilen bilgiye göre, Emlakbank konutlarının satış fiyatları geçen yıla göre ortalama TL bazında yüzde 40-50 artırılmasına karşın, dolar bazında bir miktar geriledi. Yetkililer, İstanbul'da yaşanan deprem ve ülkedeki ekonomik krizler nedeniyle, bütün emlak piyasasında hem reel hem de nominal olarak bir fiyat kaybı olduğuna dikkati çekerken, önceki yıllarda vadeli olarak 70-80 bin dolara satılan konutların, bugün peşin 20-30 bin dolara alınabildiğini hatırlattılar. Konutların satış fiyatını, bir emlak ekspertiz şirketine belirlettikten sonra satışa çıkaran TOKİ, konut satışlarından 200 trilyon lira gelir bekliyor. Emlakbank'tan devredilen konutların satışa çıkarılmasından sonra, özel firmalar tarafından gerçekleştirilen lüks konut projelerinin satışında da bir hareketlenme olduğunu ifade eden yetkililer, gerçekçi fiyat belirlenerek, lüks konut piyasasında da rekabet yaratıldığını kaydettiler. Verilen bilgiye göre, Emlakbank konutlarından satın almak isteyenler, en çok kredi kullandırılmamasından ve satış şartı seçeneğinin az olmasından şikayet ediyor. Önceden, konut satışları sırasında Emlak Bankası hem kredi kullandırıyor hem de, değişik oranlarda peşinat ve ona göre satış vadesi belirliyordu. Şu anda konutların satışına aracılık eden Ziraat Bankası herhangi bir kredi kullandırmıyor. Konutlar için peşin, yarısı peşin 48-36 ay vade veya yüzde 25'i peşin 60 ay vade olmak üzere satış seçeneği sunuluyor. Ziraat Bankası, konut satışları için, 5'i temerküz şubesi olmak üzere değişik illerde 69 şubesini yetkilendirdi. Satışa sunulan konutların 165'i Ankara-Bilkent'te, 381'i İstanbul- Bahçeşehir'de, 268'i Ataşehir'de, 400'ü Sinanoba'da bulunuyor. 
     





</TEXT>
</DOC>
