<DOC>
<DOCNO> 79078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/18/son/sondun28.html </URL>
<DATE> 2002/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da polisin dur ihtarına uymayan sürücü öldürüldü 
</HEADLINE>
<TEXT>

     Belçika polisi, ''dur'' ihtarına uymayan bir sürücüye ateş açarak sürücüyü öldürdü. 
     Bruges Savcılığı'ndan yapılan açıklamaya göre, bu sabah, Jabekke bölgesinde sivil polisler, otoyol üzerinde şüpheli bir taşıtı izlemeye başladılar. Çevredeki diğer güvenlik ekiplerini de telsizle uyaran sivil polisler, yola barikat kurulmasını sağladılar. 
     İzlenen taşıttaki sürücü, yolu kesen ve barikat kuran polislerin üzerine yönelince ve arabasını durdurmayınca, açılan ateş sonucu vuruldu. 
     Savcılık, kimliği açıklanmayan sürücünün olay yerinde öldüğünü bildirdi. 
     Olayla ilgili soruşturma açılırken, öldürülen sürücünün, sivil polis ekibi tarafından izlendiğini ve durması gerektiğini anlayıp anlamadığı araştırılıyor. 
     Belçika'nın Charleroi kentinde, dün aynı tür bir polis takibi, 2 polisin ağır yaralanmasıyla son bulmuştu. Kaçan sürücü, taşıtını durdurmadan, barikat oluşturan polis aracına süratle çarpmıştı. 
     Belçikalı polislerin, yolu tıkamak için cadde ortasına koydukları taşıtın içinden neden çıkmadıkları, kaçan şahsın arabasını durduracağından nasıl bu kadar emin oldukları araştırılıyor. 
     





</TEXT>
</DOC>
