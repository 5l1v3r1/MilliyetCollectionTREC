<DOC>
<DOCNO> 94412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/son/sondun35.html </URL>
<DATE> 2002/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Atina'da şiddetli yağışlar 
</HEADLINE>
<TEXT>

     Yunanistan'ın başkenti Atina'da şiddetli yağış hayatı felce uğrattı. 
     Öğle saatlerinde fırtına ile birlikte başlayan, dolu ile karışık yağmur yüzünden, kent merkezinden geçen Kifissos nehrinin taşması sonucunda çevredeki çok sayıda ev ve işyeri su altında kaldı. 
     Yağış nedeniyle kentin büyük bölümünde elektriklerin kesilmesi üzerine trafiğin güçlükle sağlandığı Atina'da, özellikle Rendi, Ambelokipi, Moshato ve Kipseli semtlerindeki kanalizasyon borularının tıkandığı ve apartmanların alt katlarını su bastığı belirtildi. 
     Yunan televizyonları, yağmurla birlikte yağan dolu yüzünden yüzlerce otomobilin camlarının kırıldığını ve Attiki meydanında biriken yağmur sularının yüksekliğinin 2.5 metreyi bulduğunu bildirdi. 
     Atina metrosunun çalışamaz hale geldiği kaydedilen haberlerde, tren istasyonunda bazı vagonların da su altında kaldığı belirtildi. 
     Bu arada, Sivil Savunma'dan yapılan açıklamada, vatandaşların kendi güvenliklerini sağlaması istenirken, kötü hava koşullarının gece yarısına kadar sürmesinin beklendiği bildirildi. 
     





</TEXT>
</DOC>
