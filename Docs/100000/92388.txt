<DOC>
<DOCNO> 92388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/son/sondun05.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de laiklik tartışması... 
</HEADLINE>
<TEXT>

     ABD'nin Kaliforniya eyaletinde bir mahkemenin, ilkokuldaki öğrenci andını, Tanrı'ya gönderme yapıldığı gerekçesiyle anayasaya aykırı bulması, Amerikan toplumunda din-devlet ayrımı tartışması başlattı. 
     Başkan George Bush, San Francisco mahkemesi yargıçlarının dün akşam aldığı kararı ''gülünç'' buldu. 
     Bir hafta içinde Kaliforniya'da 9 eyalette uygulamaya başlanacak karar, hararetli bir tartışmanın fitilini ateşledi. Haber kanalları, mahkeme kararını beğenmeyen yurttaşların tepkilerini ekrana taşımakta gecikmediler. 
     Senato, mahkeme kararı açıklandıktan birkaç saat sonra bağlılık andını destekleyen bir karar metnini kabul etti. 
     Günlük konuşmalarında hep Tanrı'yı anan Başkan Bush, kararı ''gülünç'' olarak nitelendirdikten sonra, sözcüsü Arie Fleischer aracılığıyla yaptığı açıklamada, Yüksek Mahkeme'ye başvurarak kararı bozdurmaya çalışacaklarını bildirdi. 
     Yüksek Mahkeme'nin duvarında bile ''Tanrı ABD'yi ve bu yüce mahkemeyi korusun'' sözünün okunduğuna işaret eden sözcü, Kongre çalışmalarının her gün duayla başladığını, paranın üzerinde ''Tanrı'ya güveniriz'' sözünün bulunduğunu, Amerikan bağımsızlık bildirisinde de dört kez Tanrı'nın adının geçtiğini anımsattı. 
     Demokrat senatörlerden Bill Nelson, mahkeme kararına karşı çıkarken, ''Devletle kiliseyi ayırmak başka, devletle Tanrı'yı ayırmak başka... Arada dağlar kadar fark var...'' dedi. 
     Temsilciler Meclisi Başkanı Dennis Hastert da San Francisco mahkemesi yargıçlarını ''goşist'' olarak nitelendirdi ve ''Bizler elbette Tanrı'nın emrindeki bir toplumuz...'' diye konuştu. 
     Tanrıtanımaz bir babanın açtığı davaya bakan San Francisco istinaf mahkemesi, öğrenci andında geçen ''Tanrı'nın emrindeki ulus'' sözünün, ''dini inancı'' yansıttığına, bu yüzden kilise ile devlet işlerinin ayrılmasını öngören anayasaya aykırı olduğuna karar vermişti. 
     Öğrenci andı, Amerika'nın keşfinin 400'üncü yıldönümü dolayısıyla 1892'de baptist rahip Francis Bellamy tarafından yazılmış, ''Tanrı'nın emrinde ulus'' sözü ise 1954 yılında İke Einsenhower'ın başkanlığı döneminde anda eklenmişti. 
     Sacramento kentinde yaşayan tanrıtanımaz Michael Newdow, kızının okulda her sabah ulusa bağlılık andının okunmasından ötürü ''incindiğini'' ileri sürerek dava açmıştı. 
     Newdow, dava dilekçesinde ''devlet tarafından görevlendirilen bir öğretmenin, bir devlet okulunda öğrencilere tanrının varlığını ilan ettirmesini dinlemek zorunda kalmasının'' çocuğunu olumsuz etkilediğini yazmıştı. 
     





</TEXT>
</DOC>
