<DOC>
<DOCNO> 71524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/08/son/sonspo15.html </URL>
<DATE> 2002/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta Başkan adayı Arat, listesindeki İpek Ökten'i tanıttı 
</HEADLINE>
<TEXT>

     Beşiktaş Kulübü'nün 31 Mart'ta yapılacak olağan genel kurulunda başkan adayı olan Hasan Arat, yönetimine almayı düşündüğü İpek Ökten Ertin'i, Dünya Kadınlar Günü'nde medyaya tanıttı. 
     Hasan Arat, düzenlenen törenle Beşiktaş'ın eski yöneticilerinden merhum Şan Ökten'in kızı İpek Ökten Ertin'i tanıştırdı. 
     Törende konuşan Hasan Arat, İpek Ökten Ertin'i sadece mimar olarak yönetimde görmek istemediklerini, bunun yanında Beşiktaş kültüründen gelmiş bir bayan olarak yönetimde olmasını arzuladıklarını söyledi. 
     Arat, İpek Ökten Ertin'in Beşiktaş camiasında önemli bir yeri olduğunu belirterek, ''Kendisi aileden Beşiktaşlı'dır. Dedeleri de Beşiktaş'a hizmet etmiştir. Aynı zamanda babası Şan Ökten de Beşiktaş uğruna kendini feda etmiş biridir. Kendisini yönetime almaktan gurur duyuyorum. Beşiktaş'ın yatırımlar konusunda İpek Ökten Ertin gibi alanında uzman birine ihtiyaç duyduğunu düşünüyorum'' diye konuştu. 
     Beşiktaş'ın Türk toplumunda önemli bir yeri olduğunu kaydeden Arat, şöyle devam etti 
     ''Yönetime geldiğimizde tribünlerde maç izleyen aile sayısı artacaktır. Erkekler artık eşleriyle birlikte maça gelecek. Ayrıca bundan sonra yönetimde de kadınların yeri önemli olacak. Kutlamalarda, maçlarda yönetimdeki insanlar eşleriyle birlikte gelecek. Bunun yanında bayan kongre üyelerinin Beşiktaş için önemli bir ağırlığı var. 
     Seçimde gelsinler oylarını kullansınlar ve iradelerini ortaya koysunlar.'' Hasan Arat, seçim çalışmaları sırasında listesine alacağı herkesi kamuoyuna tanıtacağını vurgulayarak, ''Umarım Serdar Bilgili de benim gibi hareket eder. Kongre üyeleri sandığa isimleri bilmeden gitmesinler. Benim şeffaf tavrım devam edecek. Serdar Bilgili ile nerede olursa olsun Beşiktaş konusunda konuşmaya hazırım. Son günlerde Beşiktaş maliyesiyle ilgili olumsuz haberler yazılıyor. Mevcut yönetimden hala gereken yanıt verilmemiştir'' diyerek sözlerini tamamladı. 
     
     Ertin "Ailemizin felsefesi Beşiktaş'a hizmettir" 

     Hasan Arat'ın listesinde yer alan İpek Ökten Ertin ise ailesinin hep Beşiktaş camiası içinde olduğunu belirterek, ''Ailemizin felsefesi Beşiktaş'a bağlılık ve hizmettir'' dedi. 
     Ertin, Beşiktaş'a hizmet için yönetime girme talebinde bulunmasının kendisi için heyecan verici olduğunu belirterek, ''Şan Ökten'in kızı olmam ve onun Beşiktaş uğruna kendini feda etmesi benim için onurdur. Beni buna layık gören ve Dünya Kadınlar Günü'nde bunu açıklayan Hasan Arat'a teşekkür ediyorum. Kongre üyeleri bize görev verirse, babamın ilkelerine bağlı kalarak çalışacağım. Beşiktaş kurumsallaşmaya doğru gidiyor. Ben de tesisler konusunda hizmet vereceğim. Zaten Fulya Tesisleri'ndeki binaların yapımında da emeğim geçti'' diye konuştu. 
     






</TEXT>
</DOC>
