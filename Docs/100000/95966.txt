<DOC>
<DOCNO> 95966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/spor/yurundul.html </URL>
<DATE> 2002/07/16/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Sezon öncesi 
</HEADLINE>
<TEXT>

     Galatasaray, Fenerbahçe ve Beşiktaş sezon öncesi hazırlıklarını ciddi bir şekilde sürdürüyorlar. Elde ettiğimiz Dünya üçüncülüğü ile futbolumuzda çıtanın iyice yükselmesi doğal olarak ligimize de olumlu bir şekilde yansıyacaktır. Bütün takımlar kapasitelerinin üzerlerine çıkacaklardır. 
     Galatasaray en sorunsuz takım. Çünkü sistem sıkıntıları yok. Dört sene büyük başarılarla geçen Terim dönemindeki ön liberolu, dörtlü defans uygulamalı, dar alan presine dayalı oyun modeli iki sene Lucescu ile bazı ufak değişiklikler yapılarak benzer yapıda devam etti. Şimdi yine Fatih Terim iş başında. Şu ana kadar giden oyunculardan hiçbiri önemli bir kayıp değil. Gelenlerden Brezilyalılar için yorum henüz erken. Ancak Ümit Davala ve Murat kazanç. Ayrıca ülkemizde tartışmasız ön libero ustası Suat da Terim ile birlikte yine sahne alacaktır. Günümüz futbolunda en önemli ilkeler fizik kondisyon, sistem ve kolektif uyumdur. Bunların da hepsi Galatasaray’da mevcut. 
     Fenerbahçe önemli transferler yaptı. Kadroda yetenekli oyuncu sayısı fazlalaştı. Birçok görev yeri bol alternatifli. Ancak orta sahanın ortası büyük problem. İleride Washington henüz hazır değil. Ama yapısı belli. Pres yapmıyor, teke tekte adam eksiltemiyor. Ceza alanı içinde iyi pozisyon alan, tek vuruşlarda akıllı, Jardel benzeri bir golcü. Ortega’nın kalitesi tartışılmaz. Revivo, Rapajc, Yusuf ve Ceyhun topla iyi şeyler yapan ama devamlılığı olmayan, pres yetersizliği bulunan isimler. Rüştü gibi bir kaleci önünde iyi ve deneyimli bir defans bloku var. Tek sorun orta sahanın ortası. Bu yüzden Brezilyalı Gilberto Silva çok çok önemliydi. Eğer Johnson’un yanına koşan, devamlılığı olan, pres gücü yüksek, savaşcı bir oyuncu transfer edilemezse takımın mutlaka başı ağrır. 
     Beşiktaş da yaptığı transferlerle alternatifli bir kadro kurdu. Kaleci sorunu çözüldü. Alınması düşünülen isimler var. Bilhassa, gerçekleşirse Real Madridli Conceiçao takıma orta sahada büyük katkı sağlar. Bize göre yine de en önemli transfer Lucescu’dur. Rumen hoca Beşiktaş’a aradığı kimliği kazandıracaktır. Elindeki malzeme ile en iyisini yapacaktır. Geçen seneki gibi sistem kargaşası yaşanmaz. Yalnız yönetimin ve taraftarın sabırlı olması şart. Erken mutlak şampiyonluk iddiası ile teknik heyet ve futbolcular üzerinde baskı yaratmak hiçbir şey kazandırmaz. 
     



 SPOR 

























</TEXT>
</DOC>
