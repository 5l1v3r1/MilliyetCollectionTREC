<DOC>
<DOCNO> 54394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/27/son/sonspo20.html </URL>
<DATE> 2001/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Protokol krizinde Haluk Ulusoy haklı çıktı 
</HEADLINE>
<TEXT>

     Türkiye ile Azerbaycan arasında yapılan Dünya Kupası Eleme Grubu maçında yaşanan protokol tribünü krizi nedeniyle hakkında dava açılan Haluk Ulusoy beraat etti. 
     2 Haziran'da İstanbul İnönü Stadı'nda yapılan ve Türkiye'nin 3-0 
     kazandığı karşılaşma sırasında Futbol Federasyonu Başkanı Haluk Ulusoy ve Yönetim Kurulu üyeleri, İstanbul Gençlik ve Spor İl Müdürlüğü'nün düzenlemesine itiraz etmiş ve karşı tribünde maçı izlemişlerdi. Bunun üzerine, Gençlik ve Spor Genel Müdürü Kemal Mutlu tarafından, Futbol Federasyonu Başkanı Haluk Ulusoy hakkında devleti küçük düşürdüğü gerekçesiyle dava açılmıştı. Bugün, İstanbul 3.Sulh Ceza Mahkemesi'nde görüşülen davada hakim, Futbol Federasyonu'nun 3813 sayılı yasa gereği özerk bir kuruluş olduğu ve bu nedenle federasyon başkanlığının protokole müdahale etmesinin gerekli olduğu kararına vardı. İstanbul 3. Sulh Ceza Mahkemesi kararında, Gençlik ve Spor İl Müdürlüğü'nün, Futbol Federasyonu'na yardımcı hizmet sunduğu ifade edilirken, ''3813 sayılı yasanın genel anlatımı ile federasyon başkanlığının protokole müdahale edebilmesi, düşünce ve görüş belirtmesi kuruluşun özerkliği gereğidir. Ayrıca, federasyon giderleri başlığı altında yapılan düzenlemede, Gençlik ve Spor Genel Müdürlüğü'nün protokolü düzenleyeceği veya denetleyeceği, yöneteceği şeklinde ibareler olmadığı'' görüşlerini karara bağladı. Mahkeme ayrıca kararında, ''protokoldeki düzenlemenin federasyon başkanına sorumluluk yüklemesi nedeniyle bir zarar getiriyorsa bundan kaçınması ve zarar doğurmayacak şekilde düzenleme yapması 3813 sayılı yasadan doğan tabi hakkıdır. Aksi halde Futbol Federasyonu'nun özerkliği zedelenir'' görüşlerine yer verdi. Bu arada, dava öncesi Başbakanlık Müfettişlerinin futbolculardan Rüştü Reçber, Abdullah Ercan ve Bülent Korkmaz'ın yazılı olarak ifadelerini aldığı, milli oyuncuların seramonide kimsenin kendilerini yönlendirmediğini yazdıkları ortaya çıktı. Ayrıca Futbol Federasyonu Hukuk Kurulu üyeleri mahkemenin bu kararı sonucunda bundan böyle milli maçlarda protokol tribünü düzenlemesinin Federasyonun denetiminde olacağının netleştiğini dile getirdiler. 
     






</TEXT>
</DOC>
