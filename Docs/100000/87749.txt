<DOC>
<DOCNO> 87749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/04/dunya/adun.html </URL>
<DATE> 2002/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaşın galibi yok 
</HEADLINE>
<TEXT>

Arap dünyasının ilk üç boyutlu bilgisayar oyununda Filistinli Ahmet’in İsrail’e karşı mücadelesi var ama Ahmet ne yaparsa yapsın savaş bir türlü bitmiyor 
     DIŞ HABERLER SERVİSİ 

     Bugünlerde Suriyeli çocukların bilgisayarlarında Ahmet adlı bir Filistinli genç, siyonistleri hallaç pamuğu gibi atıyor, mazlumları kurtarıyor, Amerikalıların Delta Force’una parmak ısırtan kahramanlıklar gösteriyor. Ama, Arap dünyasının bu ilk üç boyutlu bilgisayar oyununda, programcıların aşırı gerçekçiliğinden midir bilinmez, Ahmet İsrail’i dize getirmiyor. Oyunun finalinde kazanan ya da kaybeden yok. 
     BBC’nin internet sitesindeki habere göre tamamı Suriyeliler tarafından geliştirilen bir bilgisayar oyunu olan Under Ash Küllerin Altında Filistinli bir genç olan Ahmet’in etrafında dönüyor. Ahmet’in yerine geçen oyuncu sırasıyla şu aşamalardan geçerek puan topluyor 
     
     Taş atarak başlıyor 
     Ahmet siyonizmle savaşına intifadanın sıradan bir neferi olarak başlıyor. İsrail askerlerine sapanla taş atıyor. Başarılı olabilmek için kurşun yemeden taşları isabet ettirmesi gerekiyor. Kurşun yerse oyun bitiyor. Askerlere isabet ettirdiği her taşta puan alıyor. 
     
     Yerleşimcileri vuruyor 
     Eğer burada başarılı olursa, İsrail kurşunu yemeden taş atmayı becerebilirse, Ahmet bu kez hafif silahlar edinip İsrailli yerleşimcileri haklamaya başlıyor. Fırsatını yakaladığı yerlerde de İsrail bayrağını alaşağı ediyor. 
     
     Yaralıları kurtarıyor 
     Daha sonra siyonistler tarafından vurulan yaralı Filistinlileri kurtarıyor. Bu aşamada İsrail askerleri de Ahmet’e ateş ediyor. Ahmet’in buradaki görevi kurşun yemeden yaralıyı bir hastaneye götürmek. 
     
     Lübnan’a gidiyor 
     Nihayet tüm bu aşamaları başarıyla geçerse, iyice pişmiş bir militan olarak Güney Lübnan güçlerine katılıyor ve bu kez de İsrail işgal güçlerine karşı savaşmaya başlıyor. 
     
     Sivilleri vurmak yasak 
     Oyunun en dikkat çekici yönlerinden biri, intihar bombacılarına prim verilmemesi. Zaten buna olanak da tanınmıyor. Zira bu noktada oyun umulmadık kadar gerçekçi. Ahmet vurulur ya da herhangi bir yara alırsa ölüyor ve oyun bitiyor. Sivilleri vurursa yine kaybediyor ve oyun sona eriyor. 
     Oyunun sonucuna gelince... Bu noktada yine gerçekçilik devreye giriyor. Ahmet ne kadar puan kazanırsa kazansın, en fazla savaşın bir üst aşamasına geçiyor. Yani bu savaşın sonunda hiç kimse galip çıkmıyor. 
     
İsrail’den 400 gözaltı      DIŞ HABERLER SERVİSİ 

     Batı Şeria’nın Nablus kentindeki bir mülteci kampına giren İsrail ordusu, kamptaki 400 Filistinliyi gözaltına aldı ve kentte sokağa çıkma yasağı ilan etti. Ayn Bet - Almaa mülteci kampının çevresi tanklarla sarılırken, kentin ana sokaklarına cip ve zırhlı araçlar girdi. Askerler megafonlarla 15 ila 50 yaşındaki bütün erkeklere evlerinden dışarı çıkmaları çağrısında bulundular. Yaklaşık 400 kişi, 4 otobüs ve 2 kamyonla sorgulanmak üzere yakınlardaki bir askeri üsse götürüldüler. 
     Bu arada görgü tanıkları, askerlerin dün Kalkilya kentine de tanklarla girerek sokağa çıkma yasağı ilan ettiğini bildirdi. Askerlerin kentin dışındaki bir kontrol noktasında 4, El - Bireh kentinde ise 3 militanı yakaladıkları kaydedildi. 
     



 DÜNYA 











</TEXT>
</DOC>
