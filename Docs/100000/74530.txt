<DOC>
<DOCNO> 74530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/25/son/sonspo07.html </URL>
<DATE> 2002/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbulspor'da hakeme öfke.. 
</HEADLINE>
<TEXT>

     İstanbulspor Genel Menajeri Adnan Sezgin, dün oynanan Ankaragücü maçında sarı-siyahlılara 6 sarı, iki kırmızı kart gösteren ve teknik sorumlu Aykut Kocaman'ı da tribüne gönderen hakem Sabit Hacıömeroğlu'na büyük tepki gösterdi. 
     Sezgin, son haftalarda İstanbulspor maçlarında bariz hakem hatalarının sıklıkla görülmeye başlandığını iddia ederek, ''İlginç bir şey var. Bugüne kadar dinlendirilen hakemlerin bir çoğu bizim mücadelelerden sonra olmuş. Bu hatalar bir kaç kez olabilir, ama sıkça tekrarlandığı zaman başka şeyler aranır'' dedi. 
     Bir maçta sadece İstanbulspor'a 6 sarı kart, 2 kırmız kart gösterilmesinin ve teknik sorumlusunun da tribüne gönderilmesinin düşündürücü olduğunu söyleyen Adnan Sezgin, ''Kimse bana yanlışlar içinde olan birini korumaya kalkmasın. Hakem maçı katletti'' diye konuştu. 
     Sezgin, konuşmasının Ankaragücü Kulübü'nün galibiyetine gölge düşürmek olmadığını da ifade ederek, konuşmasını şöyle tamamladı 
     ''Bu konuşmaların da Ankaragücü takımının galibiyetine gölge düşürmesini istemiyorum ve onları kutluyorum. Biz 2 kulüp olarak dostça fair-play çerçevesinde bir müsabaka yapmak için Ankara'ya gittik. Ama iki kulübün iyi niyetini, iki takım futbolcularının emeğini dürüstçe sahada sergilemesine üçüncü güçler engel oldu.'' İstanbulspor'da menajer Sinan Dinler ise, teknik ekip olarak bu maçla ilgili konuşmama kararı aldıklarını söyledi. 
     Dinler, konuştukları zaman ceza aldıkları için susmayı tercih ettiklerini belirterek, ''Söylenecek çok şey var, ama biz teknik ekip olarak konuşmayacağız. Teknik sorumlu Aykut Kocaman da telefonunu kapadı. Hakemin kapasitesi bu kadarmış, bu sonuç çıktı. Artık önümüzdeki maçlara bakacağız'' şeklinde konuştu. 
     Ayrıca, maç sonrası soyunma odasında lambaları yumruklayan ve el tendonu kopan Saidou'nun da elinin alçıya alındığı ve 3 hafta sahalardan uzak kalacağı açıklandı. 
     






</TEXT>
</DOC>
