<DOC>
<DOCNO> 93189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/01/son/sontur21.html </URL>
<DATE> 2002/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz "Türkiye rejim bunalımını tümüyle geride bırakmadı" 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, ''Türkiye'nin 1990'lı yılların ortasından itibaren ciddi bir rejim bunalımına girdiğini ve henüz bu dönemi tümüyle geride bırakmadığını bildirdi. 
     Yılmaz, AK Parti Gaziantep Milletvekili Nurettin Aktaş'ın soru önergesini yanıtlarken, Almanya'da yayınlanan Stuttgarter Zeitung Gazetesi'ne verdiği demece açıklık getirdi. 
     Türkiye'nin uzun yıllar terörle mücadele etmiş ve yakın zamanda da laiklik kaygılarından kaynaklanan ciddi bir rejim bunalımı yaşayan bir ülke olduğunu kaydeden Yılmaz, şunları kaydetti 
     ''AB üyelik sürecinde atmamız gereken adımların, bu iki sorunla ilişkilendirildiği için fevkalade zor ve yavaş yürümektedir. İster kabul edilsin isterse edilmesin Türkiye'nin 1990'lı yılların ortasından itibaren ciddi bir rejim bunalımına girdiği ve henüz bu dönemi tümüyle geride bırakmadığı açık bir gerçektir. 28 Şubat döneminin getirdiği kimi sıkıntıları, sivil siyaset alanının daralması başta olmak üzere her alanda yaşamaya devam ettiğimiz ortadadır. 
     Aklıselim ve sağduyu sahibi herkesin kabul ettiği bir gerçeğin ifade edilmesi, başka bir takım amaçlara ve niyetlere bağlanamaz.'' Yılmaz, AB Genel Sekreterliği'nden Sorumlu Bakan olduğuna işaret ederek, ''Türkiye'de demokrasi ve insan haklarının yerleştirilmesi konusunda, diğer siyasi partiler ve kurumlar da sorumlu olduğum bakanlık kadar çaba göstermiş olsalardı, hiç şüphesiz ülke olarak bugün daha ileri bir noktada olurduk'' görüşünü savundu. 
     Partisi ve bakanlığının siyasi, ekonomik ve sosyal bakımdan Türkiye'yi AB standartlarına ulaştırmanın gayreti içinde olduğuna işaret eden Yılmaz, ''Türkiye'nin bu doğrultuda mesafe kat etmesini isteyenlere düşen, tamamen günlük siyasi kaygılarla bu mücadeleyi verenlerin ayağına çelme takmaya çalışmak değil onlara destek vermektir'' dedi. 
     Türkiye'yi 28 Şubat sürecine sürükleyen zihniyetin kendi kendini sorgulamasının ülke ve demokrasi bakımından da elzem olduğuna dikkati çeken Yılmaz, bunu yapmak yerine, ülkeyi o bunalımlı dönemden çıkartıp AB üyeliğine uyum sürecine, demokrasi ve özgürlüklerin gelişmesi çizgisine getiren çabanın eleştirilmesini, ''siyaset kurumunun ülkede yaşanan olaylardan ders çıkarmadığını göstermesi bakımından endişe verici bir durum'' olarak değerlendirdi. 
     AB genişleme sürecinin belli olduğunu, Türkiye'nin alabildiğine hızlı hareket ederek çözüm bekleyen sorunları aşması durumunda bile en erken 2007 yılındaki genişleme dalgasına dahil olabileceğini işaret eden Yılmaz, bu durumda tam üyeliğin 2010 yılını bulabileceğini vurguladı. 
     Yılmaz, ''AB üyelik sürecinde en küçük bir destek vermeyen, tam tersi her fırsatta engelleme yoluna başvuranların, tam üyelik sürecinin gecikmesinden endişe duyar hale gelmiş olmalarını, ülkemiz açısından olumlu bir gelişme olarak değerlendiriyorum. Bu endişe sahiplerinin, AB kriterlerinin yerine getirilmesi konusundaki çabalarımıza da gerekli desteği vererek, samimiyetlerini ortaya koyacaklarına inanıyorum'' görüşünü dile getirdi. 
     





</TEXT>
</DOC>
