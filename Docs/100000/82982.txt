<DOC>
<DOCNO> 82982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/yazar/bila.html </URL>
<DATE> 2002/05/09/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Kıvrıkoğlu olayı 
</HEADLINE>
<TEXT>

     Sınır Tanımayan Gazeteciler Örgütü'nün Paris'in Saint Lazare Garı'nın zeminine çizdirdikleri dev dünya haritasında, Türkiye'yi basın özgürlüğünün bulunmadığı ülke olarak göstermesi ve sorumlu olarak Genelkurmay Başkanı Org. Hüseyin Kıvrıkoğlu'nun fotoğrafını koyması, Ankara'nın sert tepkisine yol açtı. 
     Sınır Tanımayan Gazeteciler Örgütü'nün, Türkiye'yi ve Org. Kıvrıkoğlu'nu tanımadıkları veya istedikleri gibi tanımak ve tanıtmak istedikleri belli. 
     Türkiye'yi, Irak, İran, Suriye gibi göstermeleri, Org. Kıvrıkoğlu'yla Saddam, Hamaney gibi isimleri aynı kefeye koymaları densizlikten öte bir art niyetin göstergesi... 
     Genelkurmay, Paris'teki bu saçmalığa Fransız Genelkurmayı ile ilişkilerini dondurarak en sert biçimde karşılık verdi. Fransa bu ayıbı düzeltinceye kadar savunma işbirliği de dahil bütün askeri ilişkiler askıya alınmış durumda. 
     Geçirdiği rahatsızlık nedeniyle evinde dinlenen Başbakan Ecevit'in, dün ilgilendiği konuların başında Paris'teki bu ayıp geliyordu. Başbakan Ecevit, Dışişleri Bakanı İsmail Cem'le yaptığı telefon görüşmesinde Fransa nezdinde girişimler hakkında bilgi aldı ve Org. Kıvrıkoğlu'nun fotoğrafı kaldırılıncaya kadar işin peşinin bırakılmamasını istedi. 
     Cem de Genelkurmay ve Dışişleri Bakanlığı'nın ortaklaşa yürüttükleri girişimler hakkında bilgi verdi. 
     Ecevit - Cem temasından sonra Fransa'nın Ankara Büyükelçisi Garcia, bakanlığa davet edildi. Müsteşar Uğur Ziyal'in, büyükelçiye, Ankara'nın durumu şiddetle protesto ettiğini, Org. Kıvrıkoğlu'nun fotoğrafının gar zemininden hemen kaldırılmasını ve failleri hakkında hukuki işlem yapılmasını talep ettiği öğrenildi. Büyükelçiye bir NOTA verilmedi ama şifai olarak sert bir mesaj verildi. 
     Paris'teki ayıp, Genelkurmay Başkanı Org. Kıvrıkoğlu ile Dışişleri Bakanı İsmail Cem arasında da konu edildi. Cem, Org. Kıvrıkoğlu'na Dışişleri'nin olayı yakından izlediğini bildirdi. 
     Hükümetin ve Dışişleri Bakanlığı'nın olaya müdahale etmekte geç kaldığı, bu nedenle Genelkurmay'ın harekete geçtiği yolundaki yorumlara ise Dışişleri tepkili. Dışişleri Bakanlığı Sözcüsü Hüseyin Diri"z, bir gecikmenin söz konusu olmadığını, ilk günden bu yana Genelkurmay'la birlikte çalıştıklarını ve ortak girişimler yaptıklarını ifade etti. 
     Başbakan Ecevit, Genelkurmay Başkanı Org. Kıvrıkoğlu ve Dışişleri Bakanı Cem arasındaki temas trafiğinden çıkan sonuç, Ankara'nın Paris'in fotoğraf ayıbını düzeltmemesi halinde ilişkilerin daha da gerileceği... 
     Bakalım, Paris, Türkiye'yle mi yoksa Sınır Tanımayan Gazeteciler Örgütü'yle ilişkilerini mi önemseyecek 
     
     







Avrupa'da bir Türk rektör 


Gelin, dalgamızı geçelim biraz da... 


Megafon’dan... 


Kıvrıkoğlu olayı 


Avrupa fırsatı kaçarsa yazık olur 


Fahiş zam yapanlar hizaya gelmeli 


Rezalete "dur" 


Ecevit imzalı kitaptan... 


Karamsarlar karardı 


Avrupa’nın açmazı... 


Bu kadar cehalet, tahsil ile mümkün 


Hepimiz aynı gemideyiz’ 


Faşizm nasıl yenildi 


Son kadınların anlattıkları 


Baskın seçim olur mu 


SSK'ya uyarı "İşitme cihazı ihaleyle alınmaz" 


Martta "V" dönüşü 


Baykal kaleyi içeriden fethediyor 


</TEXT>
</DOC>
