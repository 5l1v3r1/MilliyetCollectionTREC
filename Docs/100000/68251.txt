<DOC>
<DOCNO> 68251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/18/son/sondun06.html </URL>
<DATE> 2002/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, Japon Başbakanı ile biraraya geldi 
</HEADLINE>
<TEXT>

     ABD Başkanı George Bush, ABD'ye, dostlarına ve müttefiklerine yönelik tehditler konusunda tüm seçeneklerin masada olduğunu söyledi. 
     Japonya Başbakanı Juniçiro Koizumi ile görüşmesinden sonra düzenlenen ortak basın toplantısında ekonomik konuların dışında siyasi gelişmelere ilişkin açıklamalar da yapan Bush, daha önce ''şer ekseni'' olarak tanımladığı Irak, İran ve Kuzey Kore'ye ilişkin olarak da, tüm seçeneklerin masada olduğunu söyledi. 
     ABD'nin tüm sorunları barışçı yollarla çözmek istediğini belirten Bush, ABD ve müttefiklerinin çıkarlarını tehdit eden ülkelere karşı birlikte hareket etme konusunu da hatırlattı. 
     Koizumi'yse, Bush'un ''şer ekseni'' tutumunun, ABD'nin ve Bush'un terörizme karşı kararlılığının yansıması olarak değerlendirdiğini söyledi. 
     Terörizme karşı bu savaşın kısa olmayacağını, uzun ve sağlam bir mücadele olacağını belirten Koizumi, ''Japonya, ABD'ye desteğini sürdürecektir'' dedi. 
     
     Küresel ısınma ve Afganistan 
     Bir gazetecinin küresel ısınma konusundaki sorusuna Koizumi, Kyoto anlaşmasına karşı Bush'un alternatif girişimini ''olumlu bir öneri'' olarak gördüğünü, ancak daha çok çaba görmek istediklerini söyledi. 
     Ekonomi ve çevrenin birbirine karşı olmadığının altını çizen Koizumu, çevreyi iyileştirici çabaların, bilim ve teknolojide gelişmelere yol açacağını, aynı zamanda ekonomik gelişmeyi artıracağını kaydetti ve bu perspektifin kaybolmaması gerektiğini hatırlattı. 
     Afganistan konusunda da, bu ülkenin yeniden inşasının gerekliliği üzerinde Bush'la anlaştıkları anlatan Koizumi, ABD ile Japonya'nın bu konudaki rollerının farklı ancak birbirini tamamlar nitelikte olacağını söyledi. 
     
     Ekonomide durgunluk 
     Bush ve Koizumi'nin basın toplantısının ilk kısmında, liderler Japon ekonomisine ilişkin görüşlerini dile getirmişlerdi. 
     Japonya Başbakanı Koizumi, deflasyonu ve mali krizi engellemek için tüm tedbirleri alacaklarını, reformların süreceğini bildirmiş, Bush da bu politikalara güvenini açıklamıştı. 
     Bush, ayrıca ABD ekonomisinde iyileşme işaretleri gördüğünü de söyledi. 
     George Bush, Koizumi'ye Amerikan ekonomisinin halen resesyon içinde olduğunu, ancak düzelmeye yönelik umut verici işaretler bulunduğunu anlattığını ifade etti. 
     






</TEXT>
</DOC>
