<DOC>
<DOCNO> 59231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/27/spor/ybilgic.html </URL>
<DATE> 2001/12/27/ </DATE>
<TIME>  </TIME>
<AUTHOR> GÜRCAN BİLGİÇ  </AUTHOR>
<HEADLINE>
İstikrar adına 
</HEADLINE>
<TEXT>

     MUSTAFA Denizli, Aziz Yıldırım'ın hoca portföyündeki altıncı isimdi. Görevine son verildiğinde Fenerbahçe için "istikrarı" savunanlar kararı benimsemediler. Halbuki Atilla Kıyat'ın açıklamasında bütün gerçekler vardı "Mustafa Denizli ile geleceğin Fenerbahçesi'ni oluşturacağımızı düşünemiyoruz." 
     Gelecek adına istikrarı savunurken, ince ayrıntıları düşünmek lazım. Denizli felsefesi ile Türk Futbolu'nda yeni bir çığır açtı. Doğrudur. Ancak misyonunu tamamlamış görüntüsü, hayaller üzerine oturan sistemi, çalışmadan ziyade oyuncuların yeteneğine dayalı tarzı ile gelecek arayan bir kulüp için ümit vermekten uzak kaldı. 1.5 yıl görev yaptığı Fenerbahçe'den futbol istikrarı adına "negatif" devamlılıklar dışında bir şey bırakmadan ayrıldı. 
     Yönetim Kurulu "gelecek" endişesi ile Denizli'yi gönderirken, önündeki alternatiflerin özellikleri arasında acaba ne arıyor 
     Çağdaş, gençlere önem veren, yenilikleri takip edip takımına uygulayan, sistemiyle, oynatacağı futbolla tribünleri coşturacak bir isim mi 
     Hayır 
     Onlar hala, "O ne der. Bu nasıl karşılar " kaygılarıyla geleceği değil, günü kurtarmanın hevesi içindeler. 
     Milan, Fatih Terim'i göreve getirirken bir dakika bile "Bu bizi taşıyabilir mi " diye düşünmedi. Terim'in oynattığı futbolu Milan'da görmek istedi. Terim işine son verildikten sonra İtalya'da yılın ikinci en iyi ismi oldu. 
     İstikrar adına, geleceğinizi emanet edeceğiniz teknik adamın bir planı olduğu bilmek en rahatlatıcı gerekçe olmalı. Çünkü planı olan herkes sonunda başarılı olur. İstikrar esasında budur. Plansızlığa devam etmek, istikrarı korumak değil. 
     Ersun Yanal, Türk Futbolu'nun parlayan yıldızı. "Hücum futbolu" felsefesi ile ortaya çıkıp, birçok tabuyu yok eden Mustafa Denizli'nin geçtiği yolda üstüne basarak, temizlediği mayınlara basmadan gelip kendini kanıtladı. Sistemli ve bilimsel çalışması ile başarıyı yakaladı. Ama genç diye alınmadı. 
     Aynı şekilde Oğuz Çetin, üstelik müthiş futbol kariyerine sahip olmasına rağmen, daha ne yapacağı bile sorulmadan, "Takım sana emanet" alaturkalığıyla görevini sürdürüyor. 
     Artık yeter... 
     İsimlere değil, planlara ve çalışmalara inanın ve cesaretli olun. Kimi seçerseniz, seçin, ilkelerinizi ve geleceğinizi taşıyan planlara sahip olduğunu görün. Siz geleceği kurtarmak adına verdiğiniz kararı, günü kurtarmak için harcamayın. 
     Fenerbahçe'nin geleceğini "sanal" kahramanlara değil, istikrar adına hak edenlere emanet edin. 
     



 SPOR 






















</TEXT>
</DOC>
