<DOC>
<DOCNO> 70932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/05/son/soneko27.html </URL>
<DATE> 2002/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı sermaye krize rağmen durmadı... 
</HEADLINE>
<TEXT>

     2001 yılında yaşanan ağır ekonomik krize 
     rağmen, Türkiye'ye getirilmek üzere izin alınan yabancı sermaye tutarı 2.7 milyar dolar oldu. Önceki yıllardan devreden izinler kapsamında fiilen giriş yapan yabancı sermaye tutarı ise hızlı bir artışla 3 milyar doları aştı. Hazine, 2001 yılı yabancı sermaye gerçekleşmelerini açıkladı. Buna göre geçen yıl izin alınan yabancı sermaye tutarı 2000'e göre yüzde 10.5'lik bir düşüşle 2 milyar 739 milyon dolara geriledi. 2000 yılında izinler 3 milyar 60 milyon olmuştu. Geçen yıl verilen izinler iletişim, enerji üretimi ve haberleşme gibi alt sektörlerde yoğunlaştı. 2001'deki izinlerde, Demirbank MSBC Bank , Toyota Sabancı Otomotiv A.Ş., Abbot Laboratuvarları İthalat ve İhracat Limited Şirketi ve Turkcell gibi yabancı ortaklı firmalara verilenler büyük bölümü oluşturdu. 
     
     Büyük bölümü sermaye artırımı için 
     Geçen yıl alınan izinlerin 1 milyar 197 milyon dolarla en büyük bölümünün, Türkiye'deki yabancı ortaklı firmaların sermaye artırımlarına yönelik olduğu dikkati çekti. Geçen yıl iştirak amacıyla 809 milyon, tevsi yatırmları için 502 milyon dolarlık izin alınırken, yeni yatırımlara yönelik izin tutarı yalnızca 231 milyon dolar düzeyinde kaldı. 
     Geçen yılki izinlerin 1 milyar 318.1 milyon dolarlık bölümü hizmetler, 1 milyar 255.9 milyon doları imalat sanayii, 134.7 milyon doları tarım, 29.9 milyon doları da madencilik sektörüne yönelik bulunuyor. En çok yatırım alan iki sektörden imalat sanayiine yönelik izinler yüzde 12.6 artarken, hizmetlere yönelik izinler yüzde 29.8 geriledi. 
     
     Arslan payı... 
     2001 yılında AB ülkeleri yatırımcıları tarafından 
     alınan izin tutarı önceki yıla göre yüzde 7.5 gerileyerek 1 milyar 804.7 milyon dolara indi. AB dışndaki OECD ülkelerine de 665.6 milyon dolarlık izin verildi. Ortadoğu ülkelerine verilen izin tutarı yarı yarıya azalarak 28.2 milyon dolarda kaldı. Kuzey Amerika ülkelerine 2.8 milyon, diğer ülkelere de 237.3 milyon dolarlık izin verildi. İzinlerde ülkelere göre en fazla payı ise 635.5 milyon dolarla Hollanda sermayesi aldı. Hollandalılar'ı 506.5 milyon dolarlık izinle İngiliz, 319.3 milyon dolarla Alman sermayesi izledi. ABD sermayesine 316.1 milyon, Japonlara 258.6 milyon dolar izin verildi. Yabancı sermayede fiili giriş tutarı ise geçen yıl ekim sonu itibariyle 3 milyar 44 milyon dolara ulaştı. Fiili girişler 2000 yılının tümünde 1 milyar 707 milyon dolar olmuştu. 2001 yılındaki fiili girişlerin büyük bölümü, İş- Tim ortaklığının sağladığı finansal destekten kaynaklandı. Geçen yıl gerçekleşen fiili girişlerdeki artışta İngiltere HSBC Bank'ın Demirbank'ı alarak gerçekleştirdiği yatırım da etkili oldu. 
     
     Yıllara göre yabancı sermaye 
     Türkiye'de 1980-2001 döneminde verilen yabancı sermaye izin tutarı 31 milyar 349.4 milyon dolara ulaştı. Ancak izin verilen bu sermayenin, Ekim 2001 itibariyle 14 milyar 570 milyon dolarlık bölümü fiili giriş yaptı. 22 yıllık dönemde en çok izin 5.5 milyar dolarla Fransız sermayesine verildi. 
     Fransızlar'ı 4.3 milyar dolarla Hollanda, 4 milyar dolarla Alman, 3.6 milyar dolarla ABD sermayesi izledi. 
     
     Tamamlanan yatırımlar 
     1980-2001 döneminde yabancı ortaklı firmalar için 
     düzenlenen yatırım teşvik belgelerinde kayıtlı yatırm tutarı da 92.9 milyar dolara ulaştı. Bu yatırımların 46.4 milyar doları hizmetler, 43.7 milyar doları imalat, 2.2 milyar doları tarım, kalan bölümü ise madencilik sektörüne yönelik bulunuyordu. Bu dönemde yatırım tamamlanarak kapatılan belgelerin yatırım tutarı ise 49.2 milyar dolarda kaldı. Buna göre teşvik belgeli yabancı yatırımlarda yüzde 'lük bir gerçekleşme sağlandı. Bu oranın yüzde 85'le en yüksek madencilikte olduğu belirlendi. Bu sektörü yüzde 74 gerçekleşme ile tarım, yüzde 70'le imalat sanayi izledi. Gerçekleşme oranı hizmetlerde ise yüzde 34'te kaldı. Gerçekleşen yatırımlarla 254 bin 794 kişiye iş yaratıldı. 
     
     En fazla Marmara'ya... 
     Hazine'nin 1990-2001 dönemini kapsayan bir incelemesine göre, bu dönemde verilen teşvik belgeleri kapsamındaki yatırımlarda en büyük payı Marmara bölgesi aldı. 12 yıllık dönemde "yatırım izni" verilen 9 milyar 270 milyon dolarlık yatırımın 6 milyar 72 milyon dolarlık bölümü Marmara'ya yönelik oldu. Bu bölgeyi 916 milyon dolarla Akdeniz, 849 milyon dolarla Ege izledi. 
     Bu dönemde verilen yatırım amaçlı izinlerde İstanbul yüzde 46.3, Kocaeli yüzde 9.5, Bursa yüzde 9, Adana yüzde 4.4, Ankara yüzde 4, diğer iller de yüzde 26.8 pay aldı. 
     
     Yabancı sermayeli firmalar 
     Türkiye'de faaliyet gösteren yabancı sermayeli firmaların sayısı 2001 sonu itibariylle 5 bin 841'e ulaştı. 
     Toplam sermayeleri 6 katrilyon 184 trilyon lira olan bu firmalardaki yabancı sermaye miktarı, yüzde 63.3 oranında 3 katrilyon 914 trilyon lira olarak belirlendi. 
     






</TEXT>
</DOC>
