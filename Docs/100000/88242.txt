<DOC>
<DOCNO> 88242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/spor/yozdilek.html </URL>
<DATE> 2002/06/06/ </DATE>
<TIME>  </TIME>
<AUTHOR> MEHMET ÖZDİLEK  </AUTHOR>
<HEADLINE>
Bu işi bitiririz 
</HEADLINE>
<TEXT>

Son yıllarda kritik maçlara iyi konsantre olup, sahadan istediğimizi alıyoruz. Kosta Rika’yı rahat yeneriz. Çünkü onlar bireysellik, biz ise takım oyunuyla kazanıyoruz 
     Grubumuzda kaybettiğimiz Brezilya maçından sonra, herkes karamsarlığa kapıldı. Ve birbirlerine aynı soruyu sormaya başladı Bundan sonra ne olacak Herkes kafasında bu soruya cevap ararken, rakibimiz Kosta Rika’yı ilk kez Çin karşısında izleme şansı buldum. 
     Kosta Rika, takım oyununda devamlılık sergileyemeyen, bireysel yeteneklerini kullanarak sonuca giden ekip görüntüsü çizdi. Wright, Martinez, Gomez ve Fonseca, Kosta Rika’nın etkili ve dikkat çeken oyuncularıydı. Teknik Direktör Şenol Güneş’in bu isimlere dikkat etmesi gerekiyor. 
     Milli Takımımız’a gelince... Öncelikle Brezilya maçındaki gibi aşırı gerginlik ve stresten uzak olmamız gerekiyor... Maç konsantremizi, oyun kurgumuzu, 90 dakikanın geneline yayıp, ağırlığımızı koyarsak, Kosta Rika sınavını rahat geçeriz. İlk maçta kendilerinden çok şey beklediğimiz, yıldızlar bu kez hata yapmamak zorunda. Brezilya maçında sahaya ağırlığını koyamayan ve gerçek performanslarından uzak bir görüntü çizen Emre Belözoğlu, Hakan Şükür ve Tugay gibi futbolcularımız, Kosta Rika maçını lehimize çevirmemizde önemli rol oynayacaklardır. 48 yıl gibi uzun bir zaman diliminden sonra gelen şansı, geri çevirmememiz gerekiyor ve Kosta Rika ile oynayacağımız maç bizim için "Tamam mı, devam mı" niteliğinde. 
     Son yıllarda, böylesine kritik maçlarda, panikten uzak bir görüntü içinde, hedeflere ulaşmayı başardık. Bu bizim için önemli bir avantaj. Eskiden böyle 90 dakikalarda panikler, basit hatalar yapar, yarışa havlu atardık. Milli Takımımız artık sahada istediğini koparacak kapasitede olan oyunculara sahip. İbre bizden yana. Kadromuz kaliteli, tecrübemiz çok daha fazla. 
     Kazanmaktan başka alternatifi olmayan Milli Takımımız’ın, Kosta Rika’yı devirip, Japonya biletini alacağına inanıyorum. Ay - Yıldızlı ekibimize o kadar güveniyorum ki, ben de şimdiden Japonya biletimi alıyorum. 
     



 SPOR 



































</TEXT>
</DOC>
