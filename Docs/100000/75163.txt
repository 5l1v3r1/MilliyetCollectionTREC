<DOC>
<DOCNO> 75163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/son/sontur15.html </URL>
<DATE> 2002/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Chesterfield, paketteki cami siluetini çıkartıyor... 
</HEADLINE>
<TEXT>

     Chesterfıeld sigara paketlerini yeniden düzenliyor. Philip Morris Sabancı Holding Genel Müdürü Kürşat Koçdağ, Diyanet İşleri Başkanlığı'nca aktarılan hassasiyet doğrultusunda paket tasarımını değiştirmeye karar verdiklerini bildirdi. 
     Kürşat Koçdağ, yaptığı yazılı açıklamada, Diyanet İşleri Başkanlığı'nca Chesterfıeld marka sigaraların paketleri üzerindeki temsili cami siluetlerine ilişkin hassasiyetlerini bildiren bir yazı aldıklarını belirtti. 
     Koçdağ, Philip Morris'in 1912 yılından beri üretilmekte olan Chesterfıeld markasını 70'li yıllarda bünyesine kattığını, Sanayi Bakanlığı'nın marka tescilinden sorumlu daireleri tarafından marka ve paket tasarımının tescil edildiğini ve 1996 yılından itibaren de İzmir Torbalı'daki tesislerinde üretildiğini vurguladı. Koçdağ, Chesterfıeld markasının sahibi olar şirketle görüşerek bu hassasiyeti aktardıklarını, lisans sahibi firmanın paket tasarımlarının kimseyi üzmek ve rencide etmek amacını taşımadığını, Türkiye'de üretilen Chesterfıeld marka sigaralarının paket tasarımlarının değiştirilebileceğini kendilerine bildirdiğini aktardı. Koçdağ, "Şirketimizin temel prensibi dünyanın her yerinde ve faaliyet gösterdiği her alanda tüketicilerimizin ve içerisinde yaşadığımız toplumun değerlerine ve beklentilerine her zaman saygılı olmaktır" dedi. 
     Koçdağ, sorumluluklarının bilincinde ve toplumsal hassasiyetlere duyarlı bir şirket olduklarını dile getirerek, şunları ifade etti 
     "Nasıl ki 18 yaşından küçüklerin sigaraya ulaşmamaları için hiçbir kanuni zorunluluk olmamasına rağmen tüm bayilerimize uyarı afişleri asıp, tüm ürünlerimizin paketlerinde 18 yaşından küçüklere satılmaz' ibaresini koyuyorsak, aynı sorumluluk içerisinde 1912 yılından bu yana dünyanın pek çok pazarında tüketicilerin beğenisine sunulan ürünümüzün ambalajını yeniden düzenleme kararı aldık. 
     Ürünümüzün imalatında kullanılan malzeme satın alımlarını derhal durdurduk ve en kısa süre içerisinde de yeni paket tasarımı ile üretime geçeceğiz." 
     






</TEXT>
</DOC>
