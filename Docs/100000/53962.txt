<DOC>
<DOCNO> 53962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/25/ekonomi/eko01.html </URL>
<DATE> 2001/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşi bir yerde en doğal halleriyle 
</HEADLINE>
<TEXT>

Doğa Bitkisel Ürünler AŞ 12 yıldır doğal ve katkısız gıda maddeleri üretiyor. Bu firmanın bir başka özelliği de yönetiminde beş kadın olması. Bu kadınlar, bitkiler dünyasını, bilimin ışığında, beslenme kültürüne yerleştirmeyi amaçlamış.Firmayı kuran ve yöneten kimyager Dr. Feryal Menemenli yılda 3 milyon dolar ciro yaptıklarını, ürün yelpazesinde de 50'ye yakın bitkisel ürün bulunduğunu söylüyor 
     EYLEM TÜRK AÇIK KOYU SOHBETLER 

     Bitkisel gıda üretimi yapmaya nasıl karar verdiniz 
     Kimyagerim ben. Mezun olduktan sonra akademik kariyerime devam etmek istiyordum. Ama bu yaşamın beni tatmin etmeyeceğini düşündüğümden ilaç sektöründe çalışmaya başladım. Araştırma geliştirme görevinde çalıştım. Laboratuvar olduğu için Anadolu'nun çeşitli yerlerindeki insanlar, geleneksel olarak bazı hastalıklara iyi geldiğini bildikleri otları alıp geliyorlardı. Araştırılıp, ilaç haline getirilsin diye. O zaman bu işe girmeyi çok istedim. Birikimim de oluşmuştu. Bir cesaretle Türkiye'de ilk defa bitkisel ilaç üretmek üzere bir iş kurmayı tasarladım. Bu arada hiç param yoktu. 
     
     Paranız yokken yatırıma soyundunuz.... 
     Evet, olmayan bir parayla Levent semtindeki sanayi mahallesinde küçük bir mekanda minyatür bir ilaç fabrikası kurdum. Eski makinalar toplayarak, arkadaşlarımdan maddi yardım alarak bitkisel ilaçlar üretmek üzere yola koyuldum. O zaman tek başımaydım. Giderek personel sayımız arttı. İşler gelişince Yeni Karamürsel mağazalarında, Doğa ürünlerini tanıtmak istedik. Ve yöneticileriyle görüştük. Göstereceğimiz bir numunemiz de yoktu. İlgi gösterdiler ve izin verdiler. Böylece ilk defa YKM mağazalarında ürün tanıtımına başladık. O zaman 20 çeşit ürünümüz vardı. 
     
     Talep gördü mü 
     Tabi yavaş yavaş talep gelmeye başladı. Doğa şirketi, o günden sonra kazandığıyla büyüyen ve çok ciddi büyüme kaydeden bir şirket olarak gelişti. Bu kadar dar imk nlarla yapılan en iyi şey markanın yaratılması oldu. Bugün Doğa güvenilir, ardında iyi niyet olan, bilimsel çalışmalar olan, kaliteli malzeme kullanılan yeniliğe açık bir marka olarak tanınıyor. Bugüne kadar olmayan şeyleri tanıtmaya çalıştık. Esmer şeker bunlardan biriydi. Bu işten gelir beklemeden çalıştık. Tüketicilerimizle birebir ilişki kurduk. Bine yakın müşterimizin adresi bulunuyor bizde. Yeni bir ürün çıkaracağımız zaman bunları onlara gönderiyor ve anket formuyla birlikte ürün hakkındaki fikirlerini alıyoruz. 
     
     Ürün sayınız arttı mı 
     Şu anda 50’nin üzerine ürünümüz var. Aynı felsefenin devamı olarak yaptığımız işte rakibimiz olmadığını düşünüyoruz. Bizim getirdiğimiz yenilik diğerleri tarafından uygulamaya konuldukça, onları bırakıp yenilerine geçiyoruz. Daha çok tıbbi bitkisel çaylarla uğraşıyoruz. Türkiye'de bilinmeyen bir takım bitkileri getirip tanıtıyoruz. Örneğin "Ekinazya" bunlardan birisi. Bu bitki Türkiye'de yetişmiyor. Kökeni Kızılderililere dayanan bir bitki bu. Vücuttaki savunma mekanizmalarını ayakta tutuyuyor. 
     
     Kriz satışlarınızı nasıl etkiledi 
     Adet bazında sürekli büyüyoruz. Yıllık satışımız da 2.5 milyon parçaya tekabül ediyor. Ciromuz ise 3 milyon dolar. Kendi satış teşkilatımız var. Bayilik sistemimiz var. Anadolu'nun çeşitli yerlerinde 15 tane bayimiz var. 
     
     Krizde adet bazında büyümeniz toplumun doğal beslenemeye ihtiyacı olduğunu gösteriyor değil mi 
     Evet. Bu işi kurmaya karar verdiğim dönem toplumun buna ihtiyacı olduğunu da anladım. Yediğimiz içtiğimiz şeyler ve çevreye verdiğimiz zarar insanların başına dert olmaya aday. Ve insanlar bilgi çağında bilinçlenmeye de başladılar. Zaten bu akım Batı’da almış başını gidiyordu. Ama Türk insanı buna geleneksel olarak yatkın olmasına rağmen, bu bilinci henüz gelişmemişti. İhtiyaç vardı ve birilerinin bu talebi uyandırması lazımdı. 
     



 EKONOMİ 



















</TEXT>
</DOC>
