<DOC>
<DOCNO> 58362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/21/son/sontur19.html </URL>
<DATE> 2001/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yolcusu hastalanınca Jumbo Jet İstanbul'a zorunlu iniş yaptı 
</HEADLINE>
<TEXT>

     İngiliz Havayolları'nın British Airways Londra-Yeni Delhi seferini yapan Boeing 747 tipi yolcu uçağı, yolculardan birinin rahatsızlanması üzerine, Atatürk Havalimanı'na zorunlu iniş yaptı. 
     396 yolcusuyla Londra'dan 
     Yeni Delhi'ye gitmek üzere havalanan İngiliz Havayolları'na ait yolcu uçağı, David Steel 63 adlı yolcunun kalp spazmı geçirmesi üzerine saat 06.41'de Atatürk Havalimanı'na zorunlu iniş yaptı. 
     Hasta yolcunun ambulansla Bakırköy Acıbadem Hastanesi'ne götürülmesinden sonra saat 08.00'de Yeni Delhi'ye gitmek üzere pist başına gelen yolcu uçağı, bu kez ortaya çıkan teknik bir arıza nedeniyle tekrar park yerine döndü. 
     Yapılan incelemede, arızanın giderilmesi için geçecek zamanda personelin uçuş sürelerinin dolacağı ve dinlenme periyoduna gireceği hesaplanarak, uçağın seferi yarına ertelendi. 
     İngiliz Havayolu yetkilileri, yolcuların İstanbul'da çeşitli otellere yerleştirildiğini ve hasta yolcu Steel'in durumunun ise iyi olduğunu bildirdiler. 
     






</TEXT>
</DOC>
