<DOC>
<DOCNO> 68529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/19/son/sontur13.html </URL>
<DATE> 2002/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Komando olmak daha da zorlaştı 
</HEADLINE>
<TEXT>

     Askerliğini komando olarak yapabilmek için ayrıntılı sağlık işlemlerini geçmek gerekecek. 
     "Türk Silahlı Kuvvetleri Sağlık Yeteneği Yönetmeliğinin Bazı Maddelerinin Değiştirilmesine Dair Yönetmelik" Resmi Gazete'nin bugünkü sayısında yayımlanarak, yürürlüğe girdi. 
     Yönetmeliğe göre, askerliğe elverişli olanlardan "komando" yapılacaklar için yeni sağlık işlemleri getirildi. 
     Buna göre, eskiden olduğu gibi "tam sağlam olanlardan, kas ve iskelet sistemi iyi gelişmiş, çevik, yargılama ve kavrama yeteneği süratli, refleksleri kuvvetli, görme dereceleri düzeltmesiz tam olanlar" komando seçilecekler. Ancak, bu kişilerin, bu yöndeki beyanları aranacak, doktor muayenesi ile de bu durum tespit edilecek. 
     Bu kişilere, iç hastalıkları, ortopedi, genel cerrahi, göz, kulak-burun-boğaz, ruh sağlığı ve hastalıkları ile lüzum görülen diğer branşlarda muayene yapılacak, mikrofilm, kan sayımı, tam idrar tahlili, HbsAg ve lüzumlu diğer laboratuvar tetkikleri mutlaka gerçekleştirilecek. 
     






</TEXT>
</DOC>
