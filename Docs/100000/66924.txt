<DOC>
<DOCNO> 66924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/10/son/sondun07.html </URL>
<DATE> 2002/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem "AB-İKÖ Forumu çok önemli.." 
</HEADLINE>
<TEXT>

     Dışişleri Bakanı İsmail Cem, önerisi üzerine kısa bir sürede düzenlenen ve 12-13 Şubat'ta İstanbul'da yapılacak "AB-İKÖ Ortak Forumu"nun gerçekleştirilmesini fevkalade önemli bulduğunu vurgulayarak, "Toplantı, bütün dünyaya ve insanlığa barış, işbirliği ve uyum mesajını getiriyor. Bu, çok önemli bir mesaj" dedi. 
     Cem, düzenlediği basın toplantısında, foruma çok ciddi bir katılımın söz konusu olduğunu belirterek, "71 ülke katılıyor. Doğrusu bu boyuttaki bir toplantı, çok az rastlanan bir olgu. 51'i Dışişleri Bakanı düzeyinde katılıyor" dedi. 
     Dışişleri Bakanı İsmail Cem'in, 11 Eylül sürecinin ardından yaptığı öneriye gösterilen büyük destek sonucu İstanbul'da düzenlenen "AB-İKÖ Ortak Forumu" öncesi, yarın akşam Çırağan Sarayı'nda "Hoşgeldin Resepsiyonu" verilecek. 
     Cumhurbaşkanı Ahmet Necdet Sezer ve Başbakan Bülent Ecevit'in yanı sıra 51'i bakan düzeyinde 71 ülkeden temsilcinin katılacağı forum, 12-13 Şubat tarihlerinde yapılacak. 
     Katılımcıların birlikte "Aile fotoğrafı" da çektireceği forumun ilk gününde, "Siyasi ve Kültürel Kırılma Noktalarının Önlenmesi" konusunun ele alınacağı bir çalışma yemeği verilecek. Başbakan Ecevit, konuşmasını bu sırada yapacak. 
     Ayrıca, "Günümüz Ortamında Ortak Sorunların Üstesinden Gelinmesi" ile "Medya ve Siyaset" konulu paneller gerçekleştirilecek. 
     Forumun ilk günü, Mydonose Showland'da verilecek akşam yemeğinin ardından "Dansı Sultanları" gösterisinin izlenmesiyle sona erecek. 
     Forum, 13 Şubat Çarşamba günü, "Öteki Kimdir Gerçekten Öyle Bir Kavram Var mı " konulu panelden sonra öğle saatlerinde yapılacak basın toplantısı ve ardından kapanış yemeğiyle son bulacak. 
     Avrupa Konseyi Genel Sekreteri Walter Schwimmer, Arap Birliği Genel Sekreteri Amr Musa, İKÖ Genel Sekreteri Abdülvahid Belkeziz, Avrupa Güvenlik ve İşbirliği Teşkilatı AGİT Genel Sekreteri Jan Kubis ve Körfez İşbirliği Konseyi KİK Genel Sekreteri Abdurrahman Bin Hamad El Atiya'nın da katılacağı toplantıya, AB Ortak Savunma ve Dış Politika Yüksek Temsilcisi Javier Solona'nın da geleceği belirtildi. 
     Bernard Lewis, Eduard Said, Dr. M'hamed Hassine Fantar, Thierry de Montbrial, Prof. Hassan Hanafi, Prens Hassan bin Tallal ve Prof. Dr. İlber Ortaylı da İstanbul'daki toplantıya katılacaklar arasında bulunuyor. 
     Bu arada, oturumları TRT ve Anadolu Ajansı ekipleri izleyebilecek. 
     






</TEXT>
</DOC>
