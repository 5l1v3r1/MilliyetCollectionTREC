<DOC>
<DOCNO> 74763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/27/ekonomi/eko00.html </URL>
<DATE> 2002/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Orduya laf Terim’i kızdırdı 
</HEADLINE>
<TEXT>

Avrupa Parlamentosu Milletvekili Ozan Ceyhun’un orduyu eleştirmesi, Fatih Hoca’yı sinirlendirdi. Ceyhun’a tepki gösteren Terim, Aslını unutma ’ diye çıkıştı 
     ŞÜKRÜ ANDAÇ - BARIŞ ERGİN 

     Yarının Kurulması Hedef 2023’ sloganıyla isimlendirilen Forum İstanbul Yüzyıl Konferansları’nın Global Köyün Türkleri’ başlıklı oturumu Avrupa Parlamentosu Milletvekili Ozan Ceyhun ile Fatih Terim arasında sert tartışmalara sahne oldu. Ceyhun’un "Almanya’da ordu protokolde milletvekillerinin önünde durmaz. Almanya’da orduya danışılmaz" diye konuşması üzerine Terim, "Geldiğin yeri, aslını unutma" diye çıkıştı. 
     Yurtdışında başarılara imza atmış Türkler’in söz aldığı panelde konuşan Ozan Ceyhun, Almanya ile Türkiye’yi karşılaştırdı. Ceyhun, "Benim milletvekili olmamda Evren’in payı büyüktür. 1980’de Asmayalım da besleyelim mi ’ dedi. Demek ki besleyenler de varmış. Şu an milletvekiliyim. Alman milletvekili olarak polise fırça atamıyorum, mecliste sosis kızartamıyorum, kimse bana iş takibi getirmiyor, avanta almıyorum. Ölüm cezasını yıllardır uygulamayan bir ülkenin ölüm cezasını kaldırmakta neden zorlandığını, neden işkencenin sürdüğünü anlayamıyoruz" dedi. 
     
Ordu arkada durur’      Almanya’da milletvekillerinin protokolde ordunun arkasında değil önünde durduğunu belirten Ceyhun, "Almanlar bir şey yapılırken de orduya danışmazlar. Ben milletvekiliyim ama Almanya’da hava, kara, deniz kuvvetleri komutanı kimdir, bilmem" diye konuştu 
     Ceyhun’un bu sözleri Terim Hoca’yı sinirlendirdi. Ceyhun’a cevap veren Terim, "Burada devletin memurları da var. Ama sen onların önünde ordu hakkında konuşabiliyorsun. Bu da gösteriyor ki burası demokratik bir ülke. Tavsiyem Kötü örneklerden uzak dur. İyi örnekleri al. Geldiğin yeri unutma. Bu ülkeye kimsenin darılma hakkı yok. 21 yaşına kadar bu ülkede yaşadın. Aslını unutma" dedi. 
     
Adanalıyız...’      Terim, panel sonrasında yaptığı değerlendirmede, "O bizimle gurur duymuyor ama biz onunla gurur duyuyoruz" dedi. 
     Panelden sonra bir araya gelen Terim ve Ceyhun barıştılar. Terim’in tepkisi değerlendiren Ceyhun, "İkimiz de Adanalıyız. Aramızda çözdük. Ayrıca o benim büyüğüm. Bana kızabilir. Mesele halloldu" dedi. 
     Global Köyün Türkleri paneline, Terim ve Ceyhun dışında, Şahinler Holding Yönetim Kurulu Başkanı Kemal Şahin, Öger Tur’un sahibi Vural Öger, orkestra şefi Gürer Aykal, tasarımcı Hüseyin Çağlayan, GAP İnc. Akdeniz Bölgesi Direktörü Günsan Çetin ve Prof. Dr. Naci Mocan da katıldı. 
     
Mark Parris Biz bir aileyiz      Eski ABD Büyükelçisi Mark Parris, Türkiye’nin hem Avrupa hem de ABD’nin yanında olmak istediğini belirterek, "Bu iki toplum Türkiye için aile ve arkadaş gibidir" dedi. 
     Yerli yabancı işadamı, yazar, bürokrat, hukukçu birçok kişinin katıldığı Forum İstanbul’da konuşan Parris, Türkiye ile AB ve ABD’yi bir aileye benzetti. Parris, "Avrupa ve ABD toplumu Türkiye için aile ve arkadaş gibidir. Ailenizi seçemezsiniz ama arkadaşınızı seçersiniz. Türkiye zaten ABD’nin yanında olmuştur" dedi. 
     
Canevi Marjinallikten kurtulalım      Forum İstanbul’un Konferans Heyeti Başkanı ve Türk Ekonomi Bankası TEB Yönetim Kurulu Başkanı Yavuz Canevi de Forum İstanbul’un amacının dünyayı yakalama dürtüsüne sahip olmak ve bunun içgüdülerini dışa vurmak olduğunu söyledi. Türkiye’nin üçte birinin 15 yaşın altında bir nüfusa sahip olduğuna işaret ederek, bunun çağdaşlaşmada önemli bir etken olacağını belirten Canevi, Türkiye’nin hedeflerine ulaşabilmesi için marjinallik kompleksinden de kurtulmasının şart olduğunu vurguladı. 
     



 EKONOMİ 























</TEXT>
</DOC>
