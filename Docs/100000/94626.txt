<DOC>
<DOCNO> 94626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/son/sondun10.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de "tüp bebek ile beyaz çifte siyah ikiz" mahkemelik oldu 
</HEADLINE>
<TEXT>

     İngiltere'de basına yansıdıktan sonra büyük gürültü koparan tüp bebekle ilgili karışıklığının çözülebilmesi için mahkemeye gidilebileceği bildirildi. 
     Basında geniş yer tutan konuyla ilgili haberlerde, siyah bebekleri olan beyaz anne ve eşinin, çocukları gerçek anne ve babaları olduğu saptanan siyah çifte vermekten yana olmamalarının, mahkeme olasılığını güçlendirdiği belirtildi. 
     Kısırlık tedavi kliniğinde yanlışlıkla siyah bir erkeğin spermiyle döllendirilmesinden ya da rahmine yanlışlıkla siyah çiftin embriyosunun yerleştirilmesinden kuşkulanılan beyaz annenin gerçek durumunu, başlatılan ayrıntılı soruşturma ortaya koyacak. 
     Basın, davaya bakacak yargıcın bebeklerin kaderine karar vereceğini belirtirken, ''Ancak 1990 yılında çıkarılan Kısırlık Tedavisi ve Embriyoloji Yasası, doğumu yapan kadını bebeğin yasal annesi kabul eder'' diye yazdı. 
     Gazetelerde yapılan yorumlarda, bu kuralın normal yoldan bağışlanan sperm ya da yumurtayla başlatılan hamileliklerde, bağış sahibinin sonradan hak iddia etmemesi için konulduğuna dikkat çekildi ve ''Bu durum tamamen bir hatadan kaynaklanıyor. Yanlışlıkla erkeğin spermi ya da embriyosu bir başka hamile kadına verilen çiftin bu işte hiçbir günahı yok'' denildi. 
     Her yıl 27 bin kadının tüp bebek denemesi yaptığı İngiltere'de, bu denemelerin 8 bin 300'ü hamilelikle sonuçlanıyor. 
     





</TEXT>
</DOC>
