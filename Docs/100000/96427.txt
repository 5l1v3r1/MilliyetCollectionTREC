<DOC>
<DOCNO> 96427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/18/ekonomi/eko03.html </URL>
<DATE> 2002/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Belirsizlik azaldı, dolar düştü 
</HEADLINE>
<TEXT>

Siyasette yaşanan belirsizliklerin azalması, dövizden TL’ye geçişi hızlandırdı. Dolar, serbest piyasada 40 bin lira düşerek 1 milyon 650 bine gerilerken, faiz yüzde 72’nin altına indi 
     EKONOMİ SERVİSİ 

     Siyasetteki bilinmeyen sayısının azalması döviz piyasasında hızlı düşüşü de beraberinde getirdi. Güne 1 milyon 690 bin liradan başlayan dolar 40 bin lira düştü. 
     Seçim tarihinin belli olması ve buna bağlı olarak hükümetin düşürülmeyeceğine olan inanç piyasalarda iyimserlik rüzgarı estirdi. Devlet Bakanı Kemal Derviş’in de hükümette kalacağının açıklanmasıyla programdan sapma olmayacağını düşünen oyuncular dün dövizde satışa geçti. Özellikle Londra kökenli oyuncuların döviz satışlarının moralleri düzelttiği bankalararası döviz piyasasında fiyatlar gün içinde 35 bin lira kadar düştü. Gün sonunda bankalararası piyasada dolar alışta 1 milyon 634 bine, satışta 1 milyon 644 bine kadar düştü. 
     
     Irak faktörü 
     Serbest piyasada ise dolar 40 bin lira gerileyerek günü 1 milyon 650 bin liradan tamamladı. Uzmanlar, "Yabancılar, Irak’a operasyon olursa ABD’nin Türkiye’ye yardımda bulunacağını düşünüyor. Buna bağlı olarak borçların çevrilememesi gibi bir durum şimdilik olmayacaktır deniliyor. Bence yabancılar bu nedenle dövizde satış yapıp TL’de pozisyon alıyor" yorumunda bulundu. 
     
     Faiz dört puan geriledi 
     Piyasalardaki olumlu hava faizlerin düşmesini sağladı. Gösterge olarak kabul edilen 9 Nisan 2003 vadeli bononun faizi dün dört puan kadar gerileyerek yüzde 71.69’a kadar düştü. Haftanın ilk iki günü toplam 114.7 trilyonluk işlem geçen bonoda dün 223.9 trilyon liralık işlem olması da dikkat çekti. 
     
Merrill Lynch’ten olumlu mesaj      Uluslararası yatırım bankası Merrill Lynch, gelişmekte olan ülke tahvilleri portföyünde Türk tahvillerinin ağırlığını artırarak "piyasa ağırlığı" seviyesine yükseltti. Banka, bu gelişmeye siyasi belirsizliğin azalmasını gerekçe olarak gösterdi. 
     Koalisyonun şimdilik ayakta kalmasının açık pozisyonların kapatılmasına gerekçe oluşturduğu belirten banka, "Seçim sonrası görünüm konusunda h l oldukça endişeleniyoruz" yorumunda bulundu. 
     



 EKONOMİ 


















</TEXT>
</DOC>
