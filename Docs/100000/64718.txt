<DOC>
<DOCNO> 64718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/spor/spo04.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Briegel şaşkın 
</HEADLINE>
<TEXT>

Trabzon’un hocası, iki farklı üstünlüğün yakalanmasına rağmen Bursaspor deplasmanından tek puanla dönülmesine anlam veremedi 
     BEŞİKTAŞ ve Gaziantepspor bozgunlarının ardından "diriliş maçı" olarak bakılan Bursaspor karşısında son dakikada yediği golle galibiyeti kaçıran Trabzonspor’da büyük üzüntü yaşanıyor. Teknik Direktör Briegel, "Genelde iyiydik. Yan hakemin ofsayt kaldırdığı pozisyonda hakemin golü vermesi dengemizi bozdu. Ancak kaçan gollerin de mantığı yok. Büyük şaşkınlık yaşıyorum" açıklamasını yaptı. 
     LİGDE hak etmedikleri yerde bulunduklarını vurgulayan Alman hoca, "Üzerimizde bir uğursuzluk var. Ama her şeyin iyi olacağına inanıyorum" dedi. Asbaşkan Ömer Gürsoy ise, "7-8 gol atacağımız maçtan tek puanla ayrıldık. Komaya girdik" derken, Başkan Yardımcısı Ahmet Ağaoğlu da, "Üzerimizde kül tabakası var. Diyarbakır maçında bu örtüyü kaldıracağız" diye konuştu. 
     
     Kürşat’ta pürüz 
     ÇAYKUR Rize’nin, Galatasaray’a yenilmesi Kürşat transferine taş koydu. Yeşil - Mavili yönetim, ligdeki kritik durumları nedeniyle Trabzon ile prensipte anlaşan bu futbolcuyu bırakmayacağını bildirdi. Bu arada yönetim, Brezilyalı bir libero ile temasa geçti. İkinci Başkan Ahmet Ağaoğlu, "İki gün içinde bu transferi bitirmeyi planlıyoruz" diye konuştu. 
     
     Trabzon’un kader günü 
     ÖNCEKİ hafta oynanan Beşiktaş maçında çıkan olaylar nedeniyle Disiplin Kurulu’na sevk edilen Trabzonspor ile ilgili karar PFDK’nın bugün yapacağı toplantıda verilecek. İki maç seyircisiz oynama ve en üst düzey para cezası olan 2.5 milyar lira ile cezalandırılması beklenen Bordo - Mavili kulüp, söz konusu cezalarını 5 Şubat’taki Denizlispor Türkiye Kupası maçı ile 9 Şubat’daki Diyarbakırspor karşılaşmalarında çekecek. 
     



 SPOR 


























</TEXT>
</DOC>
