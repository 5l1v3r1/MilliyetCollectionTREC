<DOC>
<DOCNO> 70048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/28/son/sonspo20.html </URL>
<DATE> 2002/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli Serhat "Tüm maçları kazanmak zorundayız" 
</HEADLINE>
<TEXT>

     Fenerbahçeli futbolcu Serhat, şampiyon olmak için ligde kalan her maçı kazanmak mecburiyetinde olduklarını söyledi. 
     Sarı-lacivertli futbolcu Galatasaray ve Denizlispor karşısında elde ettikleri galibiyetlerin takımı rahatlattığını ve futbolcuların kendilerine güven kazandığını belirterek, ''Hedefimiz şampiyonluk. Lig gittikçe zorlaşıyor. Önümüzdeki bütün maçları kazanıp şampiyon olacağımıza inanıyorum'' diye konuştu. 
     Teknik direktör Lorant'ın son haftalarda kendisine sağ kanatta görev verdiğini kaydeden genç futbolcu, ''Son haftalarda kanatta oynuyorum. Ben hocamın bana verdiği görevi en iyi şekilde yerine getirmeye çalışıyorum. Hedefimiz ortada. Teknik direktörümüzün sahaya çıkardığı ilk 11 kişilik kadrolara saygı duyulmalı'' ifadelerini kullandı. 
     Golcü futbolcu maçlarda saha içinde Revivo ile çok iyi anlaştığını belirterek, ''Takımdaki tüm forvet oyuncularıyla iyi anlaşıyorum. Ancak özellikle Revivo ile daha iyi anlaşıyorum'' dedi. 
     Taraftar desteğine de ihtiyaç duyduklarını belirten Serhat, yarın Çaykur Rizespor ile oynayacakları lig maçında tribünlerin dolacağına inandığını kaydetti. 
     A Milli Futbol Takımı'nda forma giymeyi hedeflediğini anlatan Serhat, bunun öncesinde Ümit Milli Futbol Takımı'nda kendisini kanıtlayıp örnek olması gerektiğini de söyleyerek sözlerini tamamladı. 
     -ALİ GÜNEŞ ''HOCAMIN KARARINA SAYGILIYIM''- Werner Lorant'ın Fenerbahçe Teknik Direktörlüğü'ne gelmesinden sonra yedek kulübesine çekilen Ali Güneş, Alman çalıştırıcının kararına saygı duyduğunu söyledi. 
     Sabırla beklediğini ifade eden sarı-lacivertli futbolcu, şöyle konuştu 
     ''İyi çalışıyorum. Oynayıp oynamayacağım konusunda kararı hocam verir. Önemli olan takımımın kazanması. İyi futbol oynuyoruz. Benim elimden çalışmak gelir. Şans bulursam bunu en iyi şekilde değerlendireceğime inanıyorum. Hocamın kararına saygı duyuyorum.'' Genç futbolcu ligde kalan tüm maçlarını kazanarak şampiyonluk yolundaki rakiplerinden Galatasaray'ın puan kaybetmesini bekleyeceklerini kaydederek, ''Kendi sahamızda oynadığımız maçlarda her takım bizden puan almak istiyor. Hedefimiz maç kaybetmemek. Biz kazanıp, Galatasaray'ın puan kaybetmesini bekleyeceğiz'' dedi. 
     Almanya Futbol Federasyonu'nun gurbetçi futbolculara çift pasaport vermeme konusunda yaptığı çalışmalara da değinen Ali Güneş, şunları söyledi 
     ''Almanlar geç uyandı. Türkiye liglerinin yüzde 50'sini gurbetçi futbolcular teşkil ediyor. Alman futbolu düşüşte, Türk futbolu ise yükselişte. Bu yüzden ellerindeki futbolcuları kaçırmak istemiyorlar. Fakat bu karar bizi değil, bundan sonraki futbolcu arkadaşlarımızı etkiler. İnşallah Milli Takımı'mız bu uygulamadan zarar görmez.'' 
     






</TEXT>
</DOC>
