<DOC>
<DOCNO> 84763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/son/soneko03.html </URL>
<DATE> 2002/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'de kişi başına 11 litre bira tüketiliyor 
</HEADLINE>
<TEXT>

     Tuborg ve Carlsberg CEO'su Ercüment Berilgen, Türkiye'de kişi başına 11 litre bira tüketildiğini bildirdi. 
     Berilgen, Türk Tuborg A.Ş.'nin 2001 yılında 100 milyon dolar olan ciro hedefini yakaladıklarını belirterek, pazar payının 1 puan artırılarak yüzde 23'e yükseltildiğini söyledi. Bu yıl 140 milyon dolar ciro hedeflediklerini dile getiren Berilgen, ''Bira pazarında 1 puanlık pazar payı artışı 7 milyon dolarlık ciroya denk gelmektedir'' dedi. 
     Türkiye'de kişi başına 11 litre bira tüketildiğini kaydeden Berilgen, İstanbul pazarı olmadan başarılı olunamayacağını anladıklarını, bu nedenle de İstanbul'da pazarlamaya ağırlık verdiklerini söyledi. 
     Berilgen, ''Beer house'' konseptiyle birahane geleneğini de modernleştirmeyi planladıklarını dile getirerek, 2001 yılında yaklaşık 1.7 milyon litre Carslberg sattıklarına işaret ederek, şöyle dedi 
     ''Bu 5.4 milyon şişe bira eder. 5 milyon insan Carlsberg aldı. 6 ayda Türk bira pazarında yüzde yarımlık pay, hedefimizi tutturduğumuzu gösteriyor. Biz vurucu güç olarak müzik ve futbolu seçtik. Artık Türkiye'de futbol Carlsberg'le birlikte anılıyor. Hedef kitlemiz, müzik ve futbolla iç içe insanlar...'' -BİRA EVLERİ PROJESİ- Türkiye'de erkeklerin egemenliğindeki birahane kültürünün kırılmakta olduğunu kaydeden Ercüment Berilgen, Türk Tuborg'un kadınların da rahatlıkla girip çıkabileceği, hatta beraberlerinde çocuklarını da götürebilecekleri ''Bira evleri'' projesini geliştirdiğini söyledi. 
     Berilgen, ''Carlsberg'in de üreticisi olan şirket, Bira evi projesi ile tüketicilere Türkiye çapında daha iyi bir atmosfer ve daha iyi yiyecek içecek ortamı sağlamayı amaçlıyor. Proje kapsamında İzmir'de 2, Çorlu'da bir birahane açan Türk Tuborg, İstanbul'daki ilk birahanesini de Ortaköy'de açtı'' diye konuştu. 
     Türkiye için önemli bulduğu projenin, satış ve tüketim kanalını geliştirmek olarak nitelendirilebilineceğini belirten Berilgen, Türkiye çapında tüketicilere daha iyi bir atmosfer sağlayan, daha kaliteli yiyecek, içecek ortamı sunan ve daha iyi lokasyonlarda birahaneler geliştirmek istediklerini belirtti. 
     Berilgen, bütün mimari servislerini karşıladıkları Taksim'deki 400 kişilik mekan üzerinde çalıştıklarını ve belli bir finansman ile buna destek olduklarını dile getirerek şöyle devam etti 
     ''İstanbul'da Taksim, Ortaköy ve Beyoğlu'nun yanı sıra Kadıköy-Bostancı civarı için de projelerimiz var. Tahmin ediyorum bu yılın sonuna kadar Türkiye'de toplam 30-35 tane, İstanbul'da ise 20'ye yakın bira evini yapmış olacağız. Daha çok üniversite gençliğine hitap edebilecek tarzda yerler yapmayı öngörüyoruz'' Ercüment Berilgen, insanların işten sonra gidip oturabilecekleri bu yerlere, fiyatların uygun olması nedeniyle daha çok rağbet edebileceklerini söyledi. 
     





</TEXT>
</DOC>
