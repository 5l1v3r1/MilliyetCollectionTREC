<DOC>
<DOCNO> 73504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/guncel/gun03.html </URL>
<DATE> 2002/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Adnan Hoca’ya 15 yıl istendi 
</HEADLINE>
<TEXT>

     SEMRA PELEK İstanbul 

     Politikacı, gazeteci ve mankenlere şantaj yaptığı iddia edilen "Adnan Hoca" lakaplı Adnan Oktar’ın 15 yıl ağır hapsi istendi. Oktar’ın örgütü içerisinde "imam kardeş" ile "imam bacı" gibi sıfatlar alan 35 sanığın ise "örgüte üye olmak" ve "tehdit" suçlarından 13 yıl ağır hapisleri talep edildi. 
     İstanbul 1 No’lu DGM’deki duruşmaya, tutuksuz yargılanan Murat Atmaca, Emre Çalıkoğlu ve Adnan Tınarlıoğlu katıldı. Sanıklardan Altuğ Müştak Berker, DGM’ye gelmesine karşın duruşmaya katılmadı. Adnan Oktar ve tutuksuz yargılanan diğer sanıklar ise gelmedi. 
     DGM Cumhuriyet Savcısı Selim Berna Altay’ın esas hakkındaki görüşünde, Oktar’ın din adamı kisvesi altında diğer sanıkları kendine bağladığı, sonrasında ise namaz rekatlarının sayısından evlenme biçimlerine kadar, dini kuralları kendi çıkarına göre değiştirdiği belirtildi. 
     Altay, Oktar hakında 6 yıldan 15 yıla kadar ağır hapis cezası istedi. Aralarında "imam bacı" olarak nitelenen 4 kadının da yer aldığı 35 sanığın ise 5 yıldan 13 yıla kadar ağır hapislerini talep etti. 
     DGM Cumhuriyet Savcısı, sanıklardan elde edilen 7 milyar 860 milyon lira, 47 bin 983 dolar, 6 bin 550 mark ile pırlanta taşlı bilezik, yüzük, küpe ve kolyeler, inci küpe ve gerdanlık ile altın ziynet eşyalarının da devlete intikalini istedi. 
     



 GÜNCEL 














</TEXT>
</DOC>
