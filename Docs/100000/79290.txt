<DOC>
<DOCNO> 79290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/19/son/soneko18.html </URL>
<DATE> 2002/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin Başbakanı "Türk işadamlarına yatırım kolaylığı sağlayacağız" 
</HEADLINE>
<TEXT>

     Çin Halk Cumhuriyeti Başbakanı Zhu Rongji, Türkiye'den bin otomobil aldıklarını hatırlatarak, '' Sizin otomobiliniz başarılı olursa sizden 10 bin tane alırım, 100 bin tane de alırım'' dedi. 
     Zhu Rongji, iki ülkenin ortak çabalarıyla yeni binyılda Türk-Çin ticaret ilişkilerinin daha güzel olacağına inandığını söyledi. 
     DEİK Türk Çin İş Konseyi ve Çin Halk Cumhuriyeti Ankara Büyükelçiliği tarafından İstanbul'da düzenlenen çalışma yemeğinde ''Elele Çin-Türk ilişkilerini daha parlak bir geleceğe taşıyalım'' yazılı afişin önünde konuşan Rongji, İstanbul'da bulunmaktan büyük memnuniyet duyduğunu ifade etti. 
     Rongji, çalışma yemeğine katılan bazı işadamlarının Çin halkının eski dostu olduğunu belirterek, Türkiye ile Çin arasındaki ilişkilerin gelişimindeki büyük katkılarından dolayı kendilerine teşekkür etti. 
     Çin ekonomisi hakkında da bilgi veren Rongji, bu yılın ilk 3 ayında büyüme oranının yüzde 7.6 olduğunu vurgulayarak, ekonomik sistemin gelişimi için bazı stratejiler uyguladıklarını anlattı. 
     Çin'in Dünya Ticaret Örgütü'ne katılmasıyla dışa açılmasının daha hızlı olacağını ve verdiği sözleri tutacağını vurgulayan Rongji, konuşmasında Türkiye ile Çin arasındaki ilişkilere de değindi. 
     Rongji, iki tarafın ticari ilişkilerinin gelişmesi için ortak gayretlere ihtiyaç olduğunu dile getirerek, Türkiye ile Çin ilişkilerinin yeni yüzyılda gelişmesi için bundan sonra iki tarafın geleneksel malların ticaretini geliştirmekle beraber, yeni ticaret noktalarını da artırmaları gerektiğine dikkat çekti. 
     İşbirliği sahasının da aktif bir şekilde genişletilmesi zorunluluğunu dile getiren Rongji, turizm konusunun da geliştirilmesi gerektiğini ifade ederek, ''Ben de daha fazla Çinli'nin İstanbul'a, Türkiye'ye seyahat yapmasını istiyorum'' diye konuştu. 
     
     Türklere kolaylık 
     Her iki ülkedeki yatırım olanaklarına da değinen Rongji, Türkiye'nin coğrafi üstünlüğünün belli olduğunu kaydederek, ''Burada beyaz eşya ve tekstil ürünleri üretilip çevre ülkelere satılabilir. 
     Türk işadamlarının da Çin'de yatırım yapmaları için kolaylık sağlayacağız'' dedi. 
     Bu yıl Türkiye'den bin tane otomobil aldıklarını hatırlatan Rongji, ''Sizin otomobiliniz başarılı olursa sizden 10 bin tane alırım, 100 bin tane de alırım'' dedi. 
     Rongji, iki tarafın ortak çabalarıyla yeni binyılda Türk-Çin ticari ilişkilerinin muhakkak daha güzel olacağına inandığını ifade ederek, toplantıya katılanları Çin'e davet etti. 
     





</TEXT>
</DOC>
