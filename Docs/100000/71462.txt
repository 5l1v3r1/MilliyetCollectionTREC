<DOC>
<DOCNO> 71462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/08/son/sondun06.html </URL>
<DATE> 2002/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyada her dakika bir kadın doğum sırasında ölüyor 
</HEADLINE>
<TEXT>

     Dünyada, her dakika bir kadının hamilelik ya da doğum sırasında yaşamını yitirdiği bildirildi. 
     Dünya Kadınlar Günü dolayısıyla yazılı açıklama yapan BM Çocuk Fonu UNICEF direktörü Carol Bellamy, ''2002 yılında, bu kadar çok kadının çocuk oluşumu gibi temel bir olay sırasında ölmesi kabul edilebilir bir şey değildir. Cinsiyetler arasındaki bu eşitsizliğin giderilmesi ve gebelik döneminde anne sağlığını gözetme konusunda bir şeyler yapmalıyız'' ifadesini kullandı. 
     Bellamy, özellikle gelişmekte olan ülkelerde her yıl yaklaşık 515 bin kadının gebelik sırasında ya da doğumda öldüğünü, bu ülkelerde 13 doğumdan birinde ölüm riski bulunduğunu, oysa gelişmiş ülkelerde bu riskin 4 bin 100 doğumda bir olduğunu belirtti. 
     UNICEF direktörü, dünyadaki doğumların yüzde 55'inin ''ehil kişiler'' tarafından yapılmadığına dikkati çekerek, ''90'lı yılların başında bu yana bu tür ölümlerde anlamlı bir azalma kaydedilmemiştir, bu bir trajedidir, oysa biz bu ölümlerin nasıl engelleneceğini biliyoruz. Bu, kadınlara karşı ayrımcılık tablosunda yer alması gereken bir konudur, annesi olmayan çocuğun hayatta kalma şansı çok düşüktür'' dedi. 
     BM, ABD Başkanı George Bush'un eşi Laura Bush'un da katılacağı bir törenle Dünya Kadınlar Günü'nü kutlayacak. Tören çerçevesinde, ''Bugünün Afgan kadını gerçekler ve fırsatlar'' konulu bir oturum da düzenlenecek. 
     






</TEXT>
</DOC>
