<DOC>
<DOCNO> 82867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/son/sontur09.html </URL>
<DATE> 2002/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan "Başbakanın sağlığını siyasi polemik yapmayız" 
</HEADLINE>
<TEXT>

     AK Parti Genel Başkanı Recep Tayyip Erdoğan, Başbakan Bülent Ecevit'in sağlığını siyasi polemik konusu yapılmasını asla doğru bulmadıklarını ifade ederek, ''Fakat Sayın Ecevit'in sağlığım gayet iyi demesi, ülkenin sağlığının gayet iyi olduğu anlamına gelmiyor'' dedi. 
     Erdoğan, partisinin TBMM Grup toplantısında yaptığı konuşmada, 9. 
     Cumhurbaşkanı Süleyman Demirel'in önceki gün yayınlanan bir röportajına değindi. Röportajda, Demirel'in ''halkımıza, politikacılar bütün gerçekleri söylemezler, halkın aydınlanması için ne kadarı lazımsa onu söylerler'' ifadesinin dikkat çekici olduğunu kaydeden Erdoğan, şöyle konuştu 
     ''Her ne kadar birkaç kez gidip gelse de bu ülkede başbakanlık ve cumhurbaşkanlığı yaptığına ve hala önemli bir siyasi aktör olarak görüldüğüne göre, bu sözlerin sahibi demek ki Türkiye'de siyaset gerçeklerini halktan gizleyerek veya halkı oyalamak için, neyi ne kadar söylenmesi, ince mühendislik hesaplarından hareket edilmesi gerektiğini bizlere hatırlatıyor. 
     Cumhuriyetin, gücünü de kaynağını da milletten aldığını ifade ediyoruz. Demokrasinin sadece çoğunluk rejimi değil, çoğulculuk olduğunu, iletişim ve bilgilenme hakkının temel izahat ve özgürlüklerinden biri olduğuna inandığımızı, siyasetin elitlerinin tasavvurlarını halka dayatma mekanizması olmaktan çok halkın talep ve isteklerini yönetim erkine katılma müessesesi olması gerektiğini savunduk bugüne kadar. 
     Yaptığımız işin siyasete yeni bir açılım getirdiğini, eski siyasi aklı, Türkiye'ye yük olmaktan kurtaran bir yol izleyeceğimizi defalarca söyledik ve bunu ifade ettik. Eski cumhurbaşkanının sözü bizi bir kez daha haklı çıkarmış ve doğrulamıştır. Doğrusu, haklı çıkmamıza rağmen bundan büyük bir üzüntü duyduk.'' 
     
     ''MİLLET KOVACAKTIR'' 
     Kurtuluş Savaşı yıllarında, Türk Milleti'nin tüm dünyayı şaşırtacak şekilde bir dirilişi sağladığını anlatan Erdoğan, milletin, ''bugün içinde bulunduğu bu zilletten, yoksulluktan ve kirlenmiş siyasetten de çıkış yolunu muhakkak bulacağını'' söyledi. 
     Erdoğan, ''Millet, yeniden bir kurtuluş mücadelesinde, yapılacak ilk seçimde, demokratik yöntemlerle, sandık yoluyla, geçmiş çağa ait siyaset ve yönetim anlayışını da siyasi zihniyeti de bir daha geri gelmemek üzere ülkemizden kovacaktır'' dedi. 
     
     ECEVİT'İN SAĞLIĞI... 
     Başbakan Bülent Ecevit'in sağlık sorunlarına da değinen Erdoğan, medyada bu konuda pek çok senaryo ile karşılaşıldığını söyledi. Bu konuda, Başbakan Ecevit'in ve doktorunun beyanlarına itibar ettiklerini dile getiren Erdoğan, şöyle konuştu 
     ''Her ne kadar Sayın Ecevit'in doktorunun kortizon tedavisini de durdurduk cümlesi, öteden beri Sayın Başbakan'ın sağlığıyla ilgili tartışmalar açısından hiçte göz ardı edilmeyecek bir mahiyet taşısa da, Sayın Ecevit sağlığım gayet iyi diyor, doktoru da bunu doğruluyorsa, bize kişisel olarak Başbakan'a yeniden geçmiş olsun 
     demekten başka söyleyecek söz kalmaz. 
     Başbakan'ın sağlığının siyasi polemik konusu yapılmasını asla doğru bulmayız. Ve siyasette insanların sağlıklarının, ailelerinin ve özel hayatlarının söz konusu edilmesini çok yanlış buluruz. Ancak, kendilerine tekrar geçmiş olsun der, Allah'tan da uzun ömür dileriz, fakat Sayın Ecevit'in sağlığım gayet iyi demesi, ülkenin sağlığının gayet iyi olduğu anlamına gelmiyor, bunun da altını çizmek istiyorum. 
     Zira rakamlar ve ülkedeki yaşam tarzı ortada. Her geçen gün ciddi manada kan kaybediyoruz.'' 
     





</TEXT>
</DOC>
