<DOC>
<DOCNO> 64771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/son/sondun14.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda Sağlık Konseyi "Cep telefonları zararlı değil" 
</HEADLINE>
<TEXT>

     Hollanda Sağlık Konseyi, cep telefonlarının sağlığa zararlı olmadığını bildirdi. 
     Sağlık Bakanlığı'na çalışmalarında ve alacağı kararlarda en üst düzeyde danışmanlık görevi yapan konsey, hükümete sunduğu raporda, cep telefonlarından yayılan elektromanyetik dalgaların yeniden ölçülmesi ve değer belirlenmesine gerek olmadığı görüşüne vardı. 
     Sık bir şekilde cep telefonu kullanan kişilerde başağrısı ve bulantı görüldüğüne ya da beyinde tümör oluştuğuna ilişkin bir işarete rastlanmadığı kaydedilen raporda, bazı araştırmalarda cep telefonlarının beynin çalışma dalgalarını etkileme gibi vücut üzerinde çok az etkilerinin görüldüğü, bunların da ancak çok hassas aletlerle saptanabildiği, dolayısıyla vücudun savunma sisteminin bu kadar küçük etkileri dışlayacak güçte olduğu belirtildi. 
     Sağlık Konseyi'nin raporunda, çocukların daha az cep telefonu kullanmaları yolundaki tavsiyelerin de geçerliliğinin bulunmadığı, ancak bu konuda uzun dönemde daha geniş araştırmalara gerek olduğu ifade edildi. 
     






</TEXT>
</DOC>
