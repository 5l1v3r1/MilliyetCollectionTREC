<DOC>
<DOCNO> 91745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/son/sondun27.html </URL>
<DATE> 2002/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Klerides "Görüşmeler bir çıkmaz içinde" 
</HEADLINE>
<TEXT>

     Kıbrıs Rum Yönetimi lideri Glafkos Klerides, Kıbrıs sorununa bir çözüm bulunması amacıyla başlatılan doğrudan görüşmelerde iki tarafın görüşleri arasında büyük farklılıklar olduğunu ve bundan dolayı bir çıkmaz içerisinde bulunulduğunu söyledi. 
     Klerides, Avrupa Birliği Sevilla zirvesine katıldıktan sonra Rum Kesimi'ne dönüşünde yaptığı açıklamada, doğrudan görüşmeler çerçevesinde KKTC Cumhurbaşkanı Denktaş ile Cuma günü yapacağı görüşmede, Belçika anayasa modelini tartışacaklarını belirterek, Belçika anayasa modelini parça parça değil, bütün olarak tartışmaya hazır olduğunu kaydetti. 
     Görüşmelerde çıkmaz bulunduğundan söz eden Klerides, ''İki tarafın görüşleri arasında büyük farklılıklar olması nedeniyle bir çıkmazdayız. Elen tarafı tek devletten söz ederken, Türkler uluslararası kimliğe sahip bir merkezi hükümet ve iki egemen devlette ısrar ediyor. Bu çıkmaz devam ederse soruna çözüm bulunmayacak'' dedi. 
     Sevilla zirvesini de değerlendiren Klerides, ''Avrupa, görüşmelerde olumlu tutum içerisinde olduğumuz yönünde ikna oldu ve diğer tarafın da Türk tarafı işbirliği yapması gereğinde ısrar ediyor'' ifadelerini kullandı. 
     
     GÖRÜŞMELERE DEVAM 
     KKTC Cumhurbaşkanı Rauf Denktaş ve Rum Yönetimi lideri Glafkos Klerides, yarın saat 10.00'da ara bölgede yeniden buluşacak ve görüşmede toprak konusu ele alınacak. 
     Rum Fileleftheros gazetesi, Rum tarafının, Türk idaresinde kalacak toprağın yüzde 24 olması kaydıyla alternatif senaryolar sunmaya hazır olduğunu yazdı. 
     Denktaş ve Klerides arasında geçen Salı günü yapılan ve temel konularından biri olan ''güvenlik'' konusunun ele alındığı son görüşmede, şimdiye kadarki sürecin basına yansıyan en önemli krizi yaşanmıştı. Avrupa Birliği'nin Sevilla zirvesi öncesinde yapılan bu görüşmelerin ardından, Denktaş'ın uzlaşmazlığı yüzünden ''görüşmelerin çöktüğü'' iddia edilmişti. 
     Cumhurbaşkanı Denktaş ise bu gelişmeler üzerine müzakere süreciyle ilgili ilk basın toplantısını düzenlemiş ve Rum tarafının son görüşmedeki tutumunu, ''Sevilla zirvesine yönelik mesaj'' olarak yorumlamıştı. Rum tarafının Türk heyetini masadan kaçırmaya çalıştığını söyleyen Denktaş, ''Bu oyuna gelmeyeceğiz'' diyerek müzakerelerin devam ettiğini açıklamıştı. 
     16 Ocak'tan buyana turlar halinde devam eden görüşmelerin 4. turunun 2 Temmuz'da tamamlanması ve bu turun ardından, daha öncekilerde olduğu gibi BM Genel Sekreteri'nin Kıbrıs Özel Temsilci Alvaro De Soto'nun New York'a giderek, BM Güvenlik Konseyi'ne müzakereler hakkında bilgi vermesi bekleniyor. 
     





</TEXT>
</DOC>
