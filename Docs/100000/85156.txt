<DOC>
<DOCNO> 85156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/guncel/gun01.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Baba Yıldırım tutuklandı 
</HEADLINE>
<TEXT>

Fenerbahçe Kulübü Başkanı Aziz Yıldırım’ın babası, kendinden 46 yaş küçük eşini öldürdüğü gerekçesiyle tutuklanarak cezaevine gönderildi... 
     ALİ ÖZKAYA ERDEM SÜREK HİLMİ DUYAR AHMET ERTAN DHA 

     Edremit’teki villasında ikinci eşi Tülin Yıldırım’ı av tüfeğiyle öldüren 77 yaşındaki Şefik Şevki Yıldırım, dün sabah avukatı Ahmet Kurtuluş aracılığıyla Edremit Emniyet Müdürlüğü’nü arayarak teslim olacağını söyledi. 13.25’te Edremit Savcılığı’na gelen Yıldırım, yaklaşık bir saat ifade verdikten sonra tutuklanması istemiyle nöbetçi mahkemeye sevk edildi. 
     
     Niye koruyorsunuz ’ 
     Yıldırım Türk Ceza Kanunu’nun 449. maddesine göre, eşini kasten öldürdüğü gerekçesiyle tutuklandı. Duruşma çıkışı Tülin Yıldırım’ın babası Süleyman Sırma, kardeşi Metin Sırma ile yakınları, Yıldırım’a saldırmaya kalkıştı. Yıldırım, polisleri, "Bu, kızın babası" diye uyardı. Baba - oğul Sırma ise Yıldırım’a lanet yağdırarak "Kızın tek suçu sana iyilik yapmaktı. Sana hastanede çocukların bile bakmadı. Kızımız baktı. O sana iyilik olsun diye evlendi" diye bağırdı. Sırmalar, polise de "Onu Aziz Yıldırım’ın babası olduğu için mi koruyorsunuz" diye tepki gösterdi. 
     
     Oğlum emin ellerde’ 
     Oğlunun emin ellerde olduğunu söyleyen Yıldırım teslim olduğu sırada eşinin cenazesi, Edremit Devlet Hastanesi morgundan alınarak belediye ambulansıyla polis eşliğinde ikinci otopsi için Bursa Adli Tıp Kurumu’na gönderildi. Soruşturmayı yürüten Savcı Ender Coşkun, evde ikisi namlunun içinde olmak üzere dört boş fişek bulduklarını belirterek şunları söyledi "Tam olarak Tülin Yıldırım’a kaç el isabet ettiğini belirleyemedik. Karın ve sırtta saçma yaraları var. Hangilerinin saçmaların giriş, hangilerinin saçma çıkış yarası olduğunu da saptayamadık. Cesedi bulduğumuzda ölüm katılığı oluşmuştu." 
     
     Komşuları Yıldırım’ı anlattı 
Kıskançtı ve çok içerdi ’      Şefik Şevki Yıldırım’ın çok kıskanç ve alkole düşkün olduğunu anlatan komşuları, Yıldırım çiftini zaman zaman çocuklarıyla birlikte gezerken gördüklerini kaydederek "Çevreleriyle pek ilgilenmiyorlardı" diye konuştu. Oğlunun aksine Beşiktaşlı olan baba Yıldırım’ın evinin bahçesindeki iki kartal heykeli dikkat çekti. 
     
Cinayeti ben işlemedim...      İfadesinde suçlamaları reddeden Yıldırım, 18 Mayıs’ta oğluyla gezmeye gittiğini belirterek şunları söyledi "Saat 17.00 sıralarında döndüğümde, eşimi öldürülmüş buldum. İstanbul’da kızım gibi sevdiğim kişinin yanına gittim. Çocuğumu ona bıraktım. Pazar günü de avukatım aracılığıyla durumu polise bildirdim ve teslim oldum. Suçla ilgim yok." Yıldırım’ın avukatı da "Biz Yıldırım’ın eşinin öldürüldüğünü haber verdik. Yetkililer ise Yıldırım’ın eşini öldürdüğünü sandı" iddiasında bulundu. 
     
     Eşi, komşusunun kızıydı 
     Avukat Kurtuluş’un verdiği bilgiye göre, Yıldırım ilk eşi Servet’ten 1974’te boşandı. Aziz Yıldırım’ın annesi de olan Servet hanım 1986’da vefat etti. Yıldırım, ikinci eşi Tülin’le İstanbul’da oturduğu apartmanda tanıştı ve 1995’te evlendi. Bir süre sonra gırtlak kanseri olan Yıldırım, gözünden ameliyat oldu. Yıldırım, 1998’den beri Akçay’da yaşıyor. 
     



 GÜNCEL 














</TEXT>
</DOC>
