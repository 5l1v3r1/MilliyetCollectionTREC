<DOC>
<DOCNO> 50595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/04/son/sontur04.html </URL>
<DATE> 2001/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP "ANAP raporu 3 liderin üzerine mutabakat sağladığı bir rapor" 
</HEADLINE>
<TEXT>

     MHP Grup Başkanvekili İsmail Köse, ANAP'ın açıkladığı önlemler paketinin, ''kendinden menkul'' olmadığını, bunun üç liderin biraraya gelerek üzerinde mutabakat sağladığı bir rapor olduğunu belirterek, ''ANAP'ın amblemi altında yayınlanan bir belgeyse, bu adaba da, edebe de aykırıdır'' dedi. 
     MHP'nin Kızılcahamam Patalya Oteli'nde Merkez yönetim kurulu üyeleri ve milletvekillerinin katılımıyla dün başlayan toplantısı sürüyor. 
     Toplantının ikinci gününde Grup Başkanvekili İsmail Köse ve bazı milletvekilleri, kahvaltının ardından otel çevresinde yürüyüşe çıktı. 
     Köse, bu sırada gazetecilerin ANAP'ın dün açıkladığı önlemler paketine ilişkin sorularını yanıtladı. 
     ANAP'ın hazırladığı raporun ''kendinden menkul'' olmadığını ifade eden Köse, bunun, koalisyonu oluşturan üç genel başkanın biraraya gelerek üzerinde mutabakat sağladığı bir rapor olduğunu söyledi. 
     ANAP'ın rapor diye sunduğu belgede, 57. Hükümet'in programının da yer aldığını öne süren Köse, bunun, ANAP'ın raporu olarak sunulmasının ''Fevkalade yanlış'' olduğunu savundu. 
     Köse, bir gazetecinin ''ANAP'ın hazırladığı siyasi önlemler raporunda DSP, MHP ve Başbakan Bülent Ecevit'e ilişkin bazı olumsuz görüşler yer aldığını'' belirterek, bu konudaki değerlendirmesini sorması üzerine, ''koalisyon adabı ve edebinin, bunları ne söylemeye ne de hazırlamaya müsait olduğunu'' söyledi. 
     Köse, koalisyon hükümeti olmanın bağlayıcı kuralları bulunduğunu, bunun ise hükümet programı olduğunu kaydederek, ''Siz böyle bir programı bırakıyorsunuz, önce Başbakan'a 'evet' diyorsunuz, dışarı çıkınca 'program tatmin edici değil, başarıya ulaşılmadı' diyorsunuz, bunu kabul etmek mümkün değil'' diye konuştu. 
     Kendi üsluplarının farklı olduğunu, aynı üslupla cevap vermelerinin inançlarına ters düştüğünü vurgulayan Köse, ''ANAP'ın amblemi altında yayınlanan bir belgeyse bu, adaba da, edebe de aykırıdır'' dedi. 
     






</TEXT>
</DOC>
