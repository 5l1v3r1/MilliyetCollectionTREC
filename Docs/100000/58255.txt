<DOC>
<DOCNO> 58255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/21/yazar/akyol.html </URL>
<DATE> 2001/12/21/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Edebiyat tarihi 
</HEADLINE>
<TEXT>

     MİLLİ Eğitim Bakanı Sayın Metin Bostancıoğlu telefon etti. "Divan edebiyatını kaldırmıyoruz, yanlış anlaşıldı" dedi. Ve Fuzuli'nin "Su Kasidesi"nden bir beyit okumaya başladı 
     Dest busi arzusuyla ölürsem dostlar..." 
     Telefonda beyti ben tamamladım 
     "Kuze eylen toprağım sunun onunla yare su" 
     İkimiz de güldük aynı şiiri, aynı zevkle, aynı derin duyarlıkla okuyorduk. Bostancıoğlu şunları söyledi 
     - Elbette bu mısraın anlamını kavrayacak, zevk alacak edebi kültür düzeyi ihmal edilemez. Failatün devri bitecek demedim. Divan edebiyatını okutmaya devam edeceğiz. 
     Bakan, sorum üzerine Divan'la birlikte Tanzimat, Serveti Fünun ve son dönem Osmanlı edebiyatının da okutulacağını söyledi. 
     Bakan'a duyarlılığı için teşekkür ediyorum. Ama anlaşamadığımız noktalar var... 
     
     SAYIN Bakan diyor ki 
     - Edebiyat kitaplarında 'İslam öncesi Türk edebiyatı' ve 'İslam sonrası Türk edebiyatı' diye bir ayırım var. Oysa ki Türk milletinin miladı, Cumhuriyet'tir. O nedenle 'Cumhuriyet'ten önce Türk edebiyatı' ve 'Cumhuriyet'ten sonra Türk edebiyatı' diye bir başlangıç yapacağız ve elbette Divan edebiyatını da öğreneceğiz. Ama edebiyat eğitim ve öğretimine Cumhuriyet'le başlayacağız... 
     Sayın Bakan "mutabıkız, değil mi " diye sordu, hayır" dedim. 
     Önce, edebiyat tarihimiz sırf böyle ikiye ayrılmaz, çok derin ve zengin olduğu için birçok ayırımlar vardır... 
     İkincisi, "Türk milletinin miladı Cumhuriyet'tir" sözü çok genel bir ifadedir, bir vecizedir. Okullarda inkılap tarihini okuturken önce Cumhuriyet'i ilan ettirip ondan sonra Milli Mücadele'ye, Çanakkale'ye, Osmanlı modernleşmesine mi gidiyoruz 
     Böyle bir yaklaşım müthiş bir anakronizm yaratır. Zihinlerde gelişme, evrim, kültürel kökler, kültürel miras gibi kavramların oluşmasını engeller. 
     Doğru olan, tarihimizi ve gelişim sürecini tersine çevirmek değil, Divan ve Tanzimat gibi edebiyat türlerinden sonra asıl ağırlığı modern Türk edebiyatına vermektir. 
     
     MODERN Türk edebiyatı deyince, bunun oluşumu Tanzimat'la başlar. "Milli Edebiyat Cereyanı" ile en olgun eserlerini verir, hem Osmanlı'yı, hem Milli Mücadele ve Cumhuriyet'i kapsar. 
     Nasıl 1923 öncesi, sonrası diye böleceksiniz 
     Günümüzdeki yazarlara elbette eskisinden daha fazla yer verilmeli ama edebi kültürümüzün derinliklerini hafife almamak gerekir. 
     Sayın Bakan'a, Nurullah Ataç gibi dilde en aşırı tasfiyeciliği savunmuş bir eleştirmenin şu satırlarını hatırlatmak isterim 
     "Divan şiirini sevmeyen, ondaki sesi duymayan bir Türk, Avrupa şiirini de, yeni şiiri de gerçekten sevemez. Şiir ne kalıba girerse girsin, hangi dille hangi çağda yazılırsa yazılsın, bütün ayrılıklar, bütün değişmeler arasında kalan bir özü vardır o özü divan şiirinde duyamayan başka şiirlerde de duyamaz..." Sözden Söze Ararken, Varlık Yay. sf. 46 
     Bunun gibi Cumhuriyet edebiyatını anlamak için edebi köklerimize nüfuz etmek şarttır. Yoksa TV dizisi seyretmek gibi, yeni birkaç romanı okutturup geçen bir müfredat ortaya çıkar 
     
     







Edebiyat tarihi 


Sıra ezanda... 


Türkiye ve Arjantin 


Utanma Arjantinli 


Bir ibret belgesi 


Bulaşma Ama kabak Cavallo'nun başına patladı 


Arjantin Türkiye gibi olamadı 


Ezberleri hep birlikte bozalım 


Bir casusun son kullanma tarihi ne zaman dolar 


Çorap deyip geçmeyin... 


Arjantin'de sosyal patlama 


Zekat yerine vergi, saydam devletle bayram 


Hastalık sebebiyle solcu 


Türkiye başka Arjantin başka 


</TEXT>
</DOC>
