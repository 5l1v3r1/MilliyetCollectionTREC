<DOC>
<DOCNO> 94637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/son/sondun21.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ürdün'den Amerika'ya Irak operasyonu konusunda ret 
</HEADLINE>
<TEXT>

     Ürdün, Irak'a yönelik olası bir saldırı için Amerikan askerlerinin topraklarında konuşlanmasına izin vermeyeceğini bildirdi. 
     Enformasyon Bakanı Muhammed El Advan, yabancı gazetecilere yaptığı açıklamada, ''Ürdün'ün komşularının iç işlerine herhangi bir nedenle müdahale edilmesini reddettiğini'' söyledi. 
     Advan, ''ABD'nin Irak'a saldırıyla ilgili gizli askeri planları çerçevesinde Ürdün'deki üslerde asker bulundurduğuna'' ilişkin basında çıkan haberlerle ilgili olarak, ''Kardeş ülke Irak'a yönelik herhangi bir harekat için, hareket noktası ya da alanı olmayı ya da bu amaca ulaşmak için topraklarımızın ve hava sahamızın kullanılmasını reddediyoruz'' dedi. 
     Ürdünlü Bakan, hükümetinin, ABD Başkanı George Bush ve diğer liderlerle son temaslarında, Irak'a yönelik bir harekatın bölge istikrarına etkileri konusunda uyarıda bulunduğunu kaydetti. 
     ABD Başkanı Bush, Irak konusunda en son dün gece yaptığı açıklamada, olası harekat için bütün kapıları açarak, Washington'ın Irak'taki Saddam rejimini devirmek için tüm olanakları kullanacağını söylemişti. 
     Ürdün muhalefetinin önde gelen isimleri, Washington'ın Irak'a yönelik geniş çaplı bir askeri saldırıda topraklarındaki üsleri kullanmak için Amman yönetimine baskı yapabileceği yönündeki kaygılarını dile getirmişlerdi. 
     Öte yandan, Ürdün Dışişleri Bakanı Mervan El Muaşir'in geçen Pazar günü Irak'ın Amman Büyükelçisi Sabah Yasin'i bakanlığa çağırarak, ''Irak'ın egemenliğine saygı gösterdikleri'' yönünde teminat verdiği belirtiliyor. 
     





</TEXT>
</DOC>
