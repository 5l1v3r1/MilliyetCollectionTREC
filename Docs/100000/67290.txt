<DOC>
<DOCNO> 67290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/12/son/sonspo12.html </URL>
<DATE> 2002/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdurrahim Albayrak "Derbide dostluk kazansın" 
</HEADLINE>
<TEXT>

     Galatasaray Kulübü, hafta sonunda derbi maçta karşılaşacakları ezeli rakipleri Fenerbahçe'ye dostluk eli uzattı. 
     Sarı-kırmızılı kulübün futbol şubesi üyesi Abdurrahim Albayrak, Fenerbahçe ile zorlu bir maç yapacaklarını ifade ederek, ''Bütün deplasman maçları zorlu geçecek. Ancak, herşey de önce dostluk kazansın. Bütün yöneticiler artık mesajlarını bu yönde vermeli'' dedi. 
     Maçın centilmenlik, dostluk, kardeşlik, barış içinde geçmesini dileyen Albayrak, hiçbir kimsenin burnunun dahi kanamasını temenni etmediklerini söyledi. 
     Albayrak, şöyle devam etti 
     ''Bu her iki takımın da birbirlerine karşı ilk galibiyet veya mağlubiyetlerini almayacaklar. Puanlar, galibiyetler her zaman kazanılabilir, ancak bir insanın hayatına bir şey gelirse, bundan daha fazla üzülecek bir şey olamaz. Ben tatlı bir rekabet yaşanması gerektiğini düşünüyorum.'' Geçtiğimiz sezon Fenerbahçe Stadı'nda yaşananların tekrarlanacağını zannetmediğini belirten Abdurrahim Albayrak, ''Böyle bir durumun tekrar yaşanacağını zannetmiyorum. Zaten biz yönetime geldiğimizde Fenerbahçe ile dostluk köprüleri atmıştık'' dedi. 
     Albayrak, bu maçta alınacak yenilgi veya galibiyetin lig yarışına çok fazla etkisinin bulunmayacağını da savunarak, ligin uzun bir maraton olduğunu ve köprünün altından çok sular akacağını ifade etti. 
     -''SERGEN'E ÇOK ÜZÜLDÜM''- Sergen'in sakatlanıp sezonu kapatmasına en çok kendisinin üzüldüğünü kaydeden Albayrak, ''Yaşadıklarını şanssızlık olarak değerlendiriyorum. Bizim Avrupa Şampiyonlar Ligi'nde en büyük kozumuz Sergen'di'' dedi. 
     ''Liverpool'un Owen'ı var sa, bizim de Sergen'imiz var'' diye düşündüklerini, ancak yaşanan sakatlıkla düş kırıklığına uğradıklarını kaydeden Albayrak, şöyle konuştu 
     ''Liverpool maçlarında O'na çok güveniyordum. Önemli bir oyuncumuzu kaybettik. Ancak, keşke Liverpool'a yenilseydik de Sergen'e bir şey olmasaydı. 
     Şu anda Sergen ile mukavele imzalamayı çok isterdim. Çünkü morale, desteğe ihtiyacı var. Ancak, Mart ayında bir seçim var ve gelecek yönetimlerin bunu isteyip istemeyeceği çok önemli. Bize bu borçları bıraktınız diye arkamızdan kimsenin konuşmasını istemiyoruz.'' Albayrak, son olarak Mart'daki seçimlerde Mehmet Cansun'ın yanında olduğunu belirterek, ''Kendisi seçimde beni listesine koysa da koymasa da O'nun her zaman yanındayım'' diyerek sözlerini tamamladı. 
     






</TEXT>
</DOC>
