<DOC>
<DOCNO> 61390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/09/son/sondun20.html </URL>
<DATE> 2002/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
14 kilo kokainle yakalanan kadın, "yersizlikten" serbest bırakıldı 
</HEADLINE>
<TEXT>

     Hollanda'nın Schiphol Havaalanı'ndan ülkeye giriş yapmak isterken 14 kilogram kokainle yakalanan bir kadının, hücrelerde yer olmadığı gerekçesiyle, uyuşturucuya el konulduktan sonra serbest bırakıldığı bildirildi. 
     Hollanda Adalet Bakanı Benk Korthals, bu konuda bir gümrük görevlisi tarafından yapılan ihbarın ciddiye alındığını ve araştırma başlatıldığını bildirdi. Koalisyon ortağı İşçi Partisi ve anamuhalefet partisi Hıristiyan Demokratların sözcüleri de bu konuda kendilerine iletilen bilgileri doğrulattıklarını ve sorunun, hükümetin tahmin ettiğinden daha ciddi olduğunu açıkladı. 
     14 kilogram kokainle yakalanan bir kişinin serbest bırakılmasının 
     kabul edilemeyeceğini, hükümetin bu konuda meclise bilgi vermesi gerektiğini söyleyen parti sözcüleri, geçen Kasım ayından bu yana Schiphol Havaalanı'ndan yapılan uyuşturucu kaçakçılığına büyük ölçüde gözyumulduğunu öne sürdü. Savcılık, bu havaalanında yakalanan uyuşturucu kuryelerinin, bir kilograma kadar taşıdıkları uyuşturucu dolayısıyla gözaltına alınmamaları konusunda geçen hafta hükümete tavsiyede bulunacağını açıklamıştı. Savcılık, hücrelerde yer olmadığı için pratikte küçük miktarlarda uyuşturucuyla yakalanan kaçakçıların son dönemlerde serbest bırakıldığına dikkati çekti. Adalet Bakanı Korthals ise daha önce mecliste yaptığı açıklamada, 2001 yılı içinde yalnızca 7 kişinin bu şekilde serbest bırakıldığını açıklamıştı. 
     






</TEXT>
</DOC>
