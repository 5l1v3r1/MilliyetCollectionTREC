<DOC>
<DOCNO> 94768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/10/guncel/gun08.html </URL>
<DATE> 2002/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul kaç yıl önce kuruldu 
</HEADLINE>
<TEXT>

ÇAPRAZ ATEŞ 
     MEHMET DEMİRKAYA 

     Yüzde Yüz İstanbul Sivil Toplum Platformu’nun düzenlediği gecede, İstanbul’un 2999’uncu yılı kutlandı. Efsaneye göre İstanbul’un temelini Hz. Süleyman’ın üçüncü kuşak torunu olan Medyan bin Yanko attı. Gecede temsili Medyan bin Yanko, şehrin anahtarını İstanbul Büyükşehir Belediye Başkanı Ali Müfit Gürtuna’ya verdi. Eskiçağ tarihçileri ve uzmanlara göre ise şehir en fazla 2700 yıl geriye gidiyor. Bu durum da İstanbul’un tarihiyle ilgili tartışmaları gündeme getirdi. Kentin kurucusu Medyan bin Yanko mu Görüşler şöyle 
     
     Dr. Mehmet Ali Kılıçbay Tarihçi 
Kesinlikle bilimsel değil      Böyle bir şeyin doğru olması ihtimali yok. Bu eski tarih yazma geleneğinden kaynaklanıyor. Bu gelenekte birtakım şeyleri eski kutsal kişilere bağlamak vardır. Kesinlikle bilimsel değil. Efsaneler çeşitli çözümlemelere tabi tutulur, araştırılır. Böyle bir şey yok. Saçma sapan bir şey. İstanbul’un tarihi ile ilgili çok ciddi bilimsel çalışmalar var. Bunlar incelenmeli. Hz. Süleyman’ın 3. kuşak torunu deniyor. Hz. Süleyman diye biri var mı yok mu, o bile belli değil. 
     
     Çelik Gülersoy Turing Genel Müdürü 
Gülünç bir iddia      Şark masallara doymaz. Bu efsanelerin kaynağı Evliya Çelebi’dir. Evliya Çelebi pek çok şeyi çok abartarak anlatmıştır. Böyle bir şeyi ortaya atmak gülünç. İstanbul, Roma İmparatorluğu’nun doğuya yayılmasıyla kurulmuştur. Bu, milattan sonra ikinci yüzyıla denk gelir. Taç diye başına teneke, sırtına da çadır tiyatrosundan bir giysi giyen birisi şehrin anahtarını belediye başkanına veriyor. Bu bir kasaba tiyatrosunda olabilecek bir sahne. 
     
     Prof. Nurettin Sözen İstanbul Belediyesi eski Bşk 
Sorumsuz bir davranış      İstanbul’un bilinen bir tarihi var, bunu hepimiz biliyoruz. Bir belediye başkanının, böyle bir eylemin içinde yer almasını gülünç buluyorum. Son derece ciddi bir konuda belediye başkanının sorumsuz bir davranışı olarak değerlendiriyorum olayı. Efsane varsa bile bunun çeşitli bilimsel kurumlar tarafından araştırılması gerekir. 
     
     Dr. İhsan Hanson İstanbul tarihi araştırmacısı 
Pek çok kaynakta var      İstanbul’un Hz. Süleyman’ın 3. kuşak torunu Medyan bin Yanko tarafından keşfedildiği ve kurulduğuna ilişkin pek çok kaynakta aynı öykü var. Paris ve Berlin’deki müzelerde yer alan bu elyazması eserler hep aynı öyküyü anlatıyor. Bu konuyu 15 - 20 yıldır araştırıyorum. 2999 yıl önce Medyan bin Yanko’nun Sarayburnu’ndan karaya çıktığı, buranın üç tarafının denizle çevrili olduğu belirtiliyor. Yanko’nun, bugünkü Ayasofya’nın bulunduğu yerin yakınlarında bir saray yaptığı ve bu sarayın kalıntılarından Ayasofya’nın yapıldığı da öykülerde anlatılır. Bunlar öykü. Pek çok şey öykülerden, efsanelerden gün yüzüne çıkmıştır. Bütün amacımız İstanbul’un ulaşılabilen en eski tarihine ulaşmak. İstanbul’un keşfini dini bir temele dayandırmak gibi bir niyetimiz kesinlikle yok. İstanbul’a ilişkin pek çok şey var ama kimse araştırmıyor. 
     
     Alp Savaşhan Yüzde Yüz Sivil Toplum Platformu 
Veriler ortaya koydu      Bizim elimizdeki veriler bunu ortaya koyuyor. Bu konu tartışmaya açıktır. Efsanelere dünya sahip çıkıyor. Biz kendi efsanelerimize neden sahip çıkmayalım. Kesinlikle doğrudur demiyoruz. Yaptığımız araştırmada, çeşitli kaynaklarda bu efsane var. Birçok ülkede efsanelere dayalı şeyler için çeşitli etkinlikler düzenliyor. 
     



 GÜNCEL 











</TEXT>
</DOC>
