<DOC>
<DOCNO> 60402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/03/son/sonspo03.html </URL>
<DATE> 2002/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Pele, Dünya Kupası'nda Brezilya'ya güveniyor 
</HEADLINE>
<TEXT>

     Dünyanın gelmiş geçmiş en büyük futbolcuları arasında gösterilen Brezilya'nın eski yıldızı Pele, ülkesinin milli takımının, bu yıl düzenlenecek 17. 
     Dünya Kupası'nın en güçlü ekiplerinden biri olacağını söyledi. 
     Japonya'da yayınlanan Yomiuri Shimbun Gazetesi'ne konuşan 61 yaşındaki efsanevi futbolcu, ''Yeterince iyiyiz. Avrupa'da top koşturan çok sayıda oyuncumuz ve bunlar arasında dünyanın en iyi futbolcuları var'' dedi. 
     Gazetenin haberinde, 4 kez dünya şampiyonluğu elde eden Brezilya'nın, ilk turda Türkiye, Kosta Rika ve Çin ile birlikte C 
     Grubu'nda yer alacağı hatırlatıldı. 
     Brezilya Milli Takımı'nın son yıllarda bazı sorunlar yaşadığını anlatan Pele, ''Sorun, Sydney Olimpiyatları sırasında filizlendi'' diye konuştu. 
     Oyunlar sırasında, Avrupa'daki takımlarından yorgun gelen oyuncuların yeterli idman yapmadan takımda yer aldıklarını anlatan Pele, yaşanan başarısızlığın ardından gelen 3 yönetici değişikliğinin, milli takımın yararına olmadığını söyledi. 
     Teknik patron değişiklikleri nedeniyle yeni başarısızlıklar yaşandığını kaydeden Pele, ''Neredeyse Dünya Kupası'ndan eleniyorduk'' dedi. Pele, ancak yine de Brezilya'nın, bu Dünya Kupası'nın en güçlü takımlarından biri olacağına inandığını bildirdi. 
     Halen milli takımın başındaki Luiz Felipe Scolari'nin, Brezilya'yı finallere taşıdığını kaydeden Pele, ''Ancak Brezilyalılar, Scolari'nin takımı hazırlama yönteminden yakınıyorlar'' diye konuştu. 
     Pele, şunları kaydetti 
     ''Çünkü Scolari, hazırladığı tüm takımlarda, önce güçlü oyuncuları istiyor. Markaj ve savunmaya öncelik veriyor. Brezilyalılar bundan hoşlanmıyor. Brezilya'nın normal oyun düzeni, güçlü, fakat ileride oynamaktır. Çünkü, Brezilya, her zaman iyi forvet oyuncularına sahiptir.'' Bu yıl düzenlenecek Dünya Kupası'ndaki Brezilya Milli Takımı'nın elemelerdekiyle aynı olmayacağını belirten Pele, ancak eleme maçları sırasında lider Arjantin gibi çok iyi oyun oynayan bir ekibi yenilgiye uğratan tek takımın da Brezilya olduğunu hatırlattı. 
     Scolari'nin en iyi takımı oluşturmak için önünde yeterli zamanı bulunduğunu kaydeden Pele, ''Felipe, Avrupa'da top koşturanları kapsamayan, güçlü bir takım için ülke içinde yeterli oyuncuya sahip. 
     Fakat takımı hazırlamak ve çalıştırmak zorunda'' dedi. 
     Şu anda takımı oluşturmak için Scolari'nin 6-7 ayı bulunduğunu ifade eden Pele, ''Umarım yeni bir teknik direktör değişikliği olmaz. 
     Ama, hiç kuşkunuz olmasın, bu kupa için güçlü ve iyi bir takım kuracağız. Buna inanıyorum'' diye konuştu. 
     Arjantin ve Fransa'nın, şampiyonanın en iyi takımları arasında olduğunu kaydeden Pele, İtalya, İngiltere ve Portekiz milli takımlarını da başarılı bulduğunu söyledi. 
     Pele, ''Büyük bir isminizin ya da deneyime sahip olup olmamanızın hiçbir önemi yok. Finallere, yeterince hazırlanmış olarak gelmelisiniz. Brezilya, İtalya ya da Arjantin'e karşı oynamanız önem taşımamalı. Dünya Kupası'nda tek bir maç vardır. Herşey olabilir'' dedi. 
     






</TEXT>
</DOC>
