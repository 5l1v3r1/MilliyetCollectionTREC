<DOC>
<DOCNO> 56192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/08/son/soneko05.html </URL>
<DATE> 2001/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Üretimde çalışılan saat başına ücret yüzde 34 arttı 
</HEADLINE>
<TEXT>

     Üretimde çalışılan saat başına ücrette, bu yılın Temmuz-Ağustos-Eylül aylarını kapsayan üçüncü döneminde, geçen yılın aynı dönemine oranla, yüzde 34'lük artış oldu. 
     Devlet İstatistik Enstitüsü DİE , imalat sanayi sektöründe 3'er aylık dönemler itibariyle hesaplanan, Üretimde Çalışılan Saat Başına Ücret, Üretimde ve Diğer İşlerde Çalışan Kişi Başına Kazanç Endeksi'nin, 2001 yılı üçüncü dönem sonuçlarını açıkladı. 
     Buna göre, bu yılın üçüncü 3 aylık döneminde, geçen yılın aynı dönemine oranla üretimde çalışılan saat başına ücrette yüzde 34, üretimde çalışan kişi başına kazançta yüzde 36.6, diğer işlerde çalışan kişi başına kazançta ise yüzde 38.3'lük artış kaydedildi. 
     Bir önceki dönemle kıyaslandığında ise üçüncü üç ayda, üretimde çalışılan saat başına ücret yüzde 12.8, üretimde çalışan kişi başına kazanç yüzde 15.3, diğer işlerde çalışan kişi başına kazanç da yüzde 14.3 artış gösterdi. 
     
     Sektörlere göre artışlar 
     DİE'nin çalışmasına göre, imalata sanayinde üretimde çalışılan saat başına ücrette en yüksek artış yüzde 124.6 ile metalik olmayan diğer mineral maddelerin imalatında gerçekleşti. Bunu yüzde 83.8'lik artışla elektrikli makina cihaz imalatı sektörü izledi. 
     Söz konusu dönemde, tütün ürünleri imalatı yüzde 61.7, ana metal sanayii imalatı yüzde 67.9, makina ve teçhizat imalatı yüzde 26.4, giyim eşyası imalatı da yüzde 27.4 oranında artış gösterdi. 
     Saat başına ücrette en az artış yüzde 7.1 ile derinin işlenmesi imalatında yaşandı. 
     Üretimde çalışan kişi başına kazançta ise en yüksek artış yüzde 75.6 ile tütün ürünleri imalatında ortaya çıktı. Diğer işlerde 
     çalışılan kişi başına kazanç da ise en fazla artış yüzde 51.8 ile derinin işlenmesi imalatında oldu. 
     






</TEXT>
</DOC>
