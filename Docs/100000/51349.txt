<DOC>
<DOCNO> 51349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/09/dunya/dun02.html </URL>
<DATE> 2001/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Mezar-ı Şerif düştü düşecek 
</HEADLINE>
<TEXT>

Kuzey İttifakı, kenti ele geçirmek için harekete geçti. Dostum'un 24 saat süre tanıdığı Taliban'ın Mezar-ı Şerif'i tahliyeye başladığı bildirildi 
     DIŞ HABERLER SERVİSİ 

     ABD'nin Afganistan'daki Taliban rejimine karşı başlattığı bombardıman ikinci ayında da sürerken, Amerikan destekli muhalif Kuzey İttifakı güçlerinin stratejik Mezar-ı Şerif'i ele geçirmek için harekete geçtiği bildiriliyor. 
     Özbek Komutan General Raşid Dostum'a yakın kaynaklar, bölgeden ayrılması için Taliban'a 24 saatlik süre tanınmasının ardından dün Taliban askerlerinin Mezar-ı Şerif'ten geri çekilmeye başladığını iddia etti. Aynı kaynaklar, en kısa zamanda, eski kaleleri Mezar-ı Şerif'i yeniden ele geçireceklerini öne sürüyorlar. Dostum'a bağlı birliklerin, Mezar-ı Şerif Havaalanı'nın sekiz kilometre batısındaki Daştı Tengi bölgesinde bulundukları belirtiliyor. 
     
     Mevziler bombalanıyor 
     Kuzey İtitfakı'nın ilerlemesini sağlamak amacıyla ABD uçakları da ağır bombardımanını sürdürüyor. Bu çerçevede ABD savaş uçakları, dün başkent K bil'in kuzeyindeki Taliban'ın cephe hattı Estargec, Raheş, Tahar, Samangan ve Balh kentiyle Taliban mevzileri arkasındaki Kara Müheb bölgesini vurdu. Herat kentinin ise dün 27 kez ABD savaş uçaklarınca bombalandığı bildirildi. 
     Taliban kaynakları bombardımanlarda çok sayıda sivilin yaşamını yitirdiğini söylüyorlar. 
     
     Rabbani, asker istemiyor 
     DIŞ HABERLER SERVİSİ 

     Taliban'a karşı mücadele eden Kuzey İttifakı'nın lideri ve Afganistan'ın devrik Devlet Başkanı Burhaneddin Rabbani, dost ülkelerden asker istemediklerini belirterek, "Tek istediğimiz, mali, lojistik ve siyasi destektir" dedi. Rabbani, dün Tacikistan'ın başkenti Duşanbe'de Cumhurbaşkanı Ahmet Necdet Sezer'le 50 dakika süren görüşmesinin ardından soruları yanıtladı. Rabbani, "10 bin asker isteğiniz doğru mu " sorusu üzerine "Biz öncelikle Sezer ile iki ülke arasındaki konular üzerinde konuştuk. Şüphesiz Türkiye dost bir devlet ve Afgan halkına ve Afganistan'ın imarına uzun süreden beri destek olmuş bir ülkedir" diye konuştu. Rabbani, Türkiye'nin Kuzey İttifakı güçlerini eğitmek üzere göndermeyi planladığı 90 kişilik güç için ise herhangi bir yorumda bulunmadı. 
     



 DÜNYA 












</TEXT>
</DOC>
