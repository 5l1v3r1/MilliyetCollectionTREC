<DOC>
<DOCNO> 64623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/28/son/sonspo09.html </URL>
<DATE> 2002/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya basını Terim ile Ancelotti'yi kıyaslıyor...Sonuç mu 
</HEADLINE>
<TEXT>

     İtalya'nın köklü takımlarından A.C Milan, son olarak Udinese maçında aldığı yenilgiyle iyice krize sürüklenirken, spor basını, Terimli Milan'ın Ancelotti'nin başında olduğu takıma oranla daha iyi olduğunu vurguluyor. 
     ''Terim, Ancelotti'ti 7-2 mağlup ediyor'' diye yazan Corriere dello Sport gazetesi, ligin ilk yarısındaki Terimli Milan'ın ilk 3 maçta 7 puan aldığını, Ancelotti'nin ise 2 puanda kaldığını belirtti. 
     Gazete, ''Problemin Terim'de olduğunu düşünenler bugün Ancelotti'yi cezalandıran rakamları görüp düşünüyor. Ama problem Ancelotti değil, Terim'de değildi'' yorumunda bulundu. 
     La Gazzetta dello Sport gazetesi de ''Terimli Milan, Ancelotti'ninden daha iyi'' başlığıyla rakamlarla Türk teknik adamın daha başarılı olduğunu gösterdi. 
     Gazetelerde Milan ile ilgili başlıklarda, ''Yardım edin, Milan akıntıya kapıldı, Milan San Siro'da dibe battı. Berlusconi affediyor ama fanatik taraftarlar hayır'' ifadeleri kullanıldı. 
     Udinese karşısında 2-0 öndeyken Shevchenko'nun ayağından bir penaltı kaçıran daha sonra da 14 dakikada 2 gol yiyen Milan, son olarak Jorgensen'in golüyle sahadan 3-2 yenik ayrılmıştı. 
     Basındaki ifadelerde, taraftarların maç sonunda Ancelotti ve futbolcuları ıslıkladığı, bazı futbolcuların taksiyle stattan çıkmak zorunda kaldıklarının altı çiziliyor. 
     Soyunma odasında takım ile yarım saat konuşan başkan yardımcısı Adriano Galliani, gazetecilere açıklamasında, ''Teknik direktör değiştirmeyeceğiz. Ancelotti kalıyor. Şampiyonlar Ligi için ilk dörde girme hedefi aynen devam ediyor'' dedi. 
     Teknik direktör Ancelotti ise takımın nedenini anlayamadığı bir şekilde korktuğunu söyleyerek, konuşmaya ve birlik içinde olmaya ihtiyaçları olduğunu kaydetti. 
     Bu arada, kötü gidiş sonrasında basında Milan'ın yeni teknik direktör adayları da hemen çıktı. Tuttu Sport gazetesi, Milan'ın şu anda Roma'nın başında olan eski teknik direktörleri Fabio Capello'yu getirmek istediğini iddia etti. 
     






</TEXT>
</DOC>
