<DOC>
<DOCNO> 69288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/24/son/soneko08.html </URL>
<DATE> 2002/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İşadamlarından ABD Dışişleri Bakanı'na mektup 
</HEADLINE>
<TEXT>

     Türkiye Odalar ve Borsalar Birliği TOBB ile Türkiye İhracatçılar Meclisi TİM , yaptıkları lobi çalışması sonrası, ABD Dışişleri Bakanı Colin Powell'a bir mektup gönderdiler. 
     Türkiye için ABD'li 20 parlamenterin de imza attığı mektupta, 16 Ocak 2002'de kurulduğu duyurulan ABD-Türkiye Ekonomik Ortaklık Komisyonu'na tam destek verildiği belirtildi. 
     Ekonomik İlişkiler Müsteşarı Alan Larson'ın 26-27 Şubat tarihlerinde Ankara'da düzenlenecek toplantıya başkanlık edeceğinin hatırlatıldığı mektupta, şöyle denildi 
     ''Bildiğiniz üzere 1952'den beri NATO üyesi olan Türkiye, Kore savaşından itibaren, soğuk savaş boyunca Körfez Savaşı'nda ve şu anda terörizme karşı yürütülen savaşta ABD'nin önemli bir siyasi ve askeri müttefiki olmuştur. Önümüzdeki yıllar boyunca da Türk-Amerikan işbirliği önemini koruyacaktır. Türkiye 50 yıldan uzun bir süredir İslam dünyasındaki tek örnek olarak komşularıyla ve geleneksel ticari ortaklarıyla kurabileceği karlı ticari işbirliği olanakları pahasına ABD'nin sağlam ve ılımlı müttefiki olmayı sürdürmüştür.'' Dışişleri Bakanlığı'nın yapmış olduğu basın açıklamasında da belirtildiği gibi, ABD ile Türkiye arasındaki ekonomik ortaklığın stratejik ortaklık seviyesine yükseltilmesi gerektiği vurgulanan mektupta, Türkiye'nin 1996 yılında AB ile Gümrük Birliği'ne giderek, pazarını ABD gibi AB'nin kota uygulamadığı 3. ülkelere önemli ölçüde açtığı belirtildi. 
     Sanayi ürünlerine Türkiye'nin uyguladığı ortalama gümrük vergisinin, Gümrük Birliği'nden sonra ortalama yüzde 15'den yüzde 6'ya düştüğü bildirilen mektupta, ''Buna ek olarak Türkiye, kapalı pazarlara sahip 3. ülkelerden farklı olarak AB'nin ithalat ve ticaret rejimini benimsemiş ve böylelikle ABD'den simetrik gümrük tarifesi talep etmeden pazarını Amerikan ürünlerine açmayı sürdürmüştür'' denildi. 
     Mektupta, şu görüşlere yer verildi 
     ''Bütün bu sebepler dolayısıyla, 26-27 Şubat'ta yapılacak toplantının, ABD-Türkiye arasında bir Tercihli Ticaret Anlaşması'nın yapılması olanağının araştırılması yönünde kullanılması önemlidir. 
     Türkiye, NATO üyesi tek Müslüman ülke olması, ABD'nin Ortadoğu'da güttüğü politikaları desteklemesi ve teröre karşı çıkması açısından bölgede eşsizdir. Türkiye'nin Gümrük Birliği'ne girişi, şu anda dünyada terörist tehditler yüzünden yaşanan kriz ile birleşerek Tercihli Ticaret Anlaşması yapılmasını 2 taraf için de avantajlı bir hedef haline getirmektedir. Bu konuyla ilgili olarak görüşmelerin gelecek hafta Ankara'da yapılacak olan toplantıda başlatılması desteklenmelidir.'' 26-27 Şubat'ta yapılacak ABD-Türkiye Ekonomik Ortaklık Komisyonu toplantısı öncesi yapılan bu çalışmanın, Türk Dışişleri Bakanlığı çalışmalarına da önemli katkı sağlamasının beklendiği bildirildi. 
     






</TEXT>
</DOC>
