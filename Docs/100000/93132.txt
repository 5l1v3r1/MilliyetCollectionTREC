<DOC>
<DOCNO> 93132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/01/son/soneko06.html </URL>
<DATE> 2002/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzman gözüyle borsada haftaya bakış... 
</HEADLINE>
<TEXT>

     Siyasi gelişmelere endeksli hareket eden Borsa, koalisyonu oluşturan siyasi partilerin genel başkanlarının katılacağı liderler zirvesine odaklandı. 
     Şekeryatırım Menkul Değerler A.Ş. Kurumsal Finansman ve Araştırma Bölümü Müdür Yardımcısı Aslı Yüksel, bugün yapılacak liderleri zirvesi sonuçlarında güçlü iyimser beklenti yaratılmasının, kısa vade yükselişi destekleyebileceğini kaydetti. 
     Orta vadeli iyimser senaryolar için erken olduğunu belirten Yüksel, şunları kaydetti 
     ''AB uyumu ile ilgili olumlu gelişmeler ve koalisyonun tekrar kamuoyuna güven verir bir işbirliği içine girmesi, endekste gerçek yön tayinini beraberinde getirecektir. Unutulmamalı ki faizler hala yüzde 70'lerin üzerinde. Haziran ayı TL ihalelerinde Hazine, yüzde 72,5 
     ortalama ile değil de 2 ay önceki gibi yüzde 50 bileşik oranlarla borçlanabilseydi, 435 trilyon daha az faiz yükü ile karşılaşacaktı. Bu da, kamu finansman maliyetini arttırmakta. Dolayısıyla orta vadeli iyimser senaryoları kurmak için, biraz daha zamana ihtiyacımız olduğunu göstermekte.'' Yüksel, endekste 9,000-8,700 ve 8,500-7,500 noktalarının destek, 9,600-10,000 ve 10,500 seviyelerinin ise direnç noktası olduğunu bildirdi. 
     





</TEXT>
</DOC>
