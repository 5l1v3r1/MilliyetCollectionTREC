<DOC>
<DOCNO> 52142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/14/ekonomi/aeko.html </URL>
<DATE> 2001/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF telekonferansla dinleyip 9 milyar dolar verecek 
</HEADLINE>
<TEXT>

IMF Türkiye’nin istediği ek krediyi verecek. Hükümet ile IMF yetkilileri her konuda anlaştı. Juha Kahkonen, telekonferansla IMF yönetimine anlaşmayı anlatacak 
     HARUN GÜREK Ankara 

     Ekonomi yönetimi tarafından hazırlanan yaklaşık 7 katrilyon liralık tasarruf tedbirleri paketi ve ek finansman konularında IMF heyetiyle anlaşmaya varıldı. Fon kaynaklarından en az 9 milyar dolar sağlanacak. Özellikle ek kaynak girişinde süreci çabuklaştırmak isteyen IMF Türkiye Masası Şefi Juha Kahkonen, bugün telekonferans ile Washington’daki IMF İcra Direktörleri’ne paketi ve ek kaynak ihtiyacını anlatacak. 
     IMF heyeti, 10’uncu gözden geçirme çalışmalarını dün akşam itibariyle tamamladı. Heyet ile yapılan görüşmelerde ek kaynak ihtiyacının miktarı konusunda, IMF olanaklarından en az 9 milyar dolar sağlanması gerektiği üzerinde görüş birliğine varıldı. Bu miktarın üzerinde belirlenecek kaynak ihtiyacı ise dış borçlanma ile sağlanacak. 
     
     Pakette anlaşma 
     IMF heyeti ile sürdürülen görüşmelerde Tasarruf Tedbirleri Paketi konusunda tam bir uzlaşmaya varıldığı belirtiliyor. Heyet, ekonomi yönetiminin hazırladığı paketi, 2002 yılında yüzde 6.5 düzeyindeki faiz dışı fazlayı sağlayabilmek açısından yeterli ve uygulanabilir buldu. 
     
     Borç ertelemesi yok 
     Gelecek yıl ödenmesi gereken yaklaşık 5.5 milyar dolarlık taksitin, faiz masrafları nedeniyle, ertelenmemesi görüşünün ağırlık kazandığı, bu ertelemenin zaten anlaşma çerçevesinde her zaman mümkün olabileceği, ertelemeden kaynaklanan faiz masrafları yerine taze kaynağın yeterli olacağı ifade ediliyor. 
     
     Niyet mektubu tamam 
     Bu arada ek niyet mektubunun yazımının da tamamlandığı ve bunun, koalisyon liderlerinin de onayının alınmasından sonra Washington’a gönderileceği kaydediliyor. 
     Bugün kendi içinde bir toplantı yapacak olan IMF heyetinden bazı uzmanlar yarın, kalanlar da perşembe günü Türkiye’den ayrılacaklar. Bu arada Devlet Bakanı Derviş de IMF toplantıları için Kanada’ya gidecek 
     
     Zaman kazanılacak 
     Heyet başkanı Juha Kahkonen’in zaman kaybını önlemek için, 10’uncu gözden geçirmenin tamamlanmasına ilişkin raporunu IMF İcra Direktörlerine telekonferans ile anlatmayı tercih ettiği belirtiliyor. Normalde gözden geçirme raporlarının, İcra Direktörleri toplantısından en az 15 gün önce üyelere dağıtılması gerekiyor. Bu durumda, IMF’nin eylül ayı için 10’uncu gözden geçirmeye bağlı olarak vereceği 3.1 milyar dolarlık kaynağın serbest bırakılması geçikecek. Bu nedenle, heyetin, raporu yazmadan üyelere telekonferansla bilgi verme yolunu seçtiği belirtiliyor. 
     



 EKONOMİ 






















</TEXT>
</DOC>
