<DOC>
<DOCNO> 83902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/14/son/sondun22.html </URL>
<DATE> 2002/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
55. Cannes Film Festivali yarın başlıyor 
</HEADLINE>
<TEXT>

     Dünyanın en önemli sinema etkinliklerinden biri olan Cannes Film Festivali, yarın akşam, Woody Allen'ın ''Hollywood Ending'' isimli filminin yarışma dışı gösterimiyle başlayacak. 
     Bu yıl 55'incisi düzenlenecek film festivali dolayısıyla sinema dünyasından yönetmen, yapımcı, sanatçı, eleştirmen, film dağıtım şirketi yöneticileri, gazeteciler ve sinema meraklıları, iki hafta süreyle Cannes kentinde toplanacaklar. 
     Festival için, 4 bini gazeteci olmak üzere, sinema dünyasından 35 bin kişinin resmen kayıt yaptırdığı bildirildi. 
     Dünyanın bu önemli sinema etkinliği için Cannes'a geleceklerin sayısının ise 200 bini bulması bekleniyor. 
     Cannes Film Festivali'nde 22 film yarışacak ve birinci olan film, 26 Mayıs'ta düzenlenecek kapanış gecesinde açıklanacak. Festival 
     boyunca 90 dolayında film gösterilecek. 
     Festival, sinema sanayisinde de önemli yere sahip. Festival sırasında, dünyanın çeşitli ülkelerinden yaklaşık 700 film, dağıtım şirketleri için bir anlamda görücüye çıkacak. 
     Festivalin açılış gecesine, aralarında ünlü sinema oyuncuları Sharon Stone, Catherine Deneuve, Leonardo di Caprio, Patricia Kaas, Jeremy Irons, Antonio Banderas, Laetitia Casta'nın da bulunduğu yıldızlar katılacak. 
     





</TEXT>
</DOC>
