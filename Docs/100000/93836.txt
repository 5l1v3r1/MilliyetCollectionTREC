<DOC>
<DOCNO> 93836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/yasam/yas04.html </URL>
<DATE> 2002/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bird Land’ değil Kuşadası ... 
</HEADLINE>
<TEXT>

Öğrenildi ki Yunanlı turizmciler Ege turuna çıkardıkları turistlere Kuşadası’nı Yunanistan toprağı diye tanıtıyorlar. Hemen önlem alındı ve ilçede büyük bir tanıtım seferberliği başladı 
     Antalya DHA 

     Yunanlı turizmcilerin, ülkelerine gelen turistlere Kuşşadası’nı Yunan Adası’ diye tanıttıkları ortaya çıktı. Turizm Bakanı Mustafa Taşar’ın talimatıyla Kuşadası’ndaki iskelelerin ortasına "Welcome to Kuşadası - Türkiye" yazılı tabela konularak Türk bayrakları asıldı. 
     Geçen nisan düzenlenen Turizm Şurası’na katılan Antalyalı turizmci Kaya Aynar, Bakan Taşar’a "Yunanlı turizmciler, kruvaziyerlerle gezdirdikleri turistlere Kuşadası’nı Yunan adası gibi tanıtıyor" ihbar mektubu verdi. Taşar, konuyu Aydın Valiliği İl Turizm Müdürlüğü ve Kuşadası Turizm Danışma Müdürlüğü’ne bildirdi. Araştırma sonunda ihbarın doğru olduğu anlaşıldı. 
     
     Her yer bayrakla donandı 
     Taşar’ın talimatıyla Kuşadası’ndaki iskelelere, tüm turistlerin görebileceği şekilde 9 x 1.6 metre ebadında "Welcome to Kuşadası - Türkiye" yazılı, Türkiye logosu bulunan ışıklı tabela dikildi. Tabelanın her iki yanına da 11 metre yüksekliğinde 11 metre uzunluğunda iki bayrak direği çekilerek Türk bayrağı asıldı. Limana ise 2.50 x 1.80 metre ebadında, beş ayrı dilden "Hoş geldin - Güle güle" yazılı yine bayraklı ve ışıklı bir tabela yerleştirildi. 
     
Efes’e de aynı şeyi yaptılar      Turizmci Kaya Aynar, Yunanlıların turizm oyununu Ankara’daki Turizm Şurası’nda ABD’li bir elektronik cihaz firmasının sahibiyle sohbeti sırasında öğrendiğini belirterek şunları söyledi "Firma sahibi ABD’den bir grup arkadaşıyla Yunanistan’a gelmiş. Bir kruvaziyerle Yunan adalarını gezdikten sonra Kuşadası’na da uğramışlar ama Yunanlılar, Bird Land’a hoşgeldiniz diyerek bunları bir otobüse bindirip Kuşadası’nı Yunan adası niyetine gezdirmiş. Efes’e gitmişler, oradan Meryem Ana’ya geçmişler. Amerikalı, Efes’in, Meryem Ana’nın Türkiye’de olduğunu ülkesine döndükten sonra öğrenmiş. Diğer arkadaşları kandırıldıklarını sonradan farketmiş." 
     



 YAŞAM 















</TEXT>
</DOC>
