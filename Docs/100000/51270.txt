<DOC>
<DOCNO> 51270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/08/son/sondun08.html </URL>
<DATE> 2001/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Putin "11 Eylül'den sonra suçluluk duydum" 
</HEADLINE>
<TEXT>

     Rusya Devlet Başkanı Vladimir Putin, ABD'de 11 Eylül saldırılarının hemen ardından ilk tepkisinin kızgınlık ve suçluluk duygusu olduğunu bildirdi. 
     Amerikan ABC televizyonunda Barbara Walters'ın programına katılan Putin, Dünya Ticaret Merkezi kulelerinin yandığını ve yıkıldığını izledikten sonraki tepkisini, ''Biraz garip gelebilir ancak bu trajediden suçluluk duydum'' dedi. 
     Putin, bu suçluluk duygusunun, Rusya ve ABD istihbarat kuruluşlarının, terörizmle savaşta ''daha yakın'' çalışmasının sağlanamamasından kaynaklandığını söyledi. 
     Vladimir Putin, ''Teröristlerin saldırılarını önlemenin mümkün olup olmadığını bilmiyorum. Ancak acı olan şu ki, bizim özel istihbarat birimlerimiz zamanında bilgi alamadılar ve Amerikan halkını, Amerikan liderliğini gelmekte olan trajediye karşı uyaramadılar'' diye konuştu. 
     Rusya Devlet Başkanı, Rus istihbaratının, saldırılarla ilgili bir bilgiye sahip olup olmadığı konusunda ise ayrıntılı yanıt vermedi. 
     Rusya'nın, Suudi asıllı terörist Usame Bin Ladin konusunda, geçen yıl Haziran ayında, dönemin ABD Başkanı Bill Clinton yönetimini uyardığını belirten Putin, uluslararası terörizme karşı daha aktif işbirliğine hazır olduklarını kaydetti. 
     ABD ile Rusya arasında tartışma konusu olan füze savunma sisteminde ise Putin, uzlaşma sinyali verdi. Ulusal füze savunma sistemi geliştirmek isteyen ABD, buna imkan tanımak için, Rusya ile 1972'de imzaladıkları Anti-Balistik Füze Antlaşması'nda ABM 
     değişiklik yapılmasını isterken, Rusya buna yanaşmıyor. 
     Ancak 11 Eylül'den sonra ''uzlaşmacı bir ton'' kullanmaya özen gösteren Putin, ABD Başkanı George Bush ile gelecek hafta Texas'taki Bush çiftliğinde yapılacak zirvede uzlaşmanın mümkün olduğunu ima etti. 
     Putin, ABC'ye açıklamasında, ''Biz, ABM antlaşmasının önemli, yaşamsal, etkili ve yararlı olduğuna inanıyoruz. Ancak anlaşmaya varabileceğimiz bir müzakere platformuna da sahibiz'' dedi. 
     Rusya Devlet Başkanı, terörizmle mücadelede ABD'ye verdikleri destek için ''ödül'' beklemediklerini, mücadelenin, ''ortak düşmana'' karşı iki ülkenin de çıkarına olduğu için sürdürüldüğünü kaydetti. 
     Putin, 11 Eylül'den bu yana, Batı'yla Rusya arasında, belirgin bir yakınlaşma olduğunu da söyledi. 
     Afganistan'da 10 yıl süren bir savaşı kaybeden Rusya'nın, ABD'ye istihbarat alanında yardım ettiğini belirten Putin, Rusya'nın bir kez daha Afganistan'a kara birliği göndermesine imkan olmadığını açık bir dille belirtti. 
     Putin, ''Bizim için, Afganistan'a kara birliği göndermek, ABD birliklerinin yeniden Vietnam'a dönmesi gibi bir şey'' dedi. 
     Vladimir Putin, ABD'de postayla gönderilen şarbon bakterisinin Rusya çıkışlı olduğu yönündeki iddiaları da reddetti. Putin, Rusya'daki şarbon sporları ve çiçek virüslerinin, ''büyük bir güvenlik içinde'' olduğunu, çok iyi korunduğunu söyledi. 
     Teröristlerin, Sovyet dönemi nükleer teknolojiye sahip bombaları harekete geçirecek nükleer çantaları ele geçirebileceği iddiası da Putin tarafından reddedildi. Putin, ''Birisinin bu sırları satmaya çalıştığı varsayılabilir. Ancak böyle bir gelişmeye ilişkin hiçbir kanıt yok'' dedi. 
     Rusya lideri, nükleer teknolojiyi İran ile paylaştıkları iddiasını da kabul etmedi. 
     Politikaya girmeden önce kariyerini, Rusya gizli servisi KGB'de yapan Putin, küçük bir çocukken bile hep istihbarat konusuna çekildiğini, edebiyat ve filmlerden etkilendiğini anlattı. 
     Putin, ''Ancak ben casus olmayı değil, ülkeme yararlı olmayı istedim. İstihbarat subaylığı görevi belli riskleri de içeriyor. 
     İçinde romantizm unsuru da var'' diye konuştu. 
     Rusya Devlet Başkanı, istihbarat servisinde çalışmış olmaktan dolayı hiçbir pişmanlığı olmadığını, geçmişinden utanmadığını ve ülkesinin iyiliği için çalışan başarılı bir istihbarat subayı olduğunu da vurguladı. 
     






</TEXT>
</DOC>
