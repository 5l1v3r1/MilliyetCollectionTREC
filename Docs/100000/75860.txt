<DOC>
<DOCNO> 75860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/02/ekonomi/aeko.html </URL>
<DATE> 2002/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan sayısı dahil küçülelim 
</HEADLINE>
<TEXT>

Devlette küçülmeyi tartışan Bakanlar Kurulu’nda uzlaşma sağlandı. MHP’nin küçülmeye engel gibi gösterilmesinden rahatsızlığını belirten Bahçeli, liderler zirvesi yapılmasını istedi 
     ELÇİN ERGÜN Ankara 

     Bakanlar Kurulu küçülmeyi tartıştı. Toplantıya, Başbakan Yardımcısı Devlet Bahçeli’nin yeniden yapılandırma ile ilgili sözleri damgasını vurdu. Toplantıda, "Aktaracaklarım bizim görüşlerimiz" diyerek söz alan Bahçeli, MHP’nin küçülme önünde engel’ gösterilmesinden rahatsızlığını dile getirdi. 
     Bahçeli, "Her parti kendi bünyesinde yeniden yapılanma konusunu değerlendirsin. Kimse bizi yeniden yapılanmanın ve reformların karşısında göstermesin. Biz buna hazırız" dedi. 
     Bölge müdürlüklerinin kapatılmasının bakanların yapması gereken işler olmadığını belirten Bahçeli, "Bu kurumlar kapanabilir, ama yerine yeni kurumlara ihtiyaç olacaktır. Meclis’te ciddi çoğunluğumuz var. Radikal tedbirleri alıp devleti yeniden yapılandırabiliriz. Bakanlar Kurulu, sadece bu konu üzerinde gerekirse üç gün üç gece çalışma yapsın. Elimizi taşın altına koyalım. Atılım hükümetiyiz’ diyoruz. Bu işi yapabiliriz" diye konuştu. 
     Bahçeli, toplantıda bu konu ile ilgili bir de öneri getirdi "Koalisyon liderleri biraraya gelip konuyu ele alalım. Hükümetin kuruluş yıldönümünde bakanlık sayısının azaltılması da dahil bir programla kamuoyunun önüne çıkalım." 
     
     Bazıları direniyor’ 
     Bahçeli’nin sözleri üzerine Başbakan Yardımcısı Mesut Yılmaz da devlette küçülme konusunda bazılarının direndiğini’ ileri sürerek, "Bu yanlış olur. Küçük hesaplar yapmak yanlış olur. Bakanlıklar küçülmeyle ilgili ferdi olarak çalışma yapmalı. Bu konu daha sonra değerlendirilmeli" diye konuştu. 
     Hükümet ortaklarının bu sözlerine Başbakan Bülent Ecevit’ten de destek geldi. Dile getirilen görüşler kabine üyeleri tarafından benimsenirken, konuyla ilgili ne zaman harekete geçileceğine ilişkin takvim belirlenmedi. 
     
Bahçeli, Derviş’i uyardı Sağda solda konuşma      MHP Lideri Devlet Bahçeli, Bakanlar Kurulu’nda Devlet Bakanı Derviş’i sert bir üslupla uyardı. Toplantıda, 2002 yılı için öngörülen yüzde 35’lik enflasyonun gerçekleşmesinin mümkün olduğunu kaydeden Derviş, ardından "Yeniden yapılandırma için bakanlık sayısını azaltalım" önerisini getirdi. Bunun üzerine Bahçeli, Derviş’e, "Küçülme mevzularını sağda solda değil, Bakanlar Kurulu’nda konuşalım. Basının desteğini almak suretiyle televizyona çıkıp konuşmanın kimseye faydası yok. IMF’ye taahhüt gerekçesini kamuoyuna yalan yanlış aktarmaya gerek yok" dedi. 
     
     Özkan işvereni savundu 
     Başbakan Yardımcısı Hüsamettin Özkan da SSK primlerinin artışı konusunu gündeme getirerek, işverene yüklenilmesinin sakıncalarını dile getirdi. Özkan, "İşadamları Romanya’ya gidiyor. Biz yabancı yatırımcı getirelim diye çabalarken kendi işadamlarımızı kaçırmayalım" dedi. 
     



 EKONOMİ 

















</TEXT>
</DOC>
