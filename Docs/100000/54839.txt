<DOC>
<DOCNO> 54839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/30/spor/spo04.html </URL>
<DATE> 2001/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor’un ışığı Da Silva 
</HEADLINE>
<TEXT>

Performansıyla göz doldurup, attığı 7 gol ve yaptığı 6 asistle de takımını sırtladı 
     BREZİLYALI futbolcuların eski kulübü ile yaşanan krizi çözmeye çalışan Trabzonspor’da, Da Silva, başarılı performansıyla takımını sırtlamaya başladı. Ligdeki 22 golün 7’sine imzasını atan siyahi futbolcu, 6 da asist yaparak, toplanan puanlarda aslan payını aldı. Da Silva, "Brezilya’da bu kadar gol atamıyordum. Trabzon’da golcü kimliğim ön plana çıktı" diye konuştu. 
     JARRO ve Aurelio ile birlikte Olaria’dan transfer edilen Da Silva’nın başarılı çizgisi yönetimi bir an önce Brezilya kulübü ile yaşanan sorunları çözmeye itiyor. Son olarak Türkiye Kupası’nda İstanbul Büyükşehir Belediye maçında attığı iki golle Trabzonspor’u tura taşıyan Da Silva, Gürcü Şota’dan sonra Karadeniz ekibinde forma giyen en yararlı yabancı olarak gösteriliyor. 
     
     Sakatlık korkusu 
     TRABZONSPOR’DA sakatlara her gün bir yenisinin eklenmesi Teknik Direktör Briegel ve yönetimi tedirgin etti. Hami, Osman, Erman, Metin, Jarro, Agustine ve Şenol’dan sonra son olarak da Zafer’in sakatlık geçirmesi endişe yarattı. Zafer’in sakatlığının ciddi olduğu ve Malatya maçında forma giymesinin zor olduğu belirtildi. Malatyaspor maçının ilk provasını dün yapan takımda kaptan Hami ve kaleci Metin düz koşu yaptı. 
     
     Hedef kupa 
     İSTANBUL Büyükşehir Belediyespor’u yenip, tur atlayan Trabzonspor, gözünü Türkiye Kupası’na çevirdi. Futbol Şubesi Sorumlusu Serdar Bali, kupayı müzelerine götürmek istediklerini vurgulayıp, "Şampiyonluğun bize uzak olduğu aşikar. Kupa’yı kazanabilirsek, hem taraftarın yüzünü güldürmüş, hem de takıma güven duygusunu aşılamış oluruz. Güçlü takımlar var, ama kupaya mecburuz" diye konuştu. 
     
     



 SPOR 





















</TEXT>
</DOC>
