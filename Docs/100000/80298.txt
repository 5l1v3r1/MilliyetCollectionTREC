<DOC>
<DOCNO> 80298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/25/yazar/civaoglu.html </URL>
<DATE> 2002/04/25/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Hadi canım sende 
</HEADLINE>
<TEXT>

     Biraz palazlanınca, meydan boş görününce askere saldırarak siyaset yapmak kimilerince marifet sanılır. 
     Oysa... Onların kan tahlilleri bir yana, askerin karşısında tavır koymak siyasi getiri de sağlamaz. 
     Kamuoyu araştırmalarının ilk iki sırasında Cumhurbaşkanı Sezer ve TSK yer almakta. 
     Buradaki bir ince ayrıntıya dikkat edilmeli. 
     Sezer bir şahıstır. TSK ise kurum. Karşılaştırma Cumhurbaşkanlığı ve TSK genelinde ordunun puanlarının daha yukarıda olduğunu ortaya koyar. 
     Siyasetçi Türkiye insanının en önem verdiği ve en yukarıya koyduğu kuruma saldırmaya kalkışarak oy toplayacağını nasıl sanılabilir 
     Bu marifetlerin sahipleri olsa olsa kendi dar oy tabanına mesaj göndermiş olurlar. 
     
Korku dağları bekler      Bu marifet sahipleri, sözlerinin arkasında da duramazlar. Askere karşı söylemlerinde okkalı bir cevap aldıklarında sinerler. Kaçacak yer ararlar. 
     Sözlerini tevil ederler. 
     "Öyle demiştim ama... 
     Eskidendi. 
     Şimdi çok değiştim. 
     Zaten ben askeri kastetmemiştim ki... 
     Orduya muhabbetimiz büyüktür." 
     Bunları kimse yutmaz tabii... 
     Anneannelerimizin, dedelerimizin güzel bir sözleri vardır 
     "Oğlum reşit... Ne söyle ne işit..." 
     Bir başka söylem hala tedavülde. 
     "Fena halde çanak tuttu..." 
     Kişi, sonradan yalayacağı lafları etmemeli. 
     
Oy ve iktidar      Bu marifet sahipleri bir şeyi çok iyi öğrenmeliler. 
     Hukukun boşluklarından dolanarak seçime katılmak becerisini gösterebilirler. 
     Seçilip, Meclis'e gelebilirler. 
     Partilerini göreceli olarak bir çoğunlukla hükümet ortağı da yapabilirler. 
     Belki başbakan da olurlar. 
     Ama... Hükümet olmak ve iktidar olmak aynı şey değildir. 
     İktidar, muktedir olmaktır. Türkiye'de büyük basını, ulusal televizyonları, anayasal kurumları, orduyu, yüksek yargıyı karşısına alarak iktidar olunamaz. 
     Ancak onların desteği ile bir hükümet "muktedir" konuma gelebilir. 
     Erbakan ve hükümeti "muktedir" olamadığı için gitmiştir. 
     O kafada olanlar her zaman iktidar kavramının unsurlarını bilmeli ve onlara inanmalıdır. 
     Ayrıca... 
     Bu inançta samimi olmalıdır. 
     Yapaylık ve takiyye paslı demir üzerindeki yaldız gibi kolayca kazınır. Altından pas çıkar. 
     
Değişmiş mi      Recep Tayyip Erdoğan, "intihar cellatları" gibi vahim derecede çirkin sözlerinin 10 yıl öncesinin siyaset retoriğine dayalı olduğunu söylüyor. 
     "Kendini sorguladığı ve özeleştiri yaptığını, bugünün koşullarıyla büyük değişim gösterdiğini" iddia ediyor. 
     Keşke... 
     Ama... Mahkum olduğu ve hapis yattığı "minareler süngü, kubbeler miğfer" söylemi de 10 yıl önce mi... bu mu değişim .. 
     Tekrar ediyoruz... 
     Keşke olumlu doğrultuda bir değişim gösterebilse. 
     
Askerin hakkı      PKK ile mücadelenin en yoğun yıllarında "karamsarlarla" çok karşılaştım. "Ülkeyi bölünmekten kurtaramayacağız. Çok geç kaldık, askerle olmuyor" gibi söylemleri, bazı üst düzeyde siyasetçilerden de dinlemiştim. 
     Elbette kolay değildi. Ancak TSK çok iyi ve etkin bir savaşım uyguladı. Özel birlikler oluşturdu. 
     Müthiş bir istihbarat ağı kurdu. 
     Mehmetçik özel savaş türünde de eğitildi. 
     Ve terörün gerçekten üstesinden geldi. 
     Bu başarı onur vericidir. 
     Türkiye insanı ordusuna güvenir, ordusunu sever. 
     "Asker millet" söylemi bir gerçektir. 
     Şimdi o boyuta çağdaşlığın diğer kaliteleri de kazanılmakta. 
     
Demokrasi      Ve nihayet hadiseye bir de demokrasi açısından bakalım. 
     Siyasetçi, ağzından çıkanı kulağı duymayacak kelimelerle Silahlı Kuvvetler'e istediği kadar saldıracak... 
     Buna karşılık Silahlı Kuvvetler'den hiç ses gelemeyecek, kişiliğini, kimliğini, ocağın onurunu korumayacak... Ve bunun adı "demokrasi" olacak . 
     Ama, Genelkurmay Başkanı kendisi, camiası ve tarihiyle savunduğunda... Üstelik isim bile vermediği halde "demokrasiye gölge düşürüyor" diye eleştirilecek. İsmet Paşa sağ olsaydı öyle bir "hadi canım sende" çekerdi ki... 
     
     







Le Pen dersleri 


Kendi yarattığı kasırgalarla şenlenen gemi, Fransa... 


Malatya savaşı 


Askerin beklentisi ve temel sorun 


Tayyip Erdoğan inandırıcı olamıyor ama... 


Emekli aylıklarında hak, hukuk, adalet yok 


Hadi canım sende 


Başka Pen'le karıştırmayın lütfen 


Bankalar h l beklemede 


Sihirli değnek yok, ama... 


28 Şubat, "ikinci tur" muydu 


Taban ve tavan meselesi’ 


Vergin kadar konuş 


Kim okur bu yazıyı 


Seçim yasasına öncelik 


Patentlinin yerine jenerik ilaç, bize mahsus değil 


Sahte belge ile devleti soyan ceza görmesin mi 


</TEXT>
</DOC>
