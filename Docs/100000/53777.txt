<DOC>
<DOCNO> 53777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/23/son/sontur07.html </URL>
<DATE> 2001/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Türkiye... 15 kişinin alınacağı işe 7 bin kişi başvurdu... 
</HEADLINE>
<TEXT>

     Kızılay Genel Başkanlığı'nın açtığı 15 kişilik memur sınavına 7 bin kişi başvururken, Öğrenci Seçme ve Yerleştirme Merkezi ÖSYM sınav için 182 milyar lira isteyince, Kızılay sınavı iptal etti. 
     Kızılay Genel Başkanı Ertan Gönen, 15 kişilik boş memur kadrosu için, 22 Ekim Pazartesi günü verdikleri gazete ilanı ile sınav açacaklarını duyurduklarını bildirdi. 
     Gönen, 26 Ekim Cuma günü başvuruların sona erdiğini, bu sürede 15 kişilik kadro için 7 bin kişinin müracaat ettiğini söyledi. 
     Sınavı, ÖSYM'nin yapmasını istediklerini, ancak, öğrenci başına 26 milyon lira sınav ücreti talep edildiğini kaydeden Gönen, sınavın yapılabilmesi için ÖSYM'ye 182 milyar lira ödenmesi gerektiğini ifade etti. Gönen, bu yüzden sınavı iptal ettiklerini belirterek, ''Sınavın maliyeti çok yüksek ve bunu sınava gireceklerden talep edemezdik. 
     Zaten sınava girmek için Ankara dışından çok sayıda gelen olacaktı. 
     Hem yol masrafları hem de sınav parası olunca sınavı iptal ettik'' diye konuştu. 
     Kızılay, Afet Operasyon merkezinde görevlendirilmek üzere yabancı dil bilen ve üniversite mezunu 15 memur almak üzere söz konusu sınavı yapmayı planlamıştı. 
     Sınavın iptal edilmesi üzerine, 15 kişilik kadroya, Kızılay çalışanları arasından atama gerçekleştirilecek, açığın kapatılamaması durumunda ise Devlet Memurluğu Sınavı'na girenler arasından tercih yapılacak. 
     






</TEXT>
</DOC>
