<DOC>
<DOCNO> 56709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/12/ekonomi/eko04.html </URL>
<DATE> 2001/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF’DEN ÖVGÜ 
</HEADLINE>
<TEXT>

IMF Avrupa Bölgesi İcra Direktörü Kiekens, başarılı uygulamalar sonucu olumlu işaretler alındığını, 2002’de büyümenin ivme kazanacağını söyledi 
     ANKARA Milliyet 

     IMF Avrupa Bölgesi İcra Direktörü Willy Kiekens, IMF’nin ekonominin gelecek yıl yeniden büyüme ivmesi kazanacağına inandığını söyledi. Başbakan Bülent Ecevit’le görüşen Kiekens, IMF paketine siyasi destek olup olmadığını sordu. Kiekens günün ilk görüşmesini TOBB Başkanı Rifat Hisarcıklıoğlu ile yaptı. 
     Kiekens, ziyaret sonrası yaptığı açıklamada, "Hükümetin başarılı uygulamaları sonucunda ekonomide iyiye doğru işaretler alınıyor. Özellikle kamu bankalarındaki yeniden yapılandırma süreci son derece başarılı oldu" diye konuştu. Görüşmede üç konuyu ele aldıklarını belirten Kiekens, bunları iç talebin yetersizliği, finansal yeniden yapılandırma ve vergi sisteminde yapılabilecek reformlar olarak sıraladı. 
     
Hükümetten destek istedi      Görüşmelerin, şu anda zorluk çeken şirketlerin yeniden yapılandırılması konusunda yoğunlaştığını kaydeden Kiekens, vergi sisteminin nasıl geliştirileceği konusunu da ele aldıklarını kaydetti. 
     Ekonominin ihtiyacı olan yabancı sermayenin artırılması konusunda yapılabilecekler konusuna da değindiklerini söyleyen Kiekens, "IMF heyetiyle ekonomi yetkilileri arasında devam eden görüşmelerin gelecek haftaya kadar sonuçlandırılması konusunda ümitli olduklarını belirtti. 
     Kiekens, dün ayrıca Başbakan Ecevit’i de ziyaret etti. Görüşmede, Başbakan Yardımcısı Hüsamettin Özkan ve Devlet Bakanı Kemal Derviş de hazır bulundu. Kiekens görüşmede, toplantıya katılanlara hazırlanan IMF paketine siyasi destek olup olmadığını sordu. 
     
Kiekens İstanbul’da      Ankara’da temaslarını tamamlayan Kiekens, bugün İstanbul’a giderek işadamlarıyla görüşecek. IMF heyetinin de, kurumsal çalışmalarını cuma günü tamamlamaya çalışacağı ve haftasonu Türkiye’den ayrılmayı planladığı belirtildi. Bu arada IMF Türkiye Masası Şefi Juha Kahkonen’in, Devlet Bakanı Mehmet Keçeciler ile emeklilik konusunu ele alması bekleniyor. 
     
Bu ülke IMF çiftliği değil’      Türk - İş Başkanı Bayram Meral, "Bu ülke kimsenin babasının çiftliği değil, hele IMF ve Dünya Bankası’nın hiç değil" diye konuştu. Meral, Başbakanlık tasarruf genelgesinin de geri çekilmesini istedi. Öğleden sonra da Çankaya Köşkü’ne çıkarak Cumhurbaşkanı Ahmet Necdet Sezer’le görüşen Meral Başkanlar Kurulu’nda aldıkları kararları Sezer’e aktardı. Meral, bu çerçevede önümüzdeki günlerde bölge toplantıları yapacaklarını ardından da Kızılay’da büyük bir mitingi düzenleyeceklerini vurguladı. Türkiye’de yaşanan büyük yolsuzlukları üzerine yeteri kadar gidilmediğini söyleyen Meral, "Hükümet bugün ekonomik yönden fiilen IMF’nin denetimine girmiştir" dedi. 
     
Reel sektörü tebrik etti’      TOBB Başkanı Rifat Hisarcıklıoğlu, Willy Kiekens’in krizde ayakta durabildiği için dinamik reel sektörü tebrik ettiğini, bu krizi de aştıktan sonra önünün açık olduğunu söylediğini iletti. Görüşme sonrası soruları yanıtlayan Hisarcıklıoğlu, "Reel sektöre destek için IMF ve Dünya Bankası gibi uluslararası kuruluşlardan bir destek talebiniz oldu mu " sorusuna, "Uluslararası finans kuruluşlarından destek gelebilecek. Ben bu konuda Kiekens’dan destek istedim" diye yanıtladı. "Bir soru üzerine ek kaynak konusunun gündeme gelmediğini söyleyen Hisarcıklıoğlu, yabancı sermaye ve doğrudan yatırıma ihtiyaç bulunduğuna işaret etti. 
     



 EKONOMİ 

















</TEXT>
</DOC>
