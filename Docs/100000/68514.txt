<DOC>
<DOCNO> 68514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/19/son/sonspo21.html </URL>
<DATE> 2002/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kul "Trabzonspor yönetimi içinde Usame Bin Ladin grubu var" 
</HEADLINE>
<TEXT>

     Trabzonspor'da, dün akşam yönetim kurulu toplantısı sonrasında oybirliğiyle başkan yardımcılığı görevinden alınan Ahmet Kul, 21 Şubat Perşembe günü basın toplantısı düzenleyerek istifa kararını açıklayacağını belirtirken, bordo-mavili kulübün yönetim kuruluna da ağır suçlamalarda bulundu. 
     Ahmet Kul, yönetim kurulunun aldığı kararın henüz kendisini iletilmediğini belirterek, ''Bu kararın ulaşmasıyla birlikte, perşembe günü beni görevimden alanları istifa ederek sevindireceğim'' dedi. 
     Yönetim kuruluna alınırken kendisinin bilgisi dahi olmadığını vurgulayan Kul, ''Ben koltuk meraklısı değilim. Ancak yönetim kurulu içinde koltuk meraklısı olanlar var. Artık bu yönetimle birlikte çalışamam. Olaylara at gözlüğüyle bakıyorlar'' diye konuştu. 
     Ligin ikinci yarısında Trabzonspor'un zor günler geçirmesinin ardından istifa etmeyi düşündüğünü ve bu konuda kulüp başkanı Sümer ile bir görüşme yaptığını da ifade eden Kul, şunları söyledi 
     '' Başkanın geleneğinde kendisine hayat verenleri daha sonra hançerlemek vardır. Kimse hakkımda bıraktı, kaçtı demesin diye istifa etmedim. Yönetim kurulu içinde 'Usame Bin Ladin' grubu var. 
     Artık yönetimde kalamam. Benim kavgam, şahsi bir kavga değil. Kimseyle bir sorunum yok. Trabzonspor'a hizmet edebilmek için bazı şeyleri söyledim. Bundan sonra Trabzonspor'un takipçisi olacağım. Kötü günlerin de hesabını sorarım.'' 
     






</TEXT>
</DOC>
