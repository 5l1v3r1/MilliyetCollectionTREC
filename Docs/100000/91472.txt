<DOC>
<DOCNO> 91472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/22/son/sontur14.html </URL>
<DATE> 2002/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan Büyükelçi "Türkiye AB'ye üye olacaktır" 
</HEADLINE>
<TEXT>

     Yunanistan'ın Ankara Büyükelçisi Ioannis Corantis, insan kaçakçılığının AB'nin en önemli gündem maddelerinden olduğunu söyledi. 
     Corantis, Urla Kaymakamlığı'nı ziyaret ederek, Kaymakam Ahmet Mailoğlu ile görüştü. 
     Kaymakam Mailoğlu, insan kaçakçılığı konusunda iki ülkenin ortak önlemler alması gerektiğini söyledi. Türkiye'nin, tek başına alacağı önlemlerle bu sorunun önüne geçemeyeceğini dile getiren Mailoğlu, ''Biz terörden de çok çektik. Yıllar boyu dünyadan terör konusunda yardım istedik, ama dünya, ancak 11 Eylül'den sonra terörün farkına vardı. İnsan kaçakçılığının bugün başını ezmezsek, ileride daha büyük sorunlara neden olacaktır'' dedi. 
     Corantis de insan kaçakçılığı ile terörü ayrı değerlendirmek gerektiğini, kaçakçılığın kaynağının açlık ve yaşanılan ekonomik sıkıntılar olduğunu söyledi. 
     Yunanistan'ın durdurulamayan kaçakçılık dalgasıyla karşı karşıya olduğunu, insan kaçakçılığı konusunda Türkiye ile Yunanistan arasında protokol imzalandığını bildiren Corantis, insan kaçakçılığının AB'nin de önemli gündem maddelerinden olduğunu kaydetti. 
     Bu sorunun engellenmesi için sınırların daha iyi korunması ve alınan önlemlerin artırılması gerektiğini bildiren Corantis, Türkiye'nin bu konuda AB tarafından desteklenmesinin yararlı olacağını dile getirdi. İnsan kaçakçılığı ile ilgili yasal düzenleme yapılması ve bu işi yapanların ağır para cezasına çarptırılmasının engelleyici olacağını belirten Corantis, şunları söyledi 
     ''Terörizm de önemli. Yunanistan da terör kurbanı bir ülke. Bu nedenle topraklarında ölümler oldu. Başka ülkelerde yapılan terörist eylemlerde, hiç ilgisi olmamasına rağmen, hedef gösterildi. Terörizm ile mücadelemiz devam ediyor. Teröristlerin beklediği, özgürlük ve demokrasiden ödün verilmesidir. Amaçları budur. Terörle mücadelede en iyi yöntem, özgürlük, demokrasi, insan hakları ve azınlık haklarında yapılacak ilerlemelerdir. Bunlar Türkiye'de AB'nin öngördüğü konular çerçevesinde gelişiyor. Türkiye en kısa sürede AB'ye üye olacaktır.'' 
     
     TÜRKİYE-SENEGAL MAÇI 
     Corantis, bir soru üzerine, Türkiye Senegal maçını iyi oynayanın kazanması dileğinde bulundu. ''Türkiye'nin iyi oynamasını istiyorum'' diyen Corantis, bitiş düdüğü çalıp, Türkiye kazandığında karşı adadaki tezahüratların Urla'dan duyulabileceğini söyledi. 
     Ziyarete Corantis'in eşi Evi Corantis ve Yunanistan'ın İzmir Konsolosu Christina Aleksopulo da katıldı. 
     





</TEXT>
</DOC>
