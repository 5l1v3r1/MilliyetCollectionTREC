<DOC>
<DOCNO> 70951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/05/son/sonspo09.html </URL>
<DATE> 2002/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da kaleci Metin yeniden idmanda... 
</HEADLINE>
<TEXT>

     Trabzonspor, Yimpaş Yozgatspor ile hafta sonunda deplasmanda yapacağı lig maçının hazırlıklarına 1 günlük iznin ardından yeniden başladı. 
     Kocaelispor maçında yediği 2 hatalı gol sonrasında morali oldukça bozuk olan ve pazartesi günü bordo-mavili takımın çalışmasına katılmayan, dün de İstanbul'a giden kaleci Metin, kente dönerek bu sabahki çalışmada yer aldı. 
     Milli oyuncu, kondisyon ağırlıklı geçen çalışmada, bir süre takım arkadaşı Macit ile birlikte koşu yaptı. 
     Bordo-mavili takımda, antrenmana tedavi için Almanya'da bulunan Bushaj ile sakatlığı nedeniyle Yimpaş Yozgatspor maçında forma giyemeyecek olan Somers katılmadı. Hafif sakatlıkları bulunan Augustine, Bülent ve Jarro ise koşu yaptı. 
     Kulüp doktoru Ahmet Çağlar, Bushaj'ın Almanya'da 1 hafta daha tedavi göreceğini söyledi. 
     Trabzonspor, öğleden sonra yapacağı çalışma ile Yimpaş Yozgatspor maçının hazırlıklarını sürdürecek. 
     






</TEXT>
</DOC>
