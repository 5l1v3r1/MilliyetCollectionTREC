<DOC>
<DOCNO> 87408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/01/son/sonspo06.html </URL>
<DATE> 2002/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Genel Kurulu halka açılma için yetki verdi... 
</HEADLINE>
<TEXT>

     Fenerbahçe Kulübü Olağanüstü Genel Kurul Toplantısı'nda, Fenerbahçe Sportif Hizmetler Sanayi ve Ticaret A.Ş.'nin sermayesinin yüzde 15'inin halka arzedilmesi oybirliğiyle kabul edildi. 
     Acıbadem İSTEK Vakfı Konferans Salonu'nda yapılan toplantıda, ikinci gündem maddesi olarak görüşülen şirketleşme ve halka arz konusunda kongre üyeleri yapılan oylamada oybirliğiyle Fenerbahçe Kulübü yönetim kuruluna yetki verdi. 
     Oylamadan önce kürsüye çıkarak bir konuşma yapan kulüp başkanı Aziz Yıldırım, sarı-lacivertli kulübün tarihi bir gün yaşadığını ifade ederek, kongre üyelerinden yetki istedi. 
     Dünya kulübü olma yolunda şirketleşmenin çok önemli olduğunu vurgulayan Aziz Yıldırım, böylelikle kulübünün gelirlerinin sabit olacağını ve bankaların şirkete teminat mektubu verebilmek için adeta yarışacaklarını söyledi. 
     Göreve geldikleri günden bu yana yönetim kurulundaki arkadaşlarıyla birlikte Fenerbahçe Kulübü'ne kalıcı işler yapmak istediklerini ve bu yolda çalışırken de hep genel kurulun yetkisini aldıklarını belirten Yıldırım, ''Şirketleşerek çağın ve globalleşmenin gereğini yerine getiremezsek, ileride doğacak zararlardan kendimize pay çıkarmalıyız. Genel kurul üyelerinin yapamayacağı hiçbir şey yoktur. Yeter ki ufkunuzu açık tutun'' diye konuştu. 
     
     ŞİRKETLEŞMEYLE İLGİLİ GENEL BİLGİLER 
     Kulüp ikinci başkanı Nihat Özdemir, şirketleşme ve halka arz konusunda yaptığı açıklamalarla genel kurul üyelerine bilgi verdi. 
     Günümüz koşullarında kar amacı olmadan amatör ruhla kurulan kulüplerin, uluslararası ortamda artık şirketleşmek zorunda olduklarını vurgulayan Özdemir, ''UEFA'nın getirdiği kriterler de bunu zorunlu hale getirmektedir'' dedi. 
     Fenerbahçe Sportif Hizmetler Sanayi ve Ticaret A.Ş.'yi halka açarak yeniden yapılandırmak istediklerini anlatan Özdemir, şöyle konuştu 
     ''Hisselerin yüzde 15'ini halka arz için piyasaların en uygun zamanı olan ekim ayını bekliyoruz. Ancak bu süre piyasalara bağlı. 
     Şirketin fiyatlandırılması ve hisse senetlerinin yatırımcılara satılması belirleyeceğimiz uzman kurumlar tarafından gerçekleştirilecek. En doğru fiyatı tespit ederek halka arzı gerçekleştireceğiz. Doğru zamanı bekleyip, gerekli işlemi yapacağız.'' Özdemir, şirketin ana sözleşmesine çok önemli bir madde koyacaklarını da belirterek, '' Şirket, 1 yıl önceki cirosunun ancak yüzde 10'u kadar borçlanabilir şeklinde bir madde koyarak daha fazla borçlanmaya engel olacağız'' dedi. 
     Fenerbahçe Sportif A.Ş.'nin oluşturulacak yönetim kurulu hakkında da bilgi veren Özdemir, şirket yönetim kurulunun 9 üyeden oluşacağını söyledi. 
     Bu 9 üyenin 6'sının kulüp yönetim kurulu üyesi olacağını vurgulayan Özdemir, ''6 üyenin 1'i başkan, diğer 5'i de başkanın kulüp yönetim kurulundan belirleyeceği isimler olacaktır. Diğer 3 üye ise yönetim kurulu üyesi olabileceği gibi dışardan da aday gösterilebilecektir'' diye konuştu. 
     Hisse senetlerini A ve B grubu olmak üzere 2 biçimde oluşturacaklarını anlatan Özdemir, A grubu hisselerin kulübe ait olacağını ve bu hisse senetlerinin kesinlikle devredilemeyeceğini, satılamayacağını ve de vekaleten kullanılamayacağını anlattı. Özdemir, B grubu hisse senetlerinin ise halka arz edileceğini söyledi. 
     Özdemir, ayrıca kurulacak şirkette Fenerbahçe Kulübü'nün toplam payının hiçbir zaman yüzde 51'in altına düşmeyeceğini, şirket yönetiminin her zaman için kulübün elinde olacağını sözlerine ekledi. 
     Bu arada şirketleşme ve halka arzla ilgili olarak bazı kongre üyeleri söz hakkı alarak görüşlerini dile getirirken, konuşmacıların başkan Aziz Yıldırım ve yönetim kurulu üyelerini destekleyen sözleri zaman zaman salonda alkış topladı. 
     
     STADIN SATIN ALINMASI KONUSU 
     Genel kurulda son gündem maddesi olarak görüşülen Fenerbahçe Şükrü Saracoğlu Stadı'nın satın alınması konusunda da yönetim kurulu, kongre üyelerinden oybirliğiyle yetki aldı. 
     Şirketleşme ve halka arzın büyük bir destekle kabul görmesinin ardından, stadın satın alınmasıyla ilgili konuda müzakere bile yapılmadan oylamaya sunulurken, genel kurul üyeleri bu konuda da yönetim kuruluna yetki verdi. 
     Fenerbahçe Kulübü Yönetim Kurulu, aldığı bu yetkiyle stadın Gençlik ve Spor Genel Müdürlüğü'nden satın alınması konusunda gerekli hukuksal ve finansal işlemleri ilerleyen günlerde başlatacak. 
     





</TEXT>
</DOC>
