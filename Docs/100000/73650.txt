<DOC>
<DOCNO> 73650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/son/sonspo21.html </URL>
<DATE> 2002/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaşlı oyuncular, Kız Lisesi'nde terledi.. 
</HEADLINE>
<TEXT>

     Beşiktaşlı futbolculardan kaptan Tayfur, İlhan Mansız ve Tümer, Kadıköy Kız Lisesi'nin düzenlediği panele katılarak öğrencilerin sorularını yanıtladı. 
     Kadıköy Kız Lisesi öğrencilerinin büyük ilgi gösterdiği siyah-beyazlı futbolculardan kaptan Tayfur, bir soru üzerine, 31 Mart'ta yapılacak seçim kongresinde kendilerinin değil kongre üyelerinin başkanı seçeceğini söyledi. 
     Futbolcular olarak düşüncelerinin, yalnızca Beşiktaş'ın başarısı olduğunu kaydeden Tayfur, profesyonel insanlar olarak kendi işlerine bakacaklarını dile getirdi. 
     Türkiye'de futbolcuların güvenceden yoksun olduğunu da vurgulayan Tayfur, ''Ben kendimi sigortalayarak bir güvence sağladım. Ama birçok arkadaş bundan yoksun. Onlara tavsiyem kendilerini sigortalamalarıdır'' dedi. 
     Tayfur, şampiyonluk konusunda ise şunları söyledi 
     ''Önümüzde daha 7 maç var. Bu maçları kazanıp şampiyon olmak istiyoruz, hedefimiz bu. Hedefe ulaşırsak bu bütün ekibin başarısı olacaktır. Ayrıca Beşiktaş'ta kaptan olarak görev yapmak büyük bir onur. Amacım futbolu Beşiktaş gibi büyük bir camiada bırakmak.'' 
     
     "Profesyonelce yaşıyorum" 
     Beşiktaş'ın orta alan oyuncusu Tümer Metin ise yaşam felsefesinin profesyonelce yaşamak olduğunu söyledi. 
     Tümer, herşeyin en iyisini yapmaya çalıştığını belirterek, ''Ekmeğini futboldan kazanan kişinin böyle yaşaması gerekir. Her zaman en zor şartta olumlu düşünmeye çalışırım'' dedi. 
     Galatasaray'ın Avrupa'da büyük başarılar elde ettiğini kaydeden Tümer, ''Her takım Galatasaray'ın yerinde olmak ister. Biz onların yerinde olmayı değil ama Avrupa'da onlar kadar büyük başarılar elde etmeyi istiyoruz. Ayrıca Beşiktaş gibi bir camiada olmaktan mutluyum'' diye konuştu. 
     Tümer, kendisine yöneltilen ''Milli takıma seçilmiyorsunuz. Bunun için ne düşünüyorsunuz '' sorusunu da ''Bu milli takım teknik heyetinin takdir hakkıdır. Ben çalışmaya devam ediyorum. Demek ki beni şu an için yeterli görmemişler. Ama çok çalışıp milli takıma çağrılmak istiyorum'' diye yanıtladı. 
     
     "Kasti faul yapmıyorum" 
     Siyah-beyazlı takımın golcü futbolcusu İlhan Mansız ise maç sırasında rakip oyunculara kasti faul yapmadığını savundu. 
     Beşiktaş'taki performansına da değinen İlhan, ''Şu anki performansımı çok çalışmaya borçluyum. Ancak şimdiki duruma güvenip çalışmayı bırakmıyorum'' dedi. 
     İlhan, ''Daum'un sık sık Almanya'ya gitmesi sizi olumsuz etkiliyor mu '' sorusuna ''Daum'un Almanya'ya gitmesi bizi etkilemiyor. Zaten iyi bir yardımcısı var. Koch da en iyi şekilde bizi hazırlıyor'' yanıtını verdi. 
     Beşiktaşlı futbolcu, vergi konusundaki bir soruyu yanıtlarken de ''Futbolcular olarak biz transferle ilgili vergileri vermiyoruz. 
     Kulübümüz bu vergileri veriyor'' dedi. 
     Siyah-beyazlı futbolculara, panele katıldıkları için plaket ve çiçek verilirken, öğrenciler 3 futbolcuya da büyük ilgi gösterdi ve imza almak için sıraya girdi. 
     






</TEXT>
</DOC>
