<DOC>
<DOCNO> 69679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/27/dunya/adun.html </URL>
<DATE> 2002/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ararat savaşı 
</HEADLINE>
<TEXT>

Türk lobisinin Ermeni soykırımı’nı konu edinen Ararat filminin gösterimini durdurmaya dönük çabaları yoğunlaşınca Ermeniler karşı atak başlattı 
     CENK BAŞLAMIŞ Moskova 

     Ermeni yönetmen Atom Egoyan’ın ’2. Geceyarısı Ekspresi’’ olmaya aday "Ararat" Ağrı filminin çekimlerinin tamamlanmasına kısa süre kala Türk ve Ermeni çevrelerin başlattığı karşılıklı kampanyalar hız kazandı. 
     Egoyan’ın mayıs ayındaki Cannes Film Festivali’ne yetiştirmeye çalıştığı film "Ermeni soykırımı" iddialarını konu alıyor. Çekimine geçen yıl ortalarında başlanan film için Kanada’daki Ontario Gölü yakınlarında Van’ın dekoru inşaa edildi. Büyük bir bütçeyle çekilen filmde başrolleri Bruce Greenwood, Eric Bogasian ve Christopher Plummer paylaşıyor. Ermeni asıllı Fransız şarkıcı Charles Aznavour da filmde rol alıyor. 
     Filmin çekimi başlar başlamaz Türkiye’deki bazı sivil toplum örgütleri Ağrı’nın gösterime girmesini engellemek için kampanya başlattı. Kampanyanın hedefi, filmin dağıtımını üstlenen Miramax şirketini etkilemek. Miramax, Walt Disney’e bağlı bir kuruluş. 
     
     Schindler’in Listesi benzetmesi 
     Kampanyaya katılanlar, Egoyan’ı ’nefret yaymak’’la suçluyor ve Türk seyircilerin bundan böyle Walt Disney’e ait filmleri boykot edebileceği konusunda uyarıda bulunuyor. Kampanyanın etkili olması üzerine Ermeni kuruluşları da Miramax’ı etkilemek için karşı kampanya düzenledi. Şirket başkanı Harvey Weinstein’e gönderilen mektuplarda Miramax tebrik ediliyor ve Ararat’ın Spielberg’in Yahudi soykırımının anlatıldığı filmi "Schindler’in Listesi" gibi büyük gişe hasılatı ve yankı yapacağı savunularak filmin mutlaka gösterilmesi isteniyor. 
     
Miramax’a protesto      Miramax şirketine gönderilen protesto mesajlarından bir örnek 
     Sayın yetkili, 
     ...Belgeler yerine önyargıya dayanan projeler tarihi hatadan başka bir şey olamaz. Ağrı’nın temel aldığı söylenen tarihi olaylarla ilgili belgeler, herkese açık olan Osmanlı arşivlerinde bulunabilir. Film projenizin ilk aşamasında öncelikle Osmanlı arşivlerindeki bütün belgeleri incelemeniz gerekir. Neden iki komşu ülkeyi pervasızca karşı karşıya getiriyor ve 70 milyon nüfuslu bir ülkeyi gözardı ediyorsunuz 
     .... Nefret yayan bir film yaptığınız için şirketinizi sert şekilde protesto ediyorum. Bu tutumunuz sonucu Walt Disney ve Miramax yerine diğer şirketlerin filmlerini seyretmek zorunda kalabilirim. 
     
     



 DÜNYA 












</TEXT>
</DOC>
