<DOC>
<DOCNO> 69491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/26/dunya/adun.html </URL>
<DATE> 2002/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Terör tünelleri 
</HEADLINE>
<TEXT>

Roma’daki ABD Büyükelçiliği’ni altına tünel kazarak uçurmaya ve siyanür gazıyla yüzlerce sivili öldürmeye hazırlanan 9 Faslı yakalandı 
     DIŞ HABERLER SERVİSİ 

     ABD ve Avrupa’da yeni bir terör dalgasını başlatmasından korkulan El Kaide’nin büyük yankı uyandıracak yeni bir eyleme hazırlandığı ortaya çıktı. El Kaide militanlarının, İtalya’nın başkenti Roma’da kazdıkları tüneller yoluyla ulaştıkları ABD Büyükelçiliği’nin temellerine patlayıcılar yerleştirerek binayı havaya uçurmayı ve kanalizasyon şebekesine siyanür gazı vermeyi planladıkları öğrenildi. 
     Geçen hafta toplam dokuz Faslı’nın bomba yapımında kullanılan malzemeler, yeraltı su şebekesi haritaları ve 14 kilo 400 gram potasyum ferrosiyanid ile yakalanmasının ardından yapılan araştırmalarda, Roma’nın merkezindeki Via Veneto’da bulunan ABD Büyükelçiliği’ne doğru kazılmış tünellere rastlandı. 
     Faslıların askeri ve sivil istihbarat örgütlerinin duyumları sonucu yakalandığı bildirildi. Zanlılardan elde edilen bilgiler ışığında yapılan aramalarda Büyükelçilik yakınlarındaki kanalizasyon duvarının 3 metre oyulduğu ve patlayıcı yerleştirilecek kadar bir boşluk oluşturulduğu saptandı. Yetkililer bu oyukların, atık su tünelinde son çalışmanın yapıldığı 15 Ocak’ta görülmediğini, bu bulgunun da kazının bu tarihten sonra yapıldığını ortaya koyduğunu belirttiler. 
     
Toksik bulutlar      Roma emniyetinde görevli bir patlayıcı uzmanı, elçiliğin temellerine yerleştirilecek bombaların patlaması sonucu çok sayıda insanın ölebileceğini, siyanür bazlı bir kimyasal madde olan potasyum ferrosiyanid kullanılması halinde oluşacak zehirli bulutların kanalizasyon şebekesi yoluyla tüm Roma’da etkili olabileceğini söyledi. Il Messaggero gazetesine konuşan uzman, toksik bulutların hava temizleme ünitelerinden de sızarak yüzlerce insanı öldürebileceğini açıkladı. 
     



 DÜNYA 










</TEXT>
</DOC>
