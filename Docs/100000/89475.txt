<DOC>
<DOCNO> 89475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/12/son/sonspo19.html </URL>
<DATE> 2002/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa basını ağlıyor "Bir tarihin sonu.." 
</HEADLINE>
<TEXT>

     Fransız gazeteleri, Fransa Milli Takımı'nın 17. Dünya Kupası finallerinden ilk turda elenmesini bugun birinci sayfada manşetten verdiler. 
     Ünlü spor gazetesi L'Equipe, ''Bir tarihin sonu'' başlığıyla verdiği haberde, ''En güzel tarihlerin bile bir sonu vardır, ancak kupadan bu kadar erken ayrılmak gerçekten acı'' ifadelerini kullandı. 
     Fransız gazetesi, hiç gol atamadan elenmenin gerçekten utanç verici olduğunu yazdı. 
     Liberation, ''Kupa buhar oldu'' başlığıyla verdiği haberde, Dünya Kupası şampiyonluğunu kazanan Fransa'nın ilk turda gol dahi atamadan elendiğini hatırlattı. Liberation, ''Bu sonuçla Fransa, başaşağı düştü'' diyerek teknik direktör Roger Lemerre'e yönelik eleştirilere dikkati çekti. 
     Le Figaro, ''Başarısızlığın otopsisi'' başlığıyla verdiği haberde, alınan yenilgiden sonra milli takımın bugün bavulları toplayıp Güney Kore'den döndüğünü bildirdi. 
     Le Monde Gazetesi, ''Fransa elendi" başlığıyla yine manşetten verdiği haberde, Fransa'nın Danimarka'ya acı bir biçimde yenildiğini bildirdi ve kupadan elenmenin gerekçelerine ilişkin futbol dünyasından uzmanların yaptığı yorumlara geniş yer verdi. 
     





</TEXT>
</DOC>
