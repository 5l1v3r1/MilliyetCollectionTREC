<DOC>
<DOCNO> 95785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/15/son/sondun08.html </URL>
<DATE> 2002/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
"Suharto'nun ailesi silah alımında yolsuzluk yaptı" iddiası... 
</HEADLINE>
<TEXT>

     Endonezya'yı 32 yıl yöneten eski diktatör Suharto'nun ailesinin, 1990'lı yıllarda İngiltere'den satın alınan silahların fiyatında yapılan oynamayla, milyonlarca dolar kazanç elde ettiği öne sürüldü. 
     Cakarta Post gazesinin haberine göre, 1993 ile 1995 yılları arasında İngiltere'den 30 adet Hawk tipi talim uçağı ve hafif saldırı jetleri alımında görev alan Suharto'nun kızı Siti Hardiyanti Tutut Rukmana'nın şirketi fiyatları şişirdi. 
     Habere göre, söz konusu şirket tarafından her biri 8 milyon dolar olan jetler 30 milyon dolar olarak gösterildi. 50 adet Alvis Scorpian tipi tankların ithalatı da dahil, diğer silah alımlarında Suharto ailesinin 350 milyon dolar kar elde ettiği öne sürüldü. 
     Hava Kuvvetleri Komutanı İmam Wayhudi, haberle ilgili yorum yapmayı reddederken, 1990'lardaki silah ithalatlarında şirketlerin aracılık yapmasıyla ilgili sürecin yeniden incelemeye alındığını kaydetti. 
     Endonezya'yı 32 yıl boyunca ''demir yumrukla'' yönetmesinin ardından 1998 yılında öğrencilerin öncülüğündeki halk ayaklanması sonucu iktidarı bırakmak zorunda kalan Suharto'nun hakkında, iktidarı döneminde yaklaşık 600 milyon doları zimmetine geçirmek suçundan 2000 yılında açılan dava, yargılanamayacak kadar hasta olduğunu ileri sürmesi üzerine düşmüştü. 
     





</TEXT>
</DOC>
