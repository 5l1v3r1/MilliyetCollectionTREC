<DOC>
<DOCNO> 76490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/05/ekonomi/eko02.html </URL>
<DATE> 2002/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Liranın muhteşem dönüşü 
</HEADLINE>
<TEXT>

Dövizden Türk Lirası’na dönen yatırımcı, doların düşüşe geçmeye başladığı Kasım 2001’den bugüne kadar dolar bazında yüzde 53.5 getiri elde etti. Yılbaşından bu yana kazanç yüzde 30 
     TARIK YILMAZ 

     Dalgalı kura geçilmesiyle birlikte TL’den dövize koşan banka ve yatırımcılar, krizin durulmaya başlamasıyla birlikte geçtikleri Türk Lirası’ndan dünyada az görülür düzeyde kazanç elde etti. 
     Suların durulmaya başladığı Kasım 2001’den bu yana tekrar TL’ye geçen yatırımcılar, dolar bazında yüzde 50’nin üzerinde kazanç elde etti. Yılbaşından bu yana ise yakalanan getiri yüzde 30’a yaklaştı. 
     Dalgalı kurda açık pozisyonda yakalanıp yüksek kayıplar yaşayan mali sistem, 2002’de yüksek getiriyi liradan yakaladı. İşlem hacminin çok dar olduğu piyasada pozisyon açarak, bir başka anlatımla dolarını bozdurup Türk Lirası yatırım araçlarına yönelen oyuncuların getirisi, dolar bazında yüzde 53.5’e kadar çıktı. Doların düşüş eğiliminin başladığı ve büyük oyuncuların dövizden TL’ye geçtiklerine ilişkin haberlerin konuşulduğu 2001 Kasımı başlangıç olarak kabul edilerek yapılan hesaplamaya göre, bin dolarıyla bono alan ve 3 Nisan itibariyle bonoyu bozdurup tekrar dolara dönenin kazancı bin 535 dolar oldu. 
     
     Sadece bonodan yüzde 18 getiri 
     Sistemde, doların ve faizin düşüşüne oynayanların yılbaşından bu yana getirisi ise basit bir hesapla yüzde 30’u buldu. Doların 1 milyon 450 bin lira olduğu yılbaşında bin dolarını TL’ye çeviren yatırımcı, o dönemin en aktif bonosu olan 10 Temmuz 2002 vadeli bonoyu alıp dün itibariyle bozdurduğunda sadece bonodan yüzde 18’e yakın getiri elde etti. Elindeki TL’yi 1 milyon 320 bin liradan dolara çeviren bir oyuncunun yılbaşındaki bin doları basit bir hesapla dün bin 292 dolar oldu. Bir başka ifadeyle yatırımcı yılbaşından bu yana yüzde 29.2 dolar bazında getiriyi cebine koydu. 
     
     Pozisyonlar korunur’ 
     Merkez Bankası’nın faiz indirim operasyonlarının sürmesini beklediklerini ifade eden bankacılar, büyük oyuncuların doları kontrol altında tuttuğu için kimsenin bonodan çıkıp dolara dönmediğini iddia ediyor. 
     Yüksek getirinin şimdilik sürdüğünü kaydeden bankacılar, "Açık pozisyonun kazancı yüksek. Yurtiçi ve yurtdışı kökenli oyuncular bu yüksek getiriden vazgeçmek istemiyor. Aksi halde altı aylık bonoya 4.2 katrilyon liralık teklif gelmezdi" diyerek pozisyonların bir süre daha korunacağının sinyallerini veriyor. 
     
4.5 ayda dolar bazında yüzde 53.5 getiri      13 Kasım 2001 

</TEXT>
</DOC>
