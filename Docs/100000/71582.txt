<DOC>
<DOCNO> 71582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/09/guncel/gun08.html </URL>
<DATE> 2002/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
AB tartışmaları akıldışı mı 
</HEADLINE>
<TEXT>

ÇAPRAZ ATEŞ 
     BELMA AKÇURA 

     Dışişleri Bakanı İsmail Cem’in Avrupa Birliği AB ile ilgili tartışmaların akıldışı ve Türkiye zararına olduğuna ilişkin açıklamalarının yankıları sürerken MGK Genel Sekreteri Orgenaral Tuncer Kılınç, Türkiye’nin AB dışında yeni bir arayışa yönelmesini önerdi. AB’nin tartışılması gerekli mi yoksa Cem’in dediği gibi akıldışı mı Görüşler şöyle 
     
     Kürşat Eser MHP Milletvekili 
Taraflar dikkatli olmalı      Bu tartışmalara Avrupa Parlamentosu’nun AP aldığı kararlar yol açtı. Adil olmayan, hukuka sığmayan, tarihçilerin vermesi gereken kararları siyasilerin verdiği bir ortamda, tabii ki Türkiye’de de böyle tartışmalar yaşanır ve bundan Türkiye - AB ilişkileri zarar görür. AP, keşke bu tartışmalara yol açmasaydı. AP, güven bunalımını tırmandırdı. Dolayısıyla her iki taraf da kendine çekidüzen vermeli. Böyle bir ifade bu açıdan son derece normaldir. Bir kere onurlu bir AB üyeliğini beklemek lazım. 
     
     Emre Kocaoğlu ANAP Milletvekili 
İstismar edilebilir      AB konusunda korkacağımız tek şey kafamızdaki vehimlerdir. AP, zaten pratik etkisi olmayan sanal bir parlamentodur. AB’de olsaydık AP böyle çirkinlikler yapamazdı. Bu gerçek bile Avrupa zeminlerinin dışında kalırsak zarar göreceğimizi, içinde kendimizi koruyabileceğimizi gösterir. Bu açıdan tartışmalar gereksiz ve yararsızdır. Bu gereksiz akıldışı tartışmalara siyasi partilerin dışındaki unsurların istismarı söz konusu olabilir. 
     
     Oya Akgönenç SP Milletvekili 
Akıldışı değil, hissi      AB’ye ilişkin tartışmalar önemlidir, bundan vazgeçemeyiz. Akıldışı tartışmalar demek çok doğru değil. Ama, bizdeki tartışmaların bazıları çok hissi. Bence bu konular tartışılmalı ama çok daha bilinçli ve bilimsel bir zeminde. Şu anda AB’de yapılan tartışma, o kadar ileriye dönük ki, bunlar nasıl tartışılmaz bilemem. Bu konunun ısrarla daha bilgili bir seviyede tartışılmasını istiyorum. Olumsuz düşünmemeliyiz. Sakin, bilinçli ve bilgiye dayalı tartışmanın önemli olduğunu düşünüyorum. 
     
     Can Paker TESEV 
Tartışmamak zararlıdır      AB’ye girmek istiyorsak, onun koşullarına uymak durumundayız. Bu niye teslimiyetçilik olsun AB bizden insan hakları, demokrasi ve günlük hayatımızı olumlu etkileyecek şeyler istiyor. Onur kırıcı bir şey varsa, o da bugüne kadar bunların yapılmamış olmasıdır. Hiçbir tartışmanın zararlı, akıldışı olacağına inanmıyorum. Önemli olan tartışmanın kamuoyunu bilgilendirmesidir. Tartışmamak zarar getirir. 
     



 GÜNCEL 













</TEXT>
</DOC>
