<DOC>
<DOCNO> 56533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/11/guncel/gun02.html </URL>
<DATE> 2001/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Şeker niyetine kar 
</HEADLINE>
<TEXT>

Şeker Bayramı yine lapa lapa karla geçecek. Özellikle çocukların tatil keyfi ikiye katlanacak 
     ANKARA Milliyet 

     Meteorolojinin verdiği son bilgilere bakılırsa Ramazan Bayramı'nda kapı kapı dolaşıp bayram ziyareti yapmak pek mümkün olmayacak. Çünkü bayram boyunca kar yağışı ve şiddetli fırtına devam edecek. Üstelik hava sıcaklığı da düşmeye devam edecek. Sel felaketiyle perişan olan Tarsus ve Mersin'de ise bayramda yine yoğun sağanak yağış bekleniyor. Tüm Türkiye'nin yarından itibaren Orta Akdeniz ve Balkanlar'dan gelen yeni bir yağışlı sistemin etkisi altına gireceğini belirten Meteoroloji Müdürlüğü yetkilileri, sıcaklıkların da bayramda 2 - 6 derece daha düşeceğini söyledi. 
     
     Perşembe donacağız 
     Alınan bilgilere göre önümüzdeki Perşembe'den itibaren yurdun büyük kısmında kar yağışı görülecek, güney kesimde de yağışlar sağanak yağmur şeklinde olacak. Yarın akşamdan itibaren yurdu etkisi altına alacak sistem, bayramda da devam ederek yoğun kar, fırtına ve sağanak yağmura sebep olacak. 
     
     Akdeniz’de yağmur 
     Bayramda soğuk havanın kendini Ege'de karla karışık yağmur, Marmara, Trakya, İç ve Doğu Anadolu'da yoğun kar, Akdeniz ve Güneydoğu Anadolu Bölgesi'nde de sağanak yağmur şeklinde göstermesi bekleniyor. 
     



 GÜNCEL 






















</TEXT>
</DOC>
