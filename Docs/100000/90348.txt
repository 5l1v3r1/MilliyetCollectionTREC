<DOC>
<DOCNO> 90348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/17/son/soneko22.html </URL>
<DATE> 2002/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Merrill Lynch "Türkiye'de dolar milyonerlerinin sayısı arttı" 
</HEADLINE>
<TEXT>

     Amerikan finans kuruluşu Merrill Lynch, ekonomik istikrarsızlığa rağmen Türkiye'deki dolar milyonerlerinin sayısının arttığını bildirdi. 
     ''Merrill Lynch'' ve ''Cap Gemini Ernst Young'' adlı kuruluşlarca hazırlanan ve bugün yayımlanan ''2002 Dünya Servet Raporuna'' göre, Türkiye'de 30 bin dolar milyoneri bulunuyor. 
     Bu arada tüm dünyada geçen yıl dolar milyonerleri arasına 200 bin kişi daha katıldı. Halen dünyada 7.1 milyon dolar milyoneri var. Bu kişilerin servetleri bir yıl önceye oranla, yüzde 3 artarak 26.2 trilyon dolara yükseldi. 
     ''2001 yılında çok sayıda ülkede yurtiçi ulusal gelirin düştüğüne'' işaret edilen raporda, ''Güney Kore ve Tayland gibi birkaç istisna dışında, tüm dünya ülkelerinde borsaların ortalama yüzde 13 değer kaybettiğine'' dikkat çekildi. 
     Merrill Lynch, ''11 Eylül saldırısının tüm dünya borsaları üzerinde olumsuz etkileri olduğunu'' da vurguladı. 
     Raporda, ''dolar milyonerlerinin servetlerini korumak amacıyla akıllı önlemler aldıkları ve finans alanında profesyonel kişilerden görüş almanın önemli fark yarattığı'' da kaydedildi. 
     





</TEXT>
</DOC>
