<DOC>
<DOCNO> 75183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/29/ekonomi/eko04.html </URL>
<DATE> 2002/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Yaklaşımı’ndan pay ayrılacak 
</HEADLINE>
<TEXT>
İnşaatçılar 1 milyar dolar istiyor 
TOBB, İstanbul Yaklaşımı kapsamında, inşaat sektörüne 1 milyar dolar kaynak aktarılması için çalışma başlattı 
     EKONOMİ SERVİSİ 

     Krizden çıkışın anahtarı bizde’ diyen inşaat sektörü, İstanbul Yaklaşımı çerçevesinde sektöre 1 milyar dolarlık bir kaynak yaratılmasını istiyor. Konuyla ilgili olarak Türkiye Odalar ve Borsalar Birliği TOBB bünyesinde çalışma yapılıyor. 
     Milliyet Gayrimenkul gazetesinin sponsorluğunda İnşaat Malzemesi Sanayicileri Derneği İMSAD tarafından düzenlenen, "Krizden Çıkışta İnşaat Sektörünün Rolü" toplantısında, konuşan TOBB Başkan Vekili Halim Mete, "İnşaat lokomotif sektördür. Bu nedenle biz reel sektöre aktarılacak olan paranın 1 milyar dolarlık bir dilimini inşaat sektörünün canlanması için kullanmayı planlıyoruz. TOBB bu konudaki çalışmalara hız verdi ve kısa bir süre sonra paranın ne şekilde ve kime verileceği tam anlamıyla şekillenmiş olacak" dedi. 
     Toplantıda inşaat sektörünün durumunu değerlendiren Türkiye Müteahhitler Birliği TMB Başkanı Nihat Özdemir de dış müteahhitlik hizmetlerinde teminat mektubu verecek banka bulamadıklarını söyledi. 
     Özdemir, "Finans sektörü kendini toparlamadan bizim yeniden iş yapabilmemiz mümkün değil. Uluslararası bir kuruluştan kredi aldığımızda faizini ödüyoruz ama krediyi altı aydan önce kullanamıyoruz. Devlet bize yardımcı olmadığı gibi bize zarar veriyor. İki aydır aldığım kredinin onayını bekliyorum. Temmuzdan önce de kullanma imk nı göremiyorum." diye konuştu. 
     
     Böyle kriz yaşanmadı’ 
     İnşaat Malzemesi Sanayicileri Derneği Başkanı Doğan Hasol, Türkiye’de çok ağır bir kriz yaşandığını belirterek şunları söyledi 
     "Krizden kurtulmak için bir an önce güven sağlanmalı ve güveni sarsıcı kararlardan kaçınılmalı. Arsa üretilmeli, enerji maliyetleri ve KDV belli bir süre için düşürülmeli. Standart ve kayıt dışı üretim engellenmeli. Hızlı ve toplu yapıma yönelinmeli." 
     
     20 yıl geriye gittik’ 
     Lafarge Türkiye Başkan Yardımcısı Mehmet Göçmen, kişi başına çimento üretiminin 1998’deki 538 kilogramlık düzeyinden 2001 yılında 410 kilograma düştüğünü belirterek, "Bu seviye 20 yıl önceki seviyedir" dedi. 
     Bayındırlık Bakanlığı Yüksek Fen Kurulu Başkanı Hakkı Ustaömer de Devlet İhale Kanunu sayesinde planı, programı olmayan projelere geçit verilmeyeceğini, kamu ihalelerinde şaibe ve yolsuzlukların önleneceğini söyledi. 
     
Faiz düşecek, konuta talep artacak’      Yılın ikinci yarısında toparlanmanın başlayacağını belirten Milliyet Gazetesi Yazarı Prof. Dr. Hurşit Güneş de yılın ikinci yarısından itibaren inşaat sektörünün de genel toparlanmaya bağlı olarak canlanacağını söyledi. Güneş şöyle konuştu 
     "Faizler düşecek. Hatta bir iki hafta içinde düşecek. Tüketim eğilimleri artıyor. Ekonomi yılın ikinci yarısına doğru toparlanacak. Bu biraz da psikolojik bir konu. Karamsar ortam biraz da psikolojik. Akdenizli olduğumuzu unutmayalım, çabuk karamsarlığa kapılıp, çabuk iyimser olabiliyoruz. Dayanıksız mallarla başlayan talep artışı zamanla konut sektörüne de yansıyacak. Yeni yatırımlara ihtiyaç olacak. 2002 yılı 2001’in şartlarından daha iyi olacak. Yılın ikinci yarısında mutlaka toparlanma olacak" 
     
     



 EKONOMİ 















</TEXT>
</DOC>
