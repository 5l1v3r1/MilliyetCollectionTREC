<DOC>
<DOCNO> 84200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/son/sontur14.html </URL>
<DATE> 2002/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İstifa eden MHP'li milletvekili "Çok uysal olduk" 
</HEADLINE>
<TEXT>

     MHP Sivas Milletvekili Mehmet Ceylan, partisinden istifa etti. Ceylan, "Bozkurt duruşumuz yok edildi. Çok uysal ve sessiz olduk" dedi. 
     İstifasını TBMM'de düzenlediği bir basın toplantısı ile açıklayan Ceylan, "Türkiye'nin içine düşürüldüğü durumu hazmetmem mümkün değildir" dedi. MHP'nin ideolojisi ve çok büyük hedefleri olan bir parti olduğunu söyleyen Ceylan, "İktidar olduk, bunları üç yıldır rafa kaldırdık. Bizim programımızda olmayan, hatta hükümet programında olmayan meselelerle vakit geçiriliyor ve milletimize eziyet ediliyor" diye konuştu. 
     İstifa nedenini 10 madde halinde özetleyen Ceylan, bunlardan bazılarını Devlet eski Bakanı Hikmet Uluğbay'ın intiharının üzerinin örtüldüğünü, Abdullah Öcalan'la ilgili idam kararının Başbakanlık'ta alıkonulduğunu, ekonominin iki kriz yaşadığını, Türkiye'nin IMF tarafından yönetildiğini, Türk dünyasına sırt dönüldüğünü belirtti. Devlet eski Bakanı Abdülhaluk Çay'ın azline de değinen Ceylan "İçerde alabildiğine savurganlık yapılırken, sıra Türk Dünyası'na gelince tasarruf akıllarına geldi. Bir bakan sırf kaynak bulup toplantı düzenledi diye azledildi" dedi. DSP Genel Başkan Yardımcısı Rahşan Ecevit'i de "Bir hanımefendi istedi diye üç yıldır af rezaletiyle mahkemeler, Meclis ve Cumhurbaşkanlığı meşgul ediliyor" diye eleştiren Ceylan, şöyle konuştu 
     "Emperyalizmin Türkiye üzerindeki oyunlarına karşı bizim yıllardan beri süregelen Bozkurt Duruşumuz yok edildi. Çok uysal ve sessiz olduk. Halkımızın içine çıkıp göğsümüzü gere gere milletvekili olduğumuzu söyleyemeyecek hale geldik. Parti içinde sesini çıkarmayanlara tercüman olmak için MHP'den istifa ediyorum." 
     
     DSP BİR FARK ÖNDE 
     Gazetecilerin "Sizi izleyecek arkadaşlarınız var mı" şeklindeki sorusuna "Kendi başıma bu kararı aldım, bağımsız ve bağlantısızım, hiç kimse ile organik bağım yoktur" yanıtını verdi. Ceylan, dün akşam 1.5 saat görüştüğü MHP Genel Başkanı Devlet Bahçeli'nin istifa etmemesini, etmesi halinde anlayışla karşılayacağını söylediğini kendisinin de kararından dönmesinin zor olduğunu ifade ettiğini belirtti. 
     Ceylan, "Siyasi mücadeleye devam etmeyi düşündüğünüz bir parti var mı" sorusuna ise adres vermemeye özen gösterirken "Siyasette bugünden yarını belirlemek zordur. 
     Siyasette bir yıl çok erken bir gün çok geçtir" yanıtını verdi. BBP'ye geçip geçmeyeceği sorulduğunda ise Ceylan, "Biz daha büyük bir birliktelik istiyoruz. Dereler bulanmadan durulmaz. Ben Türkiye'nin daha büyük bir birlikteliğe ihtiyacı olduğuna inanıyorum" dedi. 
     Ceylan'ın istifası ile daha önce 127 ile eşit olan koalisyon ortakları DSP ve MHP'nin milletvekili sayısında MHP 126'ya geriledi. Ceylan'ın istifasının ardından partilerin TBMM'deki milletvekili dağılımı şöyle gerçekleşti DSP 127, MHP 126, DYP 86, ANAP 79, AK Parti , SP 48, TDP 3, bağımsız 15, boş 13. 
     





</TEXT>
</DOC>
