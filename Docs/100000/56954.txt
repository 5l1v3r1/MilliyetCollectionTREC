<DOC>
<DOCNO> 56954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/13/yasam/yas02.html </URL>
<DATE> 2001/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kim koruyacak bu kadının onurunu 
</HEADLINE>
<TEXT>

Haksız yere gözaltına alınıp sürgün edilmesi yetmedi, karakoldaki fotoğrafları basına dağıtıldı. Kısacası, Bayan A.'nın onuru bir kez daha ayaklar altına alındı 
     İSTANBUL Milliyet 

     Bir radyonun partisine katılmak üzere gittiği İstanbul Park Orman'da şüpheli diye gözaltına alındıktan sonra yaşamı altüst olan A.E.'nin, dün de kişilik hakları ayaklar altına alındı. 
     İstanbul Narkotik Polisi, dün eşinden ayrılan bir çocuk annesi A. E.'nin gözaltına alınışı ve elleri arkadan kelepçeli görüntülerini basına dağıttı. Polis , "Aslında dağıtmayacaktık, ancak polise haksızlık yapıldı. Kadın mukavemet gösterdi, polise küfür etti" gerekçesinin arkasına sığınmaya çalışırken, hukukçular bu durumu "Kişilik haklarına tecavüz" olarak yorumladı. 
     
Olayı kısaca hatırlayalım...      34 yaşındaki A. E, 27 Temmuz 2001'de Park Orman'da dans ederken gözaltına alınmıştı. Adli Tıp'ta uyuşturucu kullanmadığı ortaya çıkan kadın serbest kalmıştı. Panik atak olduğu halde ellerinin arkadan kelepçelendiğini söyleyen A. E. kötü muamele gördüğünü öne sürerek, İstanbul Valiliği İnsan Hakları Kurulu'na başvurmuştu. İnsan Hakları Kurulu kadının suçladığı 4 polis hakkında inceleme yapmak için bir emniyet amirini görevlendirmiş ancak soruşturmaya gerek olmadığı yolunda rapor verilmişti. 
     
Ve işte polisin açıklaması      İstanbul Emniyet Müdürlüğü dün 30'a yakın televizyon ve basın temsilcisini çağırarak dağıttığı kelepçeli görüntülerin ardından şu açıklamayı yaptı 
     "Narkotik ekiplerince Şişli İlçesi'nde faaliyet gösteren bir eğlence mek nında yapılan uygulamada toplam 7 kişi uyuşturucu madde kullanmak ve bulundurmak suçundan gözaltına alınarak işlem yapılmıştır. Habere söz konusu olan bayan, gözaltı sırasında itiraz etmiş, küfürlü sözlerle hakaretlere devam etmiş, sakin olması için uyarılmışsa da bunları dikkate almamış, bunun üzerine zor kullanılarak müdüriyete getirilmiştir." 
     
Bay müdür şöyle buyuruyor..      A. E.'nin şik yeti üzerine yapılan incelemede "soruşturma izni verilmemesi" yolunda karar çıktığını anımsatan Narkotik Şube Müdürü Nihat Kubuş da polise haksızlık yapıldığını iddia ederken şunları söyledi 
     "Görevli arkadaşlarımız kadının direnmesi ve küfür ederek mukavemette bulunması ile karşılaşmışlardır. 24 saat gözaltında kalmış, ifadesi sonrası cumhuriyet savcılığına bilgi verilerek serbest bırakılmıştır." 
     A. E.'nin polisteki ifadesinde psikolojik tedavi gördüğünü söylediğini de belirten Kubuş, neden görüntüleri dağıttıklarını da şöyle açıkladı "Bir çocuklu bir anne. Mağdur etmemek için daha önce vermedik. Olay böyle gelişmeseydi, vermeyi düşünmüyorduk." 
     
Kişilik haklarına tecavüz      Prof. Dr Ahmet Sözen 
     Yapılan bireysel özgürlüklere getirilen bir kısıtlamadır. Bir kişinin suçluluğu kanıtlanana kadar yasalar önünde o kişinin, suçsuz sayılması gerekir. Bu olay kişilerin bireysel hakkına yapılan bir ihlal, bir tecavüzdür. Yargı yolunun açılması gerekir. Bu konuda devlete ya da olayda adı geçen polisler hakkında dava açılabilir. 
     
     Avukat Turgut Kazan 
     Polisin böyle hizmet sunmak, servis yapmak gibi görevi olmadığı gibi hakkı da yok. Polis sadece herhangi bir nedenle suç işlediğini sandığı bir insanı gözaltına alıyorsa, sonrasının ne olacağı bilinemeyeceği için o insanın kişilik haklarını koruyacak şekilde davranmalı. Kesinlikle yanlış bir şeydir. Bu kişilik haklarına kesin saldırı yani tecavüz niteliği taşır. Görevi kötüye kullanmak suçundan soruşturma açılmalıdır. 
     
     Prof. Dr Bakır Çağlar 
     Kişi haklarının kesinlikle ihlalidir. Masumiyet karinesi, bir kişinin özel hayatının korunmasında hukuk devleti çerçevesinde temel bir prensiptir. Bir kişi için masumiyet karinesi sürdüğü sürece suçlandırılmadığı, sanıklandırılmadığı sürece o kişinin bütün haklarının korunması gerekir. Korunmaması hukuk devleti temel prensibinin ihlalidir. Masumiyet karinesinin özel hayatının korunması prensibinin ve topluca hukuk devleti anlayışının ihlali nedeniyle dava açılabilir. 
     



 YAŞAM 






















</TEXT>
</DOC>
