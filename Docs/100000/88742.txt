<DOC>
<DOCNO> 88742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/08/son/sontur19.html </URL>
<DATE> 2002/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İkisini de sular yuttu... Biri isteyerek, biri istemeden 
</HEADLINE>
<TEXT>

     Yüzmek amacıyla Pendik'teki Ömerli Barajı'na giren bir kişi boğularak öldü. 
     Askerden yeni geldiği öğrenilen Erol Sülücü 22 , arkadaşı Olcay Bilgin ile serinlemek amacıyla Ömerli Barajı'nda yüzmeye başladı. 
     Kıyıdan yaklaşık 30 metre ilerleyen Sülücü ve Bilgin, baraj sularının altındaki ağaç dallarına takılarak dengelerini kaybettiler. 
     Olcay Bilgin, kendi çabalarıyla takıldığı yerden kurtulup karaya çıkmayı başarırken, Erol Sülücü boğularak dipteki balçığa saplandı. 
     Jandarma ve itfaiye ekipleri Sülücü'nün cesedini çıkaramadılar. 
     Yetkililer, Sahil Güvenlik ve polis ekiplerinden dalgıç talebinde bulunulduğunu, dalgıcın olay yerine gelmesinin ardından cesedin çıkarılmaya çalışılacağını bildirdiler. 
     
     KÖPRÜDE İNTİHAR 

     Bu arada, ticari bir araçla Boğaziçi Köprüsü'ne gelen Recai Büyükbaş 20 , henüz belirlenemeyen bir nedenle köprüden atlayarak yaşamına son verdi. 
     Büyükbaş'ın herhangi bir not bırakmadığını belirten polis yetkilileri, olayla ilgili soruşturmanın sürdürüldüğünü kaydettiler. 
     





</TEXT>
</DOC>
