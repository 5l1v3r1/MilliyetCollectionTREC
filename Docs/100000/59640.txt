<DOC>
<DOCNO> 59640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/01/son/sontur13.html </URL>
<DATE> 2001/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemer'deki gemi kazasıyla ilgili soruşturma başlatıldı 
</HEADLINE>
<TEXT>

     Antalya Valisi Ertuğrul Dokuzoğlu, Gürcistan bandıralı ''Pati' adlı geminin Kemer açıklarında batmasıyla ilgili soruşturma başlatıldığını bildirdi. 
     Batan geminin Antalya Limanı'ndan dün ''boş beyanı''yla ayrıldığını kaydeden Dokuzoğlu, ''Soruşturma, Savcılık tarafından geniş çaplı sürdürülüyor'' dedi. 
     Kazanın ardından Kemer İlçe Emniyet Müdürlüğü'ne gelen Vali Dokuzoğlu, yaptığı açıklamada, geminin 30 Aralık tarihinde Antalya Limanı'ndan ''boş beyanıyla'' ayrıldığını söyledi. Bu sabah gemi kaptanı tarafından S.O.S verilmesi ile gemiden ilk haberin alındığını kaydeden Vali Dokuzoğlu, şöyle konuştu 
     'Gemi, yardım çağrısının ardından Kiriş açıklarında kayalıklara çarparak ikiye bölünüyor. Ön taraf batıyor, arkası çarptığı kayalıklarda takılıyor. Kiriş World Oteli görevlileri tarafından fark edilen olay sonrasında geminin arka tarafında bulunanlar kurtarılıyor.Gemide bulunanlardan 6'sının cesetleri de karaya vuruyor.'' 
     Sahil Güvenlik ekiplerinin arama ve kurtarma çalışmalarını hava koşullarının elverdiği ölçüde sürdürdüğünü kaydeden Vali Dokuzoğlu, arama ve kurtarma için gereken her şeyin yapılacağını bildirdi. 
     Gemi mürettebatının Yunanlı ve İsrailliler'den, yolcuların ise Afganistan, Pakistan, Fas ve Arnavutluk uyruklulardan oluştuğunun öğrenildiğini kaydeden Vali Dokuzoğlu, geminin Pire Limanı'na gitmek üzere ayrıldığını belirtti. 
     Vali Dokuzoğlu, gemide 10 gemi personeli dahil 83 kişi bulunrdunun sanıldığını, ancak henüz kesin rakam elde edilemediğini söyledi. Öte yandan, Kemer Liman Başkanı Oktay Kuru, kazada, 6 kişinin öldüğünü, 32 kişinin kurtarıldığını, 45 kişinin de kayıp olduğunu bildirdi. 
     




</TEXT>
</DOC>
