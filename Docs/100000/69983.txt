<DOC>
<DOCNO> 69983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/28/son/sondun15.html </URL>
<DATE> 2002/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Parlamentosu Ermeni soykırım iddialarını kabul etti 
</HEADLINE>
<TEXT>

     Avrupa Parlamentosu, Brüksel'deki Genel Kurul toplantısında, Güney Kafkasya Raporu'nu ve bu rapor bağlamındaki karar tasarısını büyük oy çoğunluyla onayladı. Toplam 626 üyeden oluşan Genel Kurul'da oylamaya katılan 500'den fazla parlamenterin büyük bir bölümünün karara olumlu oy vermek için el kaldırması üzerine, oy sayıların belirlenmesini sağlayacak elektronik oylamanın yapılmasına gerek görülmedi. 
     Avrupa Parlamentosu'nun kararında, Türkiye'den, ''Avrupa ile bütünleşme arzusuna uygun adımlar atması'' isteniyor, Avrupa Parlamentosu'nun sözde soykırımı tanıyan ve Ankara'nın da tanımasını isteyen 1987 kararı hatırlatılıyor ve Türkiye'ye, ''uzlaşma temeli oluşturma'' çağrısı yapılıyor. 
     Bu paragrafı değiştirmek ve soykırım iddialarını belgeden çıkarmak amacıyla İngiliz liberal parlamenter Andrew Nicholas Duff tarafından sunulan öneriyle ilgili oylamada 502 parlamenter oy kullandı. Bu öneri 391'e karşı 96 oyla reddedilirken, 15 parlamenter çekimser kaldı. 
     Yeşiller Grubu üyesi İsveçli Per Gahrton tarafından hazırlanan Kafkasya Raporu'nda, ''Türkiye'nin, Azerbaycan'a verdiği destek ile Ermenistan için bir tehdit oluşturduğu'' görüşü savunuluyor. 
     Raportör, ABD'nin, Kafkasya bölge politikasında, Türkiye'ye destek verdiğini ileri sürdükten sonra, ''Türkiye'nin AB adaylığının fırsat bilinmesi ve bu ülkeye baskı yapılması'' önerisini getiriyor. Raporda, şu ifadeler yer buluyor 
     ''Soykırımın Avrupa Parlamentosu ve bazı AB ülkeleri tarafından tanıması, Birinci Dünya Savaşı sonunda Türk rejiminin bazı sorumluları soykırım nedeniyle ağır cezalara mahkum etmiş olması, bu sorunun Türkiye tarafından sonuçlandırılması için AB'nin getireceği bir öneriye temel oluşturabilir. Örneğin, Ermeni soykırımını inceleyecek uluslararası bir tarihçiler komisyonu oluşturulabilir.'' Raportör, bu ifadelerin altına bir dipnot düşerek özetle şunları yazıyor 
     ''Ermeni siyasetçiler, soykırımın tanınmasını istiyorlar. Kemal Atatürk'ün, TBMM'de 10 Nisan 1921 tarihinde yaptığı konuşmada, jöntürkler rejiminin, Birinci Dünya Savaşı sırasında, Ermeni halkına karşı bir soykırım yaptığı sonucuna vardığı hatırlatılıyor. Başkan Robert Koçaryan, raportörle yaptığı görüşmede, soykırımın tanınmasının Ermenistan tarafından istendiğini ancak bunun, Türk-Ermeni ilişkilerinin normalleştirilmesinde bir önkoşul olarak öne sürülmediğini söyledi.'' Türk yetkililer, 10 Nisan 1921 tarihinde TBMM'nin toplanmadığını, bir tatil gününün söz konusu olduğunu bildirdiler ancak raportör, ''Ermeni kaynakların'' verdiği bilgileri belgesinden çıkarmadı. 
     
     İlk değil 

     Avrupa Parlamentosu, son olarak 2000 yılının Kasım ayında, Fransız Hıristiyan Demokrat Philippe Morillon tarafından hazırlanan Türkiye Raporu'na, sözde soykırım iddialarını sokmuştu. 
     Sözde soykırım iddialarını karara sokmayı hedefleyen bir değişiklik önergesi, 234 olumlu oya karşılık 213 ret oyuyla ve 93 çekimser oyla kabul edilmişti. 
     Avrupa Parlamentosu kararına giren paragrafta şu ifadeler yer almıştı 
     ''Avrupa Parlamentosu, Türk hükümetini ve TBMM'yi, Türk toplumunun önemli bir kesimini oluşturan Ermeni azınlığa desteği artırmaya, bu çerçevede, modern Türk devletinin kurulmasından önce Ermeni azınlığın maruz kaldığı soykırımı resmen tanımaya davet eder.'' Fransız Alain Lamassour tarafından, 2001'de hazırlanan Türkiye Raporu ve bağlamındaki karar tasarısına da aynı tür ifadeleri sokma girişiminde bulunulmuş, geçen Ekim ayındaki oylamada, bu yönde verilen iki önerge reddedilmişti. Bu karara, Ermeni iddialarını içeren ifadeler sokulmamıştı. 
     
     Kararın etkisi 

     Avrupa Parlamentosu'nun kararlarının yaptırım gücü bulunmuyor. 
     Parlamento, siyasi amaçlarla tarihi gerçekleri saptıran bu tür kararlar ile başta Türkiye'de olmak üzere, kamuoyları gözünde saygınlık yitiriyor. 
     Avrupa Parlamentosu, 15 ülkenin toplam 626 seçilmiş parlamenterinden oluşuyor ve dünyanın en büyük parlamentosu olarak ağırlık kazanıyor. Belgeleri ve kararları, dünya çapında ''dayanak'' gösteriliyor, bunlardan alıntılar yapılıyor. 
     Türk diplomatik kaynaklar, Avrupa Parlamentosu'nun bu kararının, ''Türkiye'de, AB konusunda gergin bir ortam yaşanırken'' ilişkilere zarar vereceğini ve olumsuz etki yapacağını belirtiyorlar. 
     Türkiye'nin AB üyeliği gündeme geldiği zaman, Avrupa Parlamentosu'ndan onay istenecek. Parlamento, sözde soykırımı tanımasını bir önkoşul olarak Türkiye'nin önüne getirdiği için sıkıntıya düşecek. 
     Yoğun çalışmalarının sonucuna ulaşan Ermeni lobisi, bu tür kararlar sayesinde, dünyanın çeşitli ülkelerine, hükümetlerine, yerel yönetimlerine ve sivil toplum örgütlerine sözde soykırım iddialarını resmen tanıtabildiğini, Türkiye aleyhindeki faaliyetlerinin bu şekilde güç kazandığını belirtiyor. Kulislerde lobi yapan bir Ermeni, ''Bu kararlar sayesinde Brüksel'in göbeğine soykırım anıtı diktirdik'' dedi. Brüksel'in İxelles Belediyesi'nde, belediye başkanlığını etkileyen Ermeni lobisi, bir süre önce, bu tür bir anıt yapılmasını sağladı. 
     Avrupa Parlamentosu'nun kararı, Brüksel kulislerinde varlık gösteremeyen ''Türk lobisi''nin yapısının ve geleceğinin bir kere daha sorgulanmasını da gündeme getiriyor. 
     
</TEXT>
</DOC>
