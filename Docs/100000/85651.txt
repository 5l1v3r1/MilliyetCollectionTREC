<DOC>
<DOCNO> 85651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/23/son/sondun08.html </URL>
<DATE> 2002/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerika'da üç Türk terörist diye polise ihbar edildi 
</HEADLINE>
<TEXT>

     ABD, yeni terörist saldırı ihtimaline karşı vatandaşlarını ''şüpheli kişileri bildirin'' diye uyarırken, elinde haritayla çocuklarına okul seçmeye çalışan 3 Türk, Boston'da paniğe yol açtı. 
     Boston'daki Brookline bölge okullarından, çocuklarına uygun olanını seçmeye çalışırken birbirine ve çevre halkına danışan, ellerindeki harita üzerinde tartışan Türkler'i şüpheli bulan Amerikalılar, durumu güvenlik güçlerine ve bölge okul yönetimlerine bildirdi. 
     Bunun üzerine Brookline polisi ve okul yetkilileri, endişeli velileri yatıştırmak için, 3 Türk'ün ziyaretinin yasal çerçevede olduğunu ve çocukları için uygun okul araştırdıklarını anlatan bir basın toplantısı düzenledi. 
     Kimlikleri açıklanmayan Türkler'in, bölgede taşınmak üzere ev de baktıkları ve bölge halkına bununla ilgili sorular sordukları belirtildi. 
     Ancak polis, bölge okullarına güvenliği artırmaları çağrısında bulundu. Brookline bölge okullarının baş sorumlusu Jeffrey Young, velilere birer mektup göndererek, ek önlemler alınacağını ve zil çaldıktan sonra okul binalarına girişi engellemek için kapıların kilitleneceğini duyurdu. Young, ''genel olarak, ben tedbirli davranmayı uygun görüyorum'' dedi. 
     Geçen hafta da, aynı bölgede 4 Müslümanın, bir kulübe girerek dizlerinin üzerine oturdukları ve Arapça'ya benzeyen bir dilde birşeyler söyledikleri gerekçesiyle kulüp müdürü polisi aramıştı. 
     Yetkililer binayı hemen boşaltırken, olay yerine gelen Federal Soruşturma Bürosu FBI yetkilileri, şüpheli kişilerin sadece akşam namazı kılmaya çalıştıklarını söyleyerek endişeli vatandaşları yatıştırdı. 
     FBI Başkanı Robert Mueller'in, ''yeni bir saldırı kaçınılmaz'' sözlerinin ardından halk arasında terör endişesi çok yüksek boyutlara ulaştı. 
     Teröristlerin, apartmanlarda daire kiralayıp bomba yerleştirerek binaları uçurmayı planladığı uyarıları, özellikle Ortadoğu kökenliler için ABD'de hayatı zorlaştırıyor. Washington'da bütün apartman yöneticileri, bina sakinlerine, ''şüpheli bulduğunuz herkesi bildirin'' yönünde uyarıda bulunuyor. 
     ABD'nin terörist saldırılara karşı hassasiyeti, 11 Eylül saldırıları sonrasında yükselmişti. 
     





</TEXT>
</DOC>
