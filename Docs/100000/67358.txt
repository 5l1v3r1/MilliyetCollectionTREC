<DOC>
<DOCNO> 67358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/13/siyaset/asiy.html </URL>
<DATE> 2002/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Rahşan Hanım bile bu işe şaştı 
</HEADLINE>
<TEXT>

Mallarının ortak olduğunu söyleyen Rahşan Hanım, Ecevit’in iyileşen sağlığı için Vallahi bilmiyorum. Allah’ın işi’ dedi 
     GÜNSELİ ÖNAL Ankara 

     DSP Genel Başkan Yardımcısı Rahşan Ecevit, eşinin sağlığındaki iyileşmenin kendi pişirdiği balıklara bağlanmasına şaşırdığını belirterek, "Bülent’e iyi görünmesi için balık yedirmedim. Bu haberi okuyunca Şimdi herkes balık almaya koşacak’ dedim. Vallahi ne diyeceğimi bilemiyorum, Allah’ın işi" dedi. 
     Bütün malvarlıklarının tapusunun müşterek olduğunu kaydeden Rahşan Ecevit, Medeni Yasa’da mal paylaşımı yönündeki düzenlemenin mevcut evlilikleri kapsamamasını, "Ayıp etmişler" diye eleştirdi. 
     Çay ikramı sırasında çay almaması dikkat çeken Rahşan Ecevit, "Ben aslında çay sevmem. Sadece su içerim" diyerek şu anısını aktardı "Yıllar önce bir gazetede Rahşan Ecevit eşini aldatıyor’ diye bir haber çıktı. Birisine Ben çay sevmem. Bülent günde 20 - 25 bardak çay içiyor, o kendisine çay koyduğunda ben de koyar, birkaç yudum alırım’ demiştim. Aldatıyor’ başlığı beni çok üzmüştü." 
     Rahşan Ecevit, "Elektrik, su, doğalgaz faturasını öderken ne düşünüyorsunuz " sorusunu da, biraz düşündükten sonra, "Gelmiş, çare yok, ödenecek diye düşünüyorum" şeklinde yanıtladı. Sevgililer Günü, Babalar Günü, evlilik yıldönümü gibi günlerde hiçbir kutlama yapmadıklarını vurgulayan Rahşan Hanım, "Bizim her günümüz zaten yıldönümü gibi" diye konuştu. Kedilerini ailesine bırakmak zorunda kalmasından ve hayvanların sokaklarda öldürülmesinden üzüntü duyduğunu belirten Rahşan Ecevit, televizyonlar nedeniyle mitinglerin modasının geçtiğini ve hayvanat bahçelerine de gerek kalmadığını anlattı. 
     



 SİYASET 














</TEXT>
</DOC>
