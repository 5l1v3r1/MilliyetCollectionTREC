<DOC>
<DOCNO> 55364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/03/son/sonspo11.html </URL>
<DATE> 2001/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakem tartışması büyüyor...Gençlerbirliği de Mutlu Çelik'e yüklendi 
</HEADLINE>
<TEXT>

     Sahasında dün Göztepe ile yaptığı karşılaşmadan 1-0 yenik ayrılarak ligde puan sıralamasının dibine inen Gençlerbirliği, suçlu olarak maçın hakemi Mutlu Çelik'i gösterdi. 
     Gençlerbirliği Kulübü Basın Sözcüsü Muammer Akyüz, yaptığı açıklamada, galibiyet için taraftar, yönetim, futbolcular ve teknik kadronun her şeyi yaptığını, ancak hakem Mutlu Çelik'in maçı katledebileceğini hesaba katamadıklarını söyledi. 
     Akyüz, hakem Mutlu Çelik'in Gençlerbirliği'nin 3 golünü geçerli saymadığını kaydederek, ''Herşeye rağmen katı Göztepe savunmasını geçip 3 gol attık. Haydi biri ofsayttı diyelim. Fakat, içeriden çıkarılan golün neyi vardı Hele hele belki de bu haftanın en temiz ve net golü olan 3. golün iptali nasıl değerlendirilebilir. Bunun iptali, ancak kasıt ve kötü niyetle izah edilebilir. 'Hakem yanlış gördü' gibi açıklamalar bize göre saflık olur. Bu bir hata değil, tamamıyla kötü niyet ve kasıttır'' diye konuştu. 
     Gençlerbirliği'nin güçlü ve köklü bir camia oluğunu ifade eden Akyüz, Mutlu Çelik'in vicdanen rahat olup olmadığını merak ettiklerini ifade ederek, şunları söyledi 
     ''Hakem Mutlu Çelik acaba maç sonrası vicdanı rahat bir şekilde uyuyabilmiş midir Yoksa verilen görevi en iyi şekilde yaptım, birileri tarafından takdir edilirim diye mi düşünmüştür Ancak şunu herkes bilsin. Mutlu Çelik ve onun gibilerin gayretleri Gençlerbirliği'ni yok edemez. Olan bitene artık seyirci kalmayacağız. 
     Dönebilecek kirli oyunları ortaya çıkarıp, hesap soracağız. Bu takım, kötü niyetlilerin heveslerini kursaklarında bırakacaktır. Ayrıca, büyük maçların takımı olduğumuzu da, bu hafta sonu oynayacağımız Beşiktaş maçında kanıtlayacağız.'' 
     






</TEXT>
</DOC>
