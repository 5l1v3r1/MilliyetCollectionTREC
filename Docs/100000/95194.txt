<DOC>
<DOCNO> 95194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/12/ekonomi/eko05.html </URL>
<DATE> 2002/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş istifa öncesinde uyardı Merkez hazırlandı 
</HEADLINE>
<TEXT>

Bakan Derviş’in istifa öncesi uyardığı Merkez Bankası dövize müdahale edince, 1 milyon 710 bin liraya tırmanan dolar birkaç dakikada 1 milyon 688 bine düştü 
     EKONOMİ SERVİSİ 

     İstifalarla sarsılan piyasaları, Derviş’in istifası öncesi uyardığı Merkez Bankası’nın yaptığı müdahale toparladı. Saat 13.45’te Dışişleri Bakanı İsmail Cem, saat 16.35’te de Devlet Bakanı Kemal Derviş’in istifası bir günde doları 71 bin lira yükseltince devreye giren Merkez freni boşalan doları yaptığı satış müdahalesiyle durdurdu. 
     Güne sakin başlayan piyasalar, Cem ile Derviş’in istifasıyla karıştı. Cem’in istifa ettiği dakikalarda 1 milyon 649 bin lira olan dolar, istifa sonrası yükselişe geçti ve Derviş’in borsanın kapanmasını bekledikten sonra gelen istifasına kadar 1 milyon 710 bine çıktı. 
     
     Önce telefonla fiyat soruldu 
     Derviş’in Merkez’i uyardıktan sonra gelen istifasından birkaç dakika sonra banka piyasaya müdahale etmeye başladı. Önce telefonla bankalara fiyat soran Merkez’in, dolar alımına çok istekli üç bankaya 1 milyon 700 binden 1’er milyon dolar verdiği öğrenildi. Müdahale sonrası dolar 1 milyon 685 bine düştü. Derviş’in istifasının kabul edilmediği söylenen piyasada dolar bankalararası piyasada günü 1 milyon 688 binden kapattı. Serbest piyasada ise dolar 17 bin lira yükselerek 1 milyon 685 binden günü tamamladı. 
     
     Fiyat artışı spekülatif’ 
     Cem’in istifası öncesi yüzde 2.5’lik artışla 9.199 puana yükselen borsa ise 9.103 puandan başladığı ikinci seansta 8.839 puana kadar geriledi. Son dakika alımlarıyla toparlanan endeks günü binde 8 artışla 8 bin 990 puandan kapattı. Cem’in istifasını sakin karşılayan faiz ise Derviş’in istifa haberiyle birlikte faizler 4 puan birden arttı ve günü yüzde 76’dan tamamladı. 
     Müdahaleyle doların bir anda düşmesinin girilen fiyatların spekülatif olduğuna işaret ettiğini belirten bankacılar, "Siyasette çok formül var ve bunlar netleşene kadar spekülatif işlemler sürecektir" dedi. 
     
Müdahale için daha önce uyardık’      Temmuzun başlamasıyla birlikte planlı döviz alımından vazgeçen Merkez Bankası, dün döviz piyasasında dolar satarak uzun süre sonra ilk kez müdahale silahını kullandı. Döviz piyasasına doğrudan müdahalenin, daha önce açıklanan "kurlarda her iki yönde oluşabilecek aşırı oynaklık durumunda piyasalara doğrudan müdahale edilebileceği" yönündeki politika çerçevesinde yapıldığı bildirildi. 
     Müdahaleden sonra yazılı bir açıklama yapan Merkez Bankası, kurdaki oynaklığın her zaman yakından takip edildiği ve kurlarda her iki yönde oluşabilecek aşırı oynaklık durumunda piyasalara doğrudan müdahale edilebileceğinin daha önce kamuoyuna bildirildiği hatırlatıldı. Açıklamada, siyasal gelişmeler çerçevesinde kurlarda artan bir hareketlilik görüldüğü belirtildi. 
     
     Gözetime devam 
     Açıklamada, "Program çerçevesinde yapılan kurumsal düzenlemeler, özerk kurumların mevcut politikalarını aynen sürdüreceklerinin bir teminatıdır. Diğer bir deyişle, yasal görevi fiyat istikrarını sağlamak olan Merkez, destekleyici amaç olan finansal istikrarı diğer sorumlu kurumlar ile birlikte gözetmeye devam edecektir" denildi. 
     



 EKONOMİ 


















</TEXT>
</DOC>
