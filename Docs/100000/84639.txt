<DOC>
<DOCNO> 84639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/dunya/dun01.html </URL>
<DATE> 2002/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Mollanın korkusu 
</HEADLINE>
<TEXT>

İran’da dini lideri atama yetkisine sahip Uzmanlar Meclisi’nin Başkan Yardımcısı Ayetullah Emini, İslam Devrimi hedefine ulaşmadı, halk sosyal patlamanın eşiğinde’ deyince ülke karıştı 
     DIŞ HABERLER SERVİSİ 

     İran’da kilit iktidar odaklarını elinde tutmaya devam eden radikal mollalar ilk kez ülkenin "sosyal patlama" tehlikesiyle karşı karşıya olduğunu itiraf ettiler. 
     İran’ın en yüksek otoritesi sayılan dini liderini belirleme yetkisine sahip Uzmanlar Meclisi Başkan Yardımcısı Ayetullah İbrahim Emini, Kum kentinde yaptığı açıklamada, "İslam Devrimi’nin hedeflerine ulaşamadığını ve İran halkının artık sosyal patlamanın eşiğine geldiğini söyledi. 
     İran medyasında geniş yankı bulan ve tüm gazetelerin manşetten duyurduğu açıklama büyük heyecan yarattı. Ayetullah Emini, sıradan İranlının mevcut durumdan son derece memnuniyetsiz olduğunu vurgulayarak yönetimden halkın bu hissiyatını dikkate almasını istedi. Emini, "Eğer halkın mutsuzluğu daha da büyürse, ki bu gidiş onu gösteriyor, rejim tehlikeye girecek" dedi. 
     BBC’nin internet sayfasındaki habere göre, Ayetullah Emini konuşmasında 1979 İslam Devrimi’nin halka vaadlerini yerine getiremediğinin de altını çizdi. İslam Devrimi’nin amacının bir hükümetin yerine başka bir hükümet getirmek olmadığını ifade eden Emini, adaletsizlik ve ayırımcılığın ortadan kaldırılmasını istedi. Emini "Hiçbir rejim zorla ayakta kalamaz" diye konuştu. 
     İran’ın reformcu Cumhurbaşkanı Muhammed Hatemi de kısa bir süre önce yaptığı açıklamada, "Toplumumuz kaosun eşiğinde" diyerek uyarıda bulunmuştu. 
     



 DÜNYA 











</TEXT>
</DOC>
